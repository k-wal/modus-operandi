2022-09-15||&#8216;Massagraf gevonden in bevrijde stad Izjoem&#8217;||In de recent bevrijde Oost-Oekraïense stad Izjoem is een massagraf aangetroffen. Dat heeft de Oekraïense president Volodymyr Zelensky donderdagavond gemeld in een videoboodschap, volgens internationale persbureaus. De stad ligt in de regio Charkov en was sinds april in Russische handen. Afgelopen zaterdag hebben Oekraïense strijdkrachten Izjoem bevrijd. Zelensky gaf geen details over het aantal mensen dat begraven zou liggen in het massagraf of wat de oorzaak is van hun dood. Volgens de president wordt er nu een onderzoek gestart en wordt meer informatie op vrijdag naar buiten gebracht. „We willen dat de wereld weet wat de Russische bezetting heeft veroorzaakt”, zei hij.  Een politiechef van Izjoem heeft tegen Sky News gezegd dat het gaat om 440 lichamen. Het gaat volgens hem om slachtoffers van geweerschoten, artillerievuur, mijnen en luchtaanvallen, maar ook zei hij dat van velen de doodsoorzaak nog niet bekend is. De voorzitter van het stadsbestuur van Izjoem, Maksim Strelnikov, maakte eerder deze week bekend dat er „duizend” burgers zijn omgekomen in de stad tijdens de maanden van Russische bezetting. Het tegenoffensief van Oekraïne begon eind augustus. Vijfhonderd vierkante kilometer grondgebied zou weer in Oekraïense handen zijn.||https://www.nrc.nl//nieuws/2022/09/15/massagraf-gevonden-in-bevrijde-stad-izjoem-a4142078
2022-09-15||Fietskoeriers Uber en Deliveroo werken zonder papieren|| Platformbedrijven Uber Eats en Deliveroo verschaffen op grote schaal  ongedocumenteerde  maaltijdbezorgers werk in Nederland. De fietskoeriers uit landen als Albanië, Bangladesh en Brazilië omzeilen eenvoudig de digitale controles van de platformen door legale, geregistreerde bezorgers te betalen om onder hun naam te werken. Daarnaast maken de bezorgers oneigenlijk gebruik van studentenvisa. Dat blijkt uit onderzoek naar de arbeidsomstandigheden van zelfstandige maaltijdbezorgers in Amsterdam, Utrecht en Nijmegen. NRC sprak de afgelopen weken met toezichthouders, academici en met circa zestig maaltijdbezorgers en vroeg hen hoe zij in Nederland zijn beland, hoe zij werken en wat hun relatie is met de platformbedrijven. Meer dan de helft van deze bezorgers kon niet uitleggen of en hoe ze  een werkvergunning hadden, was niet of nauwelijks verzekerd en droeg geen belasting af. Veel bezorgers die NRC op straat sprak, gebruiken een valse identiteit. Dat kan omdat Uber Eats en Deliveroo alleen digitaal contact hebben met bezorgers en onvoldoende hun identiteit controleren. Ongedocumenteerden dragen circa 100 euro per week af aan tussenpersonen die zichzelf of een familielid hebben geregistreerd als legale koerier. Ze spreken geen Nederlands, sommigen spreken Engels. De Arbeidsinspectie bevestigt de bevindingen. De inspectie zegt in een reactie dat zij vermoedt dat er „redelijk veel illegalen bij de platforms werken”, zonder precieze aantallen te noemen. Illegale tewerkstelling is volgens de inspectie vooral een probleem bij „de grotere platforms”, waarbij „regelmatig accounts van bezorgers uitgeleend worden”. De platforms moeten  volgens de woordvoerder „beter controleren wie er op een account werkt, dan stopt ook het doorlenen aan illegalen”. Veel bezorgers en mensen die hun account uitlenen hebben de afgelopen jaren een eenmanszaak als maaltijdbezorger geregistreerd.  Die aantallen zijn geëxplodeerd: van 173 ‘bezorgbedrijfjes’ in 2013 tot 3.500 medio 2022, blijkt uit cijfers  van de Kamer van Koophandel. Dit is maar een deel van de totale groep. Deliveroo zegt 4.500 actieve accounts in Nederland te hebben, het grotere Uber Eats wil geen aantallen kwijt. Thuisbezorgd, de van origine Nederlandse concurrent van Uber Eats en Deliveroo, werkt anders en geeft bezorgers wel een arbeidscontract. Eén route om zonder de juiste papieren voor de platforms aan het werk te kunnen is via een studentenvisum. Immigratiedienst IND liet NRC eerder al weten dat het in 2021 signalen kreeg over studenten uit met name Bangladesh die vroegtijdig uitvielen in het hoger onderwijs en zich „in relatief grote aantallen inschreven als zelfstandige met een eenmanszaak”. NRC sprak er op straat een aantal die hun studie hadden omgeruild voor een bestaan als bezorger voor Uber Eats en Deliveroo. Veel koeriers met wie NRC contact had, weten niet dat zij, of degene wiens account zij huren, belasting en btw moeten afdragen. Dit bevestigt de  Belastingdienst in een reactie. De dienst laat weten dat „veel maaltijdbezorgers uit beeld blijven van de Belastingdienst”. Dit is   „omdat ze nooit belasting- of btw-aangifte doen.” Daarom is het voor de Belastingdienst „moeilijk om een eenduidige aanpak te realiseren voor maaltijdbezorgers”.    Als gevolg van hardnekkige uitvoeringsproblemen in de wetgeving rond (schijn-)zelfstandigen mag de fiscus niet controleren of Uber Eats en Deliveroo de wet overtreden door bezorgers te behandelen als ondernemers.   Deliveroo laat weten „niet op de hoogte” te zijn van ongeoorloofde praktijken van bezorgers en streng te controleren op mogelijke fraude. Uber stelt in een reactie een „zerotolerancebeleid” te voeren ten aanzien van het misbruik van accounts en in te zetten op nieuwe technologieën om identiteitsfraude te detecteren.||https://www.nrc.nl//nieuws/2022/09/15/fietskoeriers-uber-en-deliveroo-werken-zonder-papieren-2-a4142077
2022-09-15||Is klimaatverandering oorzaak overvloedige regenval in Pakistan? Dat is onzeker||Het is onzeker of klimaatverandering de oorzaak is van de extreme regenval in Pakistan afgelopen juni tot en met augustus. Politieke en sociale factoren in het land hebben ertoe bijgedragen dat de regenval tot zulke enorme overstromingen kon leiden. Dat concludeert de World Weather Attribution in een analyse van de ramp, waarbij een derde van het land onder water kwam te staan. Het team onderzoekt extreme weersgebeurtenissen, en brengt daarover snel een eerste analyse uit. Hun rapport over de Pakistaanse overstromingen verscheen deze donderdag. Vanaf midden juni tot eind augustus werd Pakistan getroffen door uitzonderlijk heftige regens. Met name in het zuiden van het land, een regio met een steppeklimaat, was de neerslag extreem. In augustus viel er in de zuidelijke provincies Sindh en Balochistan respectievelijk 726 en 590 procent meer neerslag dan gemiddeld in die maand. Al snel gingen stemmen op dat klimaatverandering een grote rol hierin had, en dat het rijke Westen (hoofdveroorzaker van het klimaatprobleem) zou moeten opdraaien voor de schade. In hun rapport sommen de onderzoekers die schade op: 1.500 menselijke doden en 750.000 stuks vee overleden, 1,7 miljoen huizen vernield, 18.590 scholen, 269 bruggen en 18.000 vierkante kilometer landbouwgebied verwoest. Eerste schattingen komen uit op een schade van circa 30 miljard euro, maar lopen waarschijnlijk verder op. De onderzoekers concluderen nu dat de rol van klimaatverandering met grote onzekerheid omgeven is. Dat heeft onder meer te maken met de complexe meteorologische situatie in het gebied. „De natuurlijke variatie is heel groot”, zegt klimaatwetenschapper Sjoukje Philip van het KNMI, en een van de 26 onderzoekers die hebben bijgedragen aan het rapport. Zo bevindt Pakistan zich aan de westrand van het gebied waar van juni tot september moessonregens vallen, legt Philip uit. „Het ene jaar bereiken die Pakistan, het andere jaar niet.” Daarnaast zijn er invloeden van weerssystemen vanuit de Grote Oceaan en de Indische Oceaan. Het maakt het lastig, zegt Philip, om in die sterk schommelende omstandigheden een duidelijk signaal van klimaatverandering te ontdekken. De onderzoekers concluderen dat de huidige extreme regenval een gebeurtenis van eens in de honderd jaar is. Maar ook dat is met grote onzekerheid omgeven. Uit de diverse observaties die ze verzamelden concluderen ze dat de neerslag in Pakistan de afgelopen decennia wel is toegenomen. Maar hoeveel daarvan door klimaatverandering komt, is wederom onzeker. Het zou bijvoorbeeld ook te maken kunnen hebben met de toename van irrigatielandbouw, waarvoor grondwater wordt opgepompt – daardoor verdampt er meer water naar de lucht. In hun rapport staan de onderzoekers ook stil bij de rol van politiek en planologie in Pakistan. Zo is er sinds de Britse koloniale tijd een systeem aangelegd dat overtollig regenwater snel de steden uitvoert, richting het platteland. Met de aanleg van dammen en sluizen is er sterk ingegrepen in de stroming van de Indus en de afvoer van sediment. Het heeft ertoe geleid dat sommige gebieden in het Indus-bekken makkelijker overstromen. Daarnaast wordt nog steeds gebouwd in overstromingsgevoelige gebieden, en de huizen zijn er doorgaans van leem. Met name vrouwen zijn kwetsbaar omdat in sommige gebieden de opvatting heerst dat ze zich niet mogen mengen tussen mannen, wat het vluchten naar schuilplaatsen lastig maakt.||https://www.nrc.nl//nieuws/2022/09/15/ander-klimaat-wellicht-niet-oorzaak-ramp-in-pakistan-a4142072
2022-09-15||Veel fietskoeriers zijn ongedocumenteerd en dus rechteloos. Zo leven de spookrijders van Uber en Deliveroo||
Lees het volledige nieuwsbericht Om elf uur ’s ochtends zijn ze er ineens. Mannen met tassen.  Ze komen uit alle richtingen aangefietst. Zonder haast nog, want die bewaren ze voor de drukke uren. Met hun mobiel hoog in de hand zoeken ze een onzichtbare grens die om het plein is getekend. Uber Eats heeft het Picopleintje in De Pijp tot blackout zone verklaard, om het vrij te houden van mannen zoals zij. Op het plein krijgen ze geen nieuwe orders. Dus parkeren ze hun  fiets precies aan de andere kant van de virtuele grens, en laten ze zich vallen op de stoelen van de Dunkin’ Donuts.  Daar zitten ze dan, achterhoofd tegen de winkelruit, gezicht in de zon. Waar ze vandaan komen?  „Albania.” Wachten ze op een eerste bestelling? Nee, schudt één van hen, ze wachten  op „the Moroccan”. Ze huren diens account voor 100 euro per week. „The Moroccan has to scan his face”, legt hij uit. Zo omzeilen ze de identiteitscontrole van Uber. Daarna kunnen ze gaan bezorgen, zoveel ze maar willen – al weten ze van tevoren nooit hoeveel ritten ze die dag krijgen. Is het algoritme de mannen gunstig gezind, dan bezorgen ze vanaf een uur of elf smoothies en ontbijtbowls van een tientje voor Joe & the Juice aan de Ceintuurbaan. Vanaf lunchtijd zijn er de pokébowls van Sushito, de donuts van Dunkin’, de broodjes döner van Lehman in de Van Woustraat. Dan worden ook de emmers gefrituurde kip bij KFC besteld, de burgers en friet bij de McDonald’s. En ’s avonds regent het bestellingen door de hele stad: pizza, sushi, wok en nog veel meer kip en friet.  Als ze ’s avonds laat uitloggen, hebben ze op een zonnige dag 100 euro verdiend, 150 als het rotweer is. Dan verdwijnen ze weer.  Zes jaar geleden bestonden ze nog niet, de mannen met tassen, op een enkele pizzabezorger na. Inmiddels zijn de riders een vaste waarde op de toch al overvolle fietspaden. De frisse, in oranje geklede studenten van Thuisbezorgd.nl en de racende bezorgers van buitenlandse ‘platforms’, te herkennen aan de turquoise tas van het aan de Londense beurs genoteerde Deliveroo en de felgroene tas van Uber Eats, de maaltijdbezorgingstak van het Amerikaanse ‘mobiliteitsbedrijf’ Uber. De platforms hanteren allemaal hetzelfde principe, geoptimaliseerd door handige programmeurs. De consumenten bestellen via internet een maaltijd bij een restaurant, waarna een algoritme er een bezorger bij zoekt, liefst eentje in de buurt van het restaurant. Thuisbezorgd heeft zijn bezorgers daarvoor in loondienst, met een rooster en een uurloon, en afdracht van werkgeverspremies. Zo niet Uber en Deliveroo, die premies ontlopen door vergaande flexibilisering. Voor de platforms fietsen enkel zzp’ers, zelfstandigen met een eenmanszaak, die zelf bepalen welke ritten ze aannemen. Als ‘ondernemers’ regelen ze hun eigen verzekeringen, belastingen en papierwerk. Dat is althans de theorie.  Wie zijn jullie? vroeg NRC de afgelopen maanden aan zo’n zestig platformwerkers van Uber en Deliveroo in de binnensteden van Nijmegen, Amsterdam en Utrecht. En hoe werken jullie hier? De antwoorden komen van Bulgaren, Nepalezen, Bengalen, Pakistanen, Nigerianen, Albanezen, Gambianen, Brazilianen en bij uitzondering van een Nederlander. Een enkeling is vrouw. Zeker de helft kan niet goed uitleggen met welke papieren ze hier werken. En ook niet of ze btw afdragen en hun wettelijke aansprakelijkheid hebben geregeld, zoals verplicht is. Vijf van hen spreken Nederlands, de helft redelijk Engels, anderen alleen Portugees of Hindi. Ze zijn onzichtbaar voor instanties, het zijn spookrijders. Blauwe enveloppen bereiken hen niet, hun visa verlopen. Als de Arbeidsinspectie op straat papieren controleert, waarschuwen ze elkaar in appgroepen – en weg zijn ze. In naam zijn ze eigen baas, maar als ze willen werken, moeten ze naar het algoritme luisteren. De ene dag trappen ze zich kapot, de andere dag hangen ze doelloos rond. De elektrische fietsen die ze huren, zijn beter verzekerd dan hun lichamen. Het is de bedoeling dat de maaltijdbezorgers heel Europa gaan veroveren. In Amsterdam bouwt Uber aan de Zuidas zijn enorme nieuwe Europese hoofdkantoor, een „eco-vriendelijke en bruisende stadscampus”, zoals die van Google en Facebook. Als het gebouw klaar is, kunnen 1.500 programmeurs, managers en fiscalisten uit tachtig landen er volgens de vastgoedvakbladen genieten van een „luxe fitnessclub met wellness, een restaurant, een koffiebar en een bakker”. Maar het is niet de bedoeling dat de mannen met tassen daar naar binnen lopen. De platforms willen hen zo weinig mogelijk zien. Er is voor hen geen kantoor, geen loket, zelden neemt iemand een telefoon op. Hun contact met de bedrijven verloopt volledig digitaal. Ze hebben zich via de computer aangemeld, foto’s van hun paspoort opgestuurd, een bankrekeningnummer ingevuld, en gingen aan de slag.  Ze wonen in Nederland, maar een leven hebben ze er niet. Als ze ziek worden, stoppen ze met fietsen. Als ze een ongeluk krijgen, verdwijnen ze uit zicht.    We are Uber. The go-getters.  Movement is what we do. It’s our lifeblood. Met dit soort teksten bestormde het Amerikaanse Uber in 2016 de Nederlandse maaltijdbezorgmarkt, een jaar na het Britse Deliveroo. De consument was nog maar nauwelijks gewend aan het idee van burrito’s en kipkluifjes aan huis, maar de Nederlandse student zag het wel zitten. Lekker op de fiets, goed verdienen, geen knellende roosters. For you. Across the entire world. In real time. At the incredible speed of now.  Dat was toen.  Wie nu at the incredible speed of now beweegt, is de vader van een jonge Albanees, een man van in de zestig met leverproblemen van de drank. Hij zwalkt op zijn fiets door De Pijp, want door een dof oog kan hij op zijn schermpje niet goed zien waar hij heen moet.  „Albert Tsjoep”, daar moet hij heen, zegt hij. „Albert Cúýp”, zegt zijn zoon. „Tsjoep.” De Albanees heeft zijn vader naar Nederland gehaald, medicatie geregeld en hem op een elektrische Swapfiets gezet. Nooit zouden zij een werkvergunning krijgen, dus huren zij accounts. Dat is nog een hele toestand met de face recognition. Eens in de zoveel tijd – je weet nooit wanneer en hoe vaak – vraagt de app van Uber een scan van je gezicht te maken, om zeker te weten dat de fietser dezelfde persoon is die zich ooit bij Uber heeft aangemeld.  De Albanees weet wat hij moet doen als de app ineens om een scan vraagt. Hij sluit de app, fietst razendsnel naar de eigenaar van het account, scant diens gezicht, en fietst weer verder.  De platforms willen hen zo weinig mogelijk zien. Er is voor hen geen kantoor, geen loket, zelden neemt iemand een telefoon op Zes jaar later is de populatie bezorgers nogal veranderd – van Nederlandse studenten met een bijbaantje in dagloners van buiten de EU, die vele uren maken. Daarmee is de vraag naar te huren accounts ook gestegen. Het tarief is inmiddels stevig. In Facebookgroepen als Dutch Riders, waar sinds kort ook accounts voor flexwerkplatform Temper aangeboden worden, gaan ze voor zo’n 100 euro per week. Op een terras in Utrecht vertelt een jonge man hoe hij zijn eigen Deliveroo-account verhuurt. Hij doet het uit „liefdadigheid”, zegt hij, zo helpt hij een Oekraïense vluchteling aan werk. Hij vraagt er 50 euro per week voor. Je moet elkaar wel vertrouwen, zegt hij. Hij moet het geld dat bij hem binnenkomt eerlijk doorbetalen aan de vluchteling. Die moet op zijn beurt het account niet verpesten door orders niet af te leveren of maaltijden zelf op te eten. Als er te veel klachten binnenkomen van restaurants en klanten, sluit het platform een account af. Deliveroo staat toe dat mensen hun account uitlenen aan andere zzp’ers, mits die zich ook registreren. Maar veel toezicht daarop is er niet – als het eten maar wordt bezorgd. Uber, dat uitlenen niet toestaat, weet ook dat er gerommeld wordt. Klanten en restaurants melden Uber regelmatig dat de bezorger op de stoep niet degene is die volgens de app de bestelling afhandelt. Dat mag niet, maar de praktijk blijft bestaan.  De Braziliaan op de Kinkerstraat heeft – na een snelle blik op zijn telefoon – wel een minuutje. Uber heeft zo vlak na de lunch toch weinig ritten in de aanbieding. Zijn naam heeft de man liever niet in de krant, hij is bang dat hij zijn account kwijtraakt als Uber ziet dat hij met journalisten praat. Hij fietst nu een jaar in Nederland, en dat verdient beter dan fietsen in Spanje of Portugal. Over een maand gaat hij terug naar zijn gezin in Madrid. Hij heeft een tijdelijke verblijfsvergunning voor Spanje. Daarmee mag hij in Nederland werken, vertelt hij. Hij betaalt zijn belastingen, zegt hij, hij doet het eerlijk. Dat geldt niet voor tientallen van zijn landgenoten die sinds kort in Amsterdam fietsen, zegt hij. Vorige week wilde hij zijn beklag over hen doen bij een kantoor van Uber bij het Amstelstation. Hij wilde vertellen dat een stel Braziliaanse fietskoeriers in Lissabon hun verdiensten bij Uber illegaal ophoogde, door de locatiebepaling op hun telefoon met fake-gps- software in de war te brengen. Daardoor leek het alsof zij verder fietsten dan zij in werkelijkheid deden, en betaalde Uber meer uit voor een rit. De computer van Uber bepaalt de ritprijs immers mede op basis van het aantal af te leggen kilometers. De truc is uit Portugal overgewaaid, en dat trekt nu bezorgers uit Lissabon aan. „In appgroepen van Uber-riders scheppen mensen op dat ze in Amsterdam meer dan 200 euro per dag verdienen. Een paar weken later komen er weer nieuwe hier.” Andere riders die NRC op straat sprak kennen de truc.  De Braziliaan zegt dat hij zo vier, vijf tussenpersonen kent die tegen betaling valse Uber-accounts aanbieden om de gps-truc mee uit te halen. Diefstal, vindt hij dat. Maar ze wilden hem niet binnenlaten in het kantoor bij het Amstelstation. Het was net vijf uur, de beveiliging stuurde hem weg. Nu hangt er een A4’tje op het raam van het kantoor. Fietskoeriers (‘leveringspartners’, zoals Uber ze noemt) worden hier niet te woord gestaan, staat erop. Ze kunnen een QR-code scannen en hulp vragen aan een virtueel ondersteuningsteam.  Twee Bulgaarse jongens leunen tegen het voormalige postkantoor op de Neude. Ze staan net buiten de blackout zone voor de McDonald’s – ook daar stonden te veel bezorgers op de stoep.   De vrienden delen een kamer in buitenwijk Overvecht en fietsen voor Uber en Deliveroo tegelijk. Ze mogen hier werken, maar hoe dat allemaal precies moet in Nederland, weten ze niet – daar betalen ze een man in Bulgarije voor. Die regelt alles voor hun „fleet” van twaalf Bulgaarse streekgenoten: de accounts bij de platforms, btw-nummer, belasting, bankrekening, fiets, huis.  Ze verdienen goed, maar van sparen komt het niet. Als je de hele dag op straat hangt, geef je ook veel uit. Hij wil geen koffie, hij wil water. Het zit hem niet lekker dat hij is weggestuurd bij het kantoor van Uber. De Braziliaan wilde zijn werkgever alleen maar helpen. Na een tweede bezoek is hij dan toch gebeld vanuit Amerika. Tegen die nep-accounts was weinig te doen, zei de stem in het Engels, maar toch bedankt. Het lijkt ze weinig uit te maken. Opgepompt met geld van beleggers en investeerders vechten Deliveroo en Uber om marktdominantie. Een frauderende koerier, een lauwe pizza, dat maakt niet uit voor de platforms die nog nooit een jaar winst hebben gemaakt. De grootste worden is het enige wat telt.  De platforms zijn een uniek product van de financiële crisis, zegt Niels van Doorn, universitair docent mediastudies aan de Universiteit van Amsterdam, die onderzoek doet naar de platformeconomie. Alles wat de platforms nodig hadden, was ineens in ruime mate beschikbaar: goedkope leningen door de lage rente, durfinvesteerders met grote sommen geld, werkloosheid in combinatie met stijgende huurprijzen in grote steden die mensen tot een extra baantje dwong. Tel daar de opkomst van de smartphone en de e-bike bij op. De corona-lockdowns brachten alles in een stroomversnelling – tijdens de avondklok mochten de bezorgers met hun ‘essentiële beroep voor de samenleving’ wel naar buiten. De Bulgaar regelt alles voor ze: fiets, btw-nummer, huis, rekening, account De omstandigheden waren zo optimaal, dat het aantal maaltijdbezorgbedrijfjes in Nederland explodeerde. De Kamer van Koophandel telde begin 2013 173 van dit soort (eenmans)zaken in heel Nederland, halverwege 2022 zijn dat er al 3.500. En dat zijn nog alleen de mensen die zich netjes als bezorger hebben geregistreerd. Deliveroo zegt 4.500 actieve accounts te hebben, Uber, dat in veel meer steden bezorgt, wil geen aantal geven. Maar eigenlijk kan maaltijdbezorging helemaal niet bestaan voor deze prijzen, zegt Van Doorn. „Er is zoveel venture capital op stukgeslagen.” Het tij keert, zegt hij. De rente stijgt, durfkapitaal wordt schaars, de arbeidsmarkt is krap, eten bestellen wordt voor meer mensen misbare luxe. Deliveroo, dat vorig jaar een tegenvallende beursgang beleefde, overweegt dit najaar te vertrekken uit Nederland. Daardoor zullen al die accounts, poef, in één klap verdwijnen. Waar de bezorgers blijven? Tsja. De Braziliaan weet dat hij niet meetelt in het grote spel. „Uber ziet me niet, ik zie Uber niet, ik fiets rond in mijn eentje.” Het put hem uit. „In de trein zat een meisje, met wie ik aan de praat raakte. Ik ben getrouwd, ik wou er niks mee, maar het was toch leuk even aanspraak te hebben. Ze vroeg me na een tijdje wat ik deed. Toen ik vertelde dat ik maaltijden rondfietste, had ze geen interesse meer.” Weet je, zegt hij. „Ik ben onzichtbaar. Zelfs de politie ziet me niet.” Zielig? Uitgebuit? Hij zeker niet. Na een burn-out in het onderwijs – hij gaf maatschappijleer – is hij gaan fietsen en nu hij wil niks anders meer. In een goeie maand fietst hij 6.000 euro bruto bij elkaar bij Uber en Deliveroo, maar hij kan het dan ook echt goed. De beste tijden, de snelste routes. Wist je dat in Utrecht de app van Uber op ‘auto’ staat? Die rekent altijd een dure omweg door het autoluwe centrum, terwijl het maar een paar honderd meter fietsen is. Dat zijn de beste ritjes.  NRC sprak voor dit artikel  ruim zestig maaltijdbezorgers, zag app-gesprekken, Facebookberichten en correspondentie met de platforms. NRC sprak daarnaast met medewerkers op het hoofdkantoor van de platforms, de Arbeidsinspectie, vakbond FNV,  immigratiedienst IND en de Belastingdienst.    Ook sprak NRC vier studenten Law in Society van de Vrije Universiteit in Amsterdam en een student van het University College in Utrecht: Nienke Heijne Makkreel, Homa Golestani, Luna Leenaers, Natalia Robledo Contreras en Pietro Tramontin. Zij interviewden tientallen bezorgers voor hun scripties. Voor sommigen is maaltijdbezorging een uitkomst. Neem de internationale studenten die geen Nederlands spreken. De broer en zus uit Hongarije, hij business, zij politics, kunnen het werk tussen de colleges door plannen. De jongen uit Nepal kan er zijn studie bedrijfskunde aan de private Webster University in Leiden mee bekostigen. Voor de jongen uit Zimbabwe die aan de private hogeschool Wittenborg in Apeldoorn studeerde, is fietsen één van de weinige manieren om aan westerse valuta te komen.   Er zijn ook mensen die zéggen dat ze studeren. Zoals de twee Braziliaanse meisjes bij De Hallen in Amsterdam die „tourism” mompelen, maar verder nauwelijks Engels spreken. Of de Indiër uit Punjab in de Kinkerstraat die helemaal niet kan vertellen wat of waar hij studeert. De Gambiaan bij de Mac in de Molenstraat in Nijmegen is spraakzamer. Hij vertelt dat hij ooit een studentenvisum had. Toen heeft hij snel alles geregeld: bankrekening, btw-nummer, accounts bij de bezorgplatforms. Dat zijn visum is verlopen, tja, wie vraagt daar nog naar? Immigratiedienst IND krijgt mondjesmaat zicht op deze groep. NRC berichtte begin september dat hogescholen worstelen met ‘verdwijnstudenten’, die een inschrijving bij een hogeschool gebruiken als sluiproute naar Nederland. De IND heeft onder meer een grote groep Bengalen op het oog, die vroegtijdig stopten met hun studie en zich „in relatief grote aantallen inschreven als zelfstandige met een eenmanszaak”. Vakbond FNV ziet ze rondfietsen met een bezorgtas.  Ook de Arbeidsinspectie probeert vat op de platformfietsers te krijgen. Dat is lastig, want zet op straat een controle uit en binnen no time gaat dat rond in appgroepen in de stad. De inspecteurs kunnen niet een pand binnenvallen en de deuren dichtdoen. Maar zelfs onder de paar koeriers die toch in hun fuik fietsen, zitten mensen zonder de juiste papieren. Daar hebben Uber en Deliveroo boetes voor gekregen. Die hebben ze betaald, maar de inspectie heeft niet de illusie dat de bedrijven daardoor hun complete bedrijfsmodel overhoop zullen gooien. De platforms bedienen zelfstandigen, houden ze vol, al ageert vakbond FNV daar al jaren tegen. Fietskoeriers moeten volgens de bond precies doen wat de techbedrijven zeggen en zijn daarom verkapte werknemers. De vakbond won hierover een aantal civiele procedures tegen Deliveroo. Toch weigert het bedrijf nog steeds bezorgers in dienst te nemen. Wel overwegen de Britten nu in november uit Nederland te vertrekken, omdat, aldus het bedrijf in een bericht aan klanten, „het bereiken en behouden van een top marktpositie in Nederland een onevenredige investering vereist met een onzeker rendement op lange termijn”.  De Pakistaan zit op een bankje bij de Juice Brothers, naast de Nepalees van Webster University. Hij zit er al vanaf 10.00 uur, maar er is nog geen rit geweest. Hoe is hij in Amsterdam terechtgekomen? Hij heeft „permanent residency”, gebaart hij vaag, omdat hij „freelancer” is. Binnenkort, zegt hij, gaat hij op en neer naar Pakistan om zijn verblijfsvergunning te regelen.  Betaalt hij btw? Heeft hij een ziektekostenverzekering? Hij weet het niet. Laatst werd-ie aangereden toen hij een doos sushi aan het wegbrengen was. Alleen zijn gehuurde fiets bleek gedekt. Hij lacht er nu hard om. Terwijl hij zichzelf van de straat aan het rapen was, had hij snel nog een vriend geregeld om de sushi te bezorgen. De meeste riders begrijpen niets van het fenomeen belastingen, zegt Martijn Müller, 38 jaar en de bekendste maaltijdbezorger van Gelderland. Toen Deliveroo in 2018 uitbreidde naar Nijmegen meldde hij zich aan, en sindsdien is maaltijdbezorgen zijn leven. Duizenden ritten heeft hij gedaan, voor Uber, voor Deliveroo – en sinds  twee jaar voor zijn eigen, lokale collectief Bestellenbij.nl, dat de bezorgmarkt eerlijker en menselijker wil maken, om te beginnen in Nijmegen. Müller kent vrijwel elke rider in de stad, ook de ongedocumenteerden, en is het aanspreekpunt voor praktische kwesties en geldzaken. Bezorgers moeten als zelfstandigen een btw-administratie voeren, belastingaangifte doen en inkomstenbelasting betalen, zegt hij. Het probleem, zegt Müller: riders zijn slordig, snappen niet dat ze op papier ondernemer zijn, of zien gouden bergen. Als hij een collega voorrekent wat die naar de fiscus moet overmaken, zegt die vaak: ‘bedankt Martijn, dan regel ik het zelf wel.’ Hij heeft zo het gevoel dat ze daarna niet betalen. Als bezorgers elkaars accounts gebruiken, wordt het helemaal onoverzichtelijk. Want wie moet er dan afrekenen met de fiscus? Het gevolg zijn betalingsachterstanden van duizenden euro’s, dwangsommen en oninbare vorderingen op koeriers met woonadressen door heel Europa, of in hostels in Amsterdam en met rekeningen bij internetbanken in Portugal of Griekenland.  In de bouw wordt de inhuur van ongedocumenteerden inmiddels hard aangepakt. Na decennia van schandalen kan de Belastingdienst inmiddels grote bedrijven aanspreken op gebrekkige controle, boetes uitdelen en onbetaalde rekeningen bij de werkgevers innen. Maar bij de zzp’ers van Deliveroo en Uber kan dat niet. Zij vallen onder de wet DBA (Deregulering Beoordeling Arbeidsrelaties). Deze controversiële wet werd zes jaar geleden ingevoerd om het onderscheid tussen zelfstandigen en werknemers in loondienst te definiëren, maar al bij invoering zegde het kabinet toe dat de wet voorlopig niet zou worden gehandhaafd.  Zet op straat een controle uit en binnen no time gaat dat rond in appgroepen in de stad De consequentie: de Belastingdienst mág niet eens bij Uber of Deliveroo controleren of ze met schijnzelfstandigen werken. Als gevolg van de aangescherpte privacy-eisen als gevolg van de Toeslagenaffaire mag de dienst ook niet zomaar een analyse draaien op een specifieke groep belastingplichtigen, zoals maaltijdbezorgers. En zo werden de mannen met tassen ook voor de fiscus ongrijpbaar. Müller wil het helemaal anders doen met Bestellenbij. Hij wil niet werken voor een doorgeschoten kapitalistisch techplatform dat „volledig parasiteert op de maatschappij”, zoals UvA-onderzoeker Niels van Doorn het noemt. Hij wil gewoon de leuke, gezonde baan die maaltijdbezorging kan zijn. Mét belastingafdracht, mét verzekering, met goede verdiensten. En zonder ondoorzichtig algoritme dat de laagste prijs zoekt en elke vorm van solidariteit tussen koeriers uitholt.  Gewoon, dat de restaurants en de bezorgers het samen doen.  Dat je gezien wordt, en niet met een chatbox of een helpdesk op de Filipijnen moet overleggen over een pizza die in Nijmegen op een klant wacht. „Ik denk dat ik niet gauw weer terugkom”, appt de Braziliaan vanuit Madrid. „Ik krijg hier binnenkort mijn verblijfsvergunning.” Deliveroo stelt desgevraagd „niet op de hoogte te zijn” van ongeoorloofde praktijken door zijn bezorgers. Die moeten vooraf bewijzen dat zij in Nederland mogen werken en worden regelmatig gecontroleerd, aldus het bedrijf. Deliveroo doet dit onder meer door bezorgers via de app te vragen een foto van zichzelf te maken, bij het restaurant waar ze wachten of met een bonnetje met een bestelnummer erop. Verder zijn bezorgers „als zelfstandigen verantwoordelijk voor hun eigen belastingaangifte”. Uber Eats  heeft een zerotolerancebeleid ten aanzien van accountfraude, aldus de reactie van het bedrijf. Om een account te openen, moeten „bezorgpartners” relevante documenten overleggen. Die worden digitaal gecontroleerd. Om misbruik tegen te gaan, ontwikkelt Uber „voortdurend nieuwe manieren door gebruik te maken van uitvoerige en geavanceerde systemen, processen en technologie”. Bezorgers zijn zelf verantwoordelijk voor afdracht van belastingen, aldus Uber. NRC legde zijn bevindingen voor aan de Arbeidsinspectie. Die herkent het beeld. Volgens een woordvoerder vermoedt de inspectie dat er „redelijk veel illegalen” werken bij met  name de „grotere platforms”  en dat „regelmatig” accounts van bezorgers worden uitgeleend. Aantallen zijn onbekend. Omdat controle van maaltijdbezorgers buiten op straat „lastig” en „arbeidsintensief” is, focust de inspectie zich op de platforms. „Zij moeten beter controleren wie er op een account werkt. Dan stopt ook het doorlenen aan illegalen.” De Belastingdienst herkent ook het beeld. „Veel maaltijdbezorgers blijven onzichtbaar omdat ze nooit belasting- of btw-aangifte doen”, schrijft de dienst. Daardoor is het „moeilijk om een eenduidige aanpak te realiseren.” De Belastingdienst wijst op de ambitie van het kabinet om het ‘handhavingsmoratorium’ op de wet DBA uiterlijk per 1 januari 2025 op te heffen „en het toezicht bij de Belastingdienst te versterken”. Uit privacyoverwegingen is één voornaam weggehaald uit het artikel. De persoon is bekend bij de redactie. ||https://www.nrc.nl//nieuws/2022/09/15/de-spookrijders-van-deliveroo-en-uber-eats-a4141976
2022-09-15||UWV zet tientallen uitkeringen stop wegens georganiseerde fraude||Het UWV heeft tientallen ziektewetuitkeringen van arbeidsmigranten uit Slowakije stopgezet wegens vermoedens van georganiseerde fraude. Het gaat om uitzendkrachten die werkzaam waren voor Nederlandse bedrijven, zich ziek meldden en terugkeerden naar Slowakije.   Volgens het UWV meldden de Slowaakse uitzendkrachten zich ziek met „opvallend vaak dezelfde, waarschijnlijk gefingeerde oorzaak”. Medische documenten die de ziekte moesten bevestigen, zijn „waarschijnlijk vervalst”. Het UWV heeft 69 Slowaakse ziektewetuitkeringen stopgezet of tegengehouden. Het heeft nog 25 zaken in onderzoek. Het gaat in totaal om 200.000 euro aan verstrekte uitkeringen. „Georganiseerde fraude op deze schaal komt bijna nooit voor”, zegt UWV-verzekeringsarts Eric van der Jagt, die mede de fraude opspoorde. Verhoudingsgewijs gaat het niettemin om kleine aantallen. Het UWV verstrekt jaarlijks 350.000 ziektewetuitkeringen. Zo’n 5.000 ervan gaan naar werknemers die in Nederland verzekerd zijn en in het buitenland wonen, met name arbeidsmigranten uit Duitsland, Polen en België.  De fraude kwam aan het licht nadat verzekeringsartsen van UWV hadden opgemerkt dat in korte tijd relatief veel uitkeringen werden toegekend aan mensen met een adres in Slowakije. Normaal gesproken zijn dat er slechts een paar per jaar.  „Ze hadden allemaal één of twee dagen gewerkt en gingen terug naar Slowakije vanwege een val van de trap of een auto-ongeval”, zegt  Van der Jagt. „Keer op keer bleek dat het  ongeval niet te verifiëren was. Documenten waren vervalst of stonden vol spelfouten.” Sinds het UWV de uitkeringen stopzette, is het aantal aanvragen vanuit Slowakije afgenomen.  Per jaar krijgt het UVM  ruim 5.000 meldingen van fraude met ziektewetuitkeringen, met name van mensen die in Nederland wonen. In de helft van de gevallen wordt een sanctie opgelegd. De beroemdste fraudezaak is de ‘Marque’-zaak, ruim tien jaar geleden, waarbij twee psychiaters voor tientallen miljoenen aan PGB-gelden en UWV-uitkeringen wisten te verduisteren door voor gezonde cliënten valse medische verklaringen op te stellen.  In ruil daarvoor kregen de psychiaters een deel van het geld dat de uitkeringsgerechtigen – die zouden lijden aan schizofrenie, alzheimer of een zware depressie – ontvingen.  De psychiaters en twee handlangers, die cliënten ronselden in Turkse koffiehuizen, werden in juli 2016 door de rechtbank Rotterdam veroordeeld tot boetes en meerdere jaren gevangenisstraf. ||https://www.nrc.nl//nieuws/2022/09/15/uwv-zet-tientallen-uitkeringen-stop-wegens-georganiseerde-fraude-a4142068
2022-09-15||SP’er Tiny Kox genoemd in uitgelekt rapport als ‘contact’  Russische spion|| De Londense organisatie Dossier Center, van oligarch en Poetin-criticus Michail Chodorkovski, heeft deze week vermoedelijke inlichtingenrapporten gepubliceerd van de voormalige Russische diplomaat Valery Levitsky. Hij werkte jarenlang in Frankrijk, maar werd in 2018 het land uit gezet vanwege spionage-activiteiten voor de Russische inlichtingendienst GROe. In de verslagen, waarvan NRC de authenticiteit niet kan vaststellen, omschrijft Levitsky de SP’er Tiny Kox als zijn „contact” in de parlementaire assemblee van de Raad van Europa.  Kox was jarenlang fractievoorzitter van Verenigd Europees Links in dit orgaan – geen onderdeel van de EU – dat toeziet op naleving van de mensenrechten in de aangesloten landen. Sinds begin dit jaar is Kox voorzitter van de assemblee.  Levitsky claimt volgens de documenten als eerste op het idee te zijn gekomen Kox naar voren te schuiven als kandidaat voor het voorzitterschap. Hij zou dit in augustus 2017 hebben voorgesteld bij oud-secretaris-generaal Bruno Aller. „Ik noemde hem Kox. Aanvankelijk maakte hij het bezwaar dat de leider van links nooit de vergadering zou leiden … Bij nader inzien was Bruno het ermee eens: bij gebrek aan andere sterke figuren heeft de kandidatuur van Tini de voorkeur”, aldus het verslag. Enkele dagen later zou Levitsky de kandidatuur ook hebben besproken met René van der Linden van het CDA. Van der Linden is een oud-staatssecretaris van Buitenlandse Zaken, die tussen 2005 en 2008  voorzitter was van de assemblee. Volgens de documenten pleitte Levitsky voor Kox tijdens een bezoek in de zomer van 2017 aan Van der Linden in Frankrijk. „Zaterdag doorgebracht met René op zijn landgoed in Savoye”, aldus het verslag. Desgevraagd erkent Van der Linden de Rus tijdens zijn vakantie te hebben ontvangen. „Dat was puur vriendschappelijk.  We hebben het geen moment over de assemblee gehad”, zegt Van der Linden, die na zijn pensioen, net als Bruno Aller, contacten in Straatsburg onderhield.  Van der Linden kwam eerder in opspraak toen hij als ambassadeur voor de provincie Limburg voor 116.160 euro vooral de banden aanhaalde met Azerbeidzjan, dat bekendstaat om zijn mensenrechtenschendingen. Van der Linden stond op vriendschappelijke voet met dictator Ilham Aliyev en leidde in korte tijd zes Limburgse handelsmissies naar dat land. Het zou voor de Russen niet onlogisch zijn geweest dat ze Kox graag als voorzitter van de assemblee in Straatsburg zouden zien. Eind 2017 was de SP’er een van de initiatiefnemers van een overleg in Parijs tussen leden van de assemblee en Russische parlementariërs over teruggave van het stemrecht aan de Russen. „De Europese regeringen hebben Rusland het stemrecht nooit willen ontnemen. Dan is het niet aan de assemblee dat wel te doen”, aldus Kox destijds. Hij was de secretaris van de Russische delegatie. Hij bracht de koffie rond Tiny Kox over contact met Levitsky In een reactie zegt hij nu dat hij Levitsky nooit een-op-een heeft ontmoet. „Hij was de secretaris van de Russische delegatie. Hij bracht de koffie rond”, zegt Kox. Wel erkent de SP’er nog regelmatig met Van der Linden te spreken. Dat de CDA’er de Russische spion tijdens zijn vakantie ontmoette, vindt Kox niet gek. „Dat hij voor de inlichtingendienst werkte, was toen nog niet bekend. Als voorzitter heeft René Poetin ooit ontmoet en een fascinatie voor Rusland gehouden. Dat hij na zijn pensioen dan nog iemand van die delegatie ziet, vind ik helemaal niet vreemd.”  De SP’er houdt er rekening mee het slachtoffer te zijn van een Russische desinformatiecampagne. Kox wijst erop dat de voorzitters van de assemblee worden gekozen volgens een roulatiesysteem. „Nu was mijn fractie aan de beurt. Ik ben de eerste voorzitter van de assemblee die de Russen eruit heeft gezet (na de inval in Oekraïne, red.). Dat hebben ze mij vast niet in dank afgenomen.”||https://www.nrc.nl//nieuws/2022/09/15/sper-tiny-kox-genoemd-in-uitgelekt-rapport-als-contact-russische-spion-a4142071
2022-09-15||Palmolie boycotten? Verduurzaam liever de sector, zeggen onderzoekers||„Palm oil is here to stay.” Van palmolie komen we niet af, is de boodschap op de presentatie van de eerste ‘Palmolie Barometer’ deze donderdag. De wereld is afhankelijk van het rode goud, vooral voor de armste mensen ter wereld is het een „cruciaal ingrediënt in het dieet” en dus van levensbelang voor voedselproductie, zegt Shatadru Chattopadhyay, directeur van de Aziatische tak van Solidaridad, de maatschappelijke organisatie die de barometer uitbracht. Bovendien zijn veel kleinschalige boeren afhankelijk van het goedje voor hun levensonderhoud. Daarom moeten we het niet boycotten, maar de productie ervan verduurzamen, luidt het oordeel. De barometer is in navolging van de Cacao, Koffie en Katoen Barometer en moet vanaf nu tweejaarlijks verschijnen. Solidaridad was eerder ook betrokken bij de andere barometers. Ook onderzoeker Maja Slingerland van Wageningen University & Research (WUR) was betrokken bij de totstandkoming ervan. Eerder pleitte zij in NRC al voor verduurzaming van de sector, die in 2021 een winkelwaarde van 284 miljard euro had. Slingerland doet onder meer onderzoek naar voedselzekerheid en duurzame ontwikkeling van boerenbedrijven.  Kleine boeren zijn de sleutel tot die verduurzaming, volgens het rapport. Niet omdat die zoveel duurzamer produceren dan grote bedrijven – „sommigen wel, maar er moet nog veel gebeuren”, zegt directeur van Solidaridad Europa Heske Verburg – maar omdat een groeiend deel van de palmolie door hen wordt aangeleverd. Op het moment is dat ongeveer 30 tot 40 procent van het totale aanbod (76,5 miljoen megaton in 2021 was afkomstig van kleine boeren), verwachting is dat dat zal uitgroeien tot 50 procent. Er zitten ongeveer 3 miljoen kleine boeren in de productie van palmolie.  Maar die kleine boer wordt genegeerd, zien de onderzoekers. Verburg: „Bijna alle bedrijven nemen een deel van hun palmolie af van kleine boeren. Maar in geen enkel jaarverslag waren die terug te vinden. Ze zijn onzichtbaar.” Dat moet beter, vindt ook onderzoeker Slingerland. Ze moeten een eerlijke prijs voor hun product ontvangen én een stem hebben bij beleidsbeslissingen. „Maak hen deel van je organisatie.” Volgens Slingerland wordt de productie van palmolie nog altijd in verband gebracht met ontbossing, grote bedrijven en Indonesië – een „ouderwets idee”. Hoewel Indonesië nog steeds de grootste producent van palmolie is, komt er steeds meer uit andere gebieden. Ontbossing komt veel minder voor, zegt Slingerland, sinds Indonesië daar in 2011 maatregelen tegen trof. Nu worden vaak gebieden gebruikt waar eerder maïs of rubber werd geproduceerd, die dus al ontbost waren. En dan zijn er dus die kleine boeren, die steeds meer aanbod leveren. „Dit gewas is extreem belangrijk voor hun levensonderhoud.” Palmolie is voor 84 procent afkomstig uit Zuidoost-Azië (voornamelijk Indonesië en Maleisië), voor 8 procent uit Latijns Amerika (voornamelijk Ecuador, Colombia en Honduras) en voor 4 procent uit West-Afrika (voornamelijk Nigeria en  Ghana).  Palmolie is de toekomst, denkt Verburg, mits de omstandigheden juist zijn. En dat zijn ze nu vaak niet. Kleinschalige boeren missen de juiste kennis en middelen voor duurzame productie, vanuit overheden komt te weinig steun. Bovendien is de marktwerking nadelig: de prijs van palmolie fluctueert hevig, waardoor een boer de ene dag een fatsoenlijk inkomen kan verdienen, „en de andere dag opeens vier keer zo weinig”.  Kostendekkend voor duurzame productie is het al helemaal niet. Daar ligt een rol voor de industrie, zegt Slingerland, maar óók voor de overheid. In de vorm van subsidies en controles. „Je kunt ontbossing verbieden of andere maatregelen opleggen, maar controleer dan ook dat die worden nageleefd.” Een van de manieren om productie te verduurzamen, is door méér te produceren zonder uit te breiden. „Goed voor natuur én economie”, zegt Slingerland. Alleen al in Indonesië kan de productie van palmolie met 60 megaton groeien zónder dat er nieuw land hoeft te worden ontgonnen. Antonius Anyu, een van de kleine boeren uit Indonesië met wie de onderzoekers spraken, doet dat bijvoorbeeld door de grond zo vruchtbaar mogelijk te maken met een specifiek type kunstmest, vertelt hij tijdens de presentatie. Ook Fiifi Ampong, een kleine boer uit Ghana en tevens aanwezig bij de presentatie, benadrukt het belang van de juiste werkmethoden. Door net anders te snoeien, op precies het juiste moment te oogsten of andere kunstmest te gebruiken, „kun je je oogst verdrievoudigen”. Een andere manier is ‘intercropping’, meerdere gewassen verbouwen op één veld door voedselgewassen tussen de palmbomen te zetten. Slingerland is daar groot voorstander van.  Maar die methoden moeten dan wel bekend én toegankelijk zijn.  Een boycot van palmolie is in ieder geval geen optie, zegt Solidaridad-directeur Verburg, omdat alternatieven niet duurzamer zijn. Ter illustratie: voor soja-olie is gemiddeld vijf keer zoveel grond nodig. Wel worden meer diersoorten bedreigd door palmolie, al is kokosolie daarin dan weer koploper. „Het beste alternatief voor palmolie is duurzame palmolie.”||https://www.nrc.nl//nieuws/2022/09/15/palmolie-boycotten-verduurzaam-liever-de-sector-zeggen-onderzoekers-a4142070
2022-09-15||De verzengende zomer liet zien: de klimaatopwarming  loopt in de papieren||Drie rivieren, drie levensaders, in de drie belangrijkste economieën te wereld. Alle drie vielen ze de afgelopen zomer vrijwel  droog.  In de Verenigde Staten kwam de rivier de Colorado, met zijn belangrijke zoetwaterbassins, zo laag te staan dat de federale overheid voor het eerst het gebruik van water aan banden legde. Telers van kiemgroenten en tarwe in de staat Arizona konden minder zaaien, de energievoorziening via waterkrachtcentrales kwam in gevaar en bleef maar net op peil.  In China bereikte de Yangtse in augustus de laagste stand ooit. Daar werd de stroomvoorziening wél getroffen. Waterkrachtcentrales konden minder energie leveren, in de economisch belangrijke provincie Sichuan moesten in augustus tien dagen fabrieken dicht, waaronder die van chipmaker Foxconn, lithiumbatterijenmaker CATL en autobouwers Toyota en Volkswagen. Internationale toeleveringsketens, al zwaar getroffen door de pandemie, kwamen extra onder druk.   In Europa bereikte de Rijn eveneens de laagste stand ooit en konden binnenschepen minder lading meenemen en minder hard varen. Dat gebeurde nét in het jaar dat de rivier zo nodig was voor het transport van steenkool –  een noodzakelijk kwaad, in deze tijden van energiecrisis. De combinatie van droogte en hitte die deze zomer gelijktijdig de drie grootste economische blokken van de wereld trof, brak records. De Chinese hittegolf was de ergste in zestig jaar. Het westen van de VS kampt al twee decennia met ‘megadroogte’ – volgens wetenschappers de ergste in 1.200 jaar. Europa beleefde de heetste zomer  ooit. Hete of droge periodes zijn niet zomaar toe te schrijven aan klimaatverandering. Maar extreme temperaturen gaan min of meer gelijk op met de toename van de gemiddelde temperatuur wereldwijd, en ook het aantal en de frequentie van droogtes is ermee verbonden, zo blijkt uit het laatste VN-klimaatrapport.  De temperaturen lopen op, en de economische schade door de opwarming ook. Hitte en droogte versterken de trends van nu – piekende inflatie en een naderende recessie. In Duitsland, dat vanwege de hoge energieprijzen afstevent op een recessie, remde de lage waterstand van de Rijn de economie verder af. Waarschijnlijk krimpt die nu al. De scheepvaart werd getroffen, en daarmee de bevoorrading van de industrie, maar bedrijven moesten ook hun productie verlagen vanwege gebrek aan koelwater. Carsten Brzeski, hoofdeconoom bij ING in Frankfurt, schat dat het Duitse bbp in de tweede helft van dit jaar een half procentpunt extra daalt door de droogte. Hij baseert zich op een vergelijking met 2018, toen de Rijn ook zeer laag stond. Dat jaar viel de bbp-groei, verdeeld over twee kwartalen, 0,3 procentpunt lager uit. Dit jaar zal de schade groter zijn, denkt Brzeski. De lage waterstand begon eerder en hield langer aan. En bovendien: dit jaar moest, en moet, de Rijn óók worden gebruikt voor kolenaanvoer.  Brzeski’s collega Iris Pang, hoofdeconoom voor China bij ING, maakte een schatting van de economische schade door stroomgebrek wegens de droogte in Sichuan. Die ligt volgens Pang rond de 1 procent van het Chinese bbp. Dat komt neer op zo’n 1.700 miljard dollar. Overigens heeft de huidige vastgoedcrisis een veel groter negatief effect op de Chinese economie, stelt Pang vast.    De gevolgen van de verzengende zomer voor bbp en inflatie zijn over het algemeen nog amper in cijfers te vatten. Duidelijk is wel dat de inflatiedruk erdoor is versterkt. Hitte en droogte beperkten het aanbod van energie en voedsel –  precies de categorieën die al het meest bijdragen aan de inflatie.   Neem de hitte in Frankrijk. Omdat het water van de rivier de Garonne zo heet werd  (28 graden, in augustus), en het water van de Rhône zo laag stond, kampten Franse kerncentrales met een gebrek aan koelwater. Enkele centrales moesten de elektriciteitsproductie verlagen. Noorwegen  legde  de export van elektriciteit aan banden omdat waterkrachtcentrales door de droogte niet op volle kracht konden draaien. Italiaanse boeren in de Povlakte – de Po, nóg zo’n rivier die droog lag – moeten met lede ogen toezien hoe hun risottorijst wordt bedreigd. Europese oogsten van zonnebloemen, sojabonen en maïs liggen naar verwachting 12 tot 16 procent onder het vijfjarig gemiddelde,  stelde onlangs  het onderzoekscentrum van de Europese Commissie. Een grote Spaanse producent van olijfolie waarschuwde Britse consumenten via de BBC voor prijsstijgingen van 20 à 25 procent, na de verzengende hittegolven in Spanje. Intussen beleeft Frankrijk een mosterdtekort, volgens Franse media vooral een gevolg  van recordhitte in Canada van vórig jaar, waar het meeste mosterdzaad vandaan komt. De oogst viel toen de helft lager uit. Potten mosterd worden in Frankrijk op Amazon en eBay voor woekerprijzen (12 euro of meer) verkocht.  Dit jaar rapporteert bijna driekwart van de boeren in het westen en midden van de VS lagere oogsten door de droogte, aldus een enquête van boerenorganisatie AFBF. In het nu kurkdroge Californië, waar veel fruit en noten vandaan komen, meldt de helft van de boeren dat ze bomen en gewassen hebben moeten weghalen.  Tomatenverwerker Ingomar moest de prijs van tomatenpuree met bijna 80 procent verhogen, aldus persbureau Bloomberg. Het draagt bij aan de stijging van de prijs van ketchup in de Amerikaanse supermarkten: 23 procent op jaarbasis. Uit China komen vergelijkbare berichten. Het Chinese bureau voor de statistiek noemde in een persconferentie de hete zomer als oorzaak van de gestegen voedselprijzen, zo berichtte CNN. De prijzen  van verse groenten liggen 12,9 procent hoger dan vorig jaar, waarmee de inflatie in deze voedselcategorie „duidelijk hoger” ligt dan de afgelopen jaren. Het klimaat als factor in de economische groei en aanjager van inflatie – beleidsmakers kunnen er moeilijk nog omheen. Isabel Schnabel, invloedrijk directielid van de Europese Centrale Bank (ECB), sprak tijdens de recente monetaire conferentie in Jackson Hole (VS) van een „nieuw tijdperk van volatiliteit”, ofwel regelmatiger grotere pieken en diepere dalen in economische groei en inflatie. Klimaatverandering, zei ze, is daarvan „een belangrijke aandrijver”, naast onder meer geopolitieke instabiliteit. ECB-economen proberen klimaatfactoren nu te integreren in economische modellen en in het toezicht op financiële instellingen, zoals verzekeraars, waar de kosten van extreem weer neerslaan. Uit een enquête van de ECB onder grote Europese bedrijven bleek dat ongeveer 80 procent ervan een vergroot risico ziet op verstoring van de productie door klimaatverandering. De Federal Reserve, de Amerikaanse centrale bank, is minder ver met het thema klimaat dan de ECB, maar ook daar begint het op de agenda te komen. Uit een studie van een Fed-econoom bleek vorig jaar dat periodes van economische krimp „waarschijnlijker en heviger kunnen gaan worden” bij verdere klimaatopwarming, vooral in opkomende landen die al hoge temperaturen kennen, zoals India. In de studie wordt klimaatverandering „misschien wel de centrale economische en sociale uitdaging van de 21ste eeuw” genoemd.  Ook bij het Internationaal Monetair Fonds staat het klimaat inmiddels centraal. Het publiceerde onlangs een studie waaruit bleek dat het economisch verstandig is grootscheeps in de energietransitie te investeren, omdat dit grote bbp-schade kan ondervangen. Centrale banken en instellingen als het IMF bouwen voort op kennis die academische economen hebben ontwikkeld. Zo kwam de Amerikaan William Nordhaus in 1992 met het DICE-model over de wisselwerking tussen klimaat en economie. Hij kreeg er in 2018 de Nobelprijs voor, maar er klonk ook direct kritiek: juist Nordhaus zou de kosten van klimaatverandering onderschat hebben, vooral die voor toekomstige generaties.  Inmiddels is een waaier aan studies verschenen, deels op Nordhaus’ werk geïnspireerd, die vaak concluderen: ongebreidelde klimaatverandering gaat de wereld veel geld kosten, in allerlei vormen. Denk aan fysieke schade aan infrastructuur door bosbranden of overstromingen, door stroomuitval onderbroken toeleveringsketens en productiviteitsverlies door hitte.  De ramingen van het mondiale bbp-verlies door ongebreidelde klimaatverandering zijn met veel onzekerheid omgeven en lopen sterk uiteen, van 7 procent tot wel 37 procent in het jaar 2100. De schade zal ongelijk verdeeld zijn, zowel op wereldschaal als binnen Europa. Arme en opkomende landen zijn vaak toch al warm, en ze zijn minder weerbaar tegen natuurrampen. Een in Nature gepubliceerde studie  over productiviteitsverlies in Europa tijdens recente hittegolven concludeert dat vooral Zuid-Europa, waar temperaturen het hoogst zijn, minder productief werd in extreem hete jaren. Bij een scenario van 2 graden opwarming kunnen Scandinavische landen juist wat ríjker worden, aldus een onderzoek van denktank Bruegel. Bij een scenario waarin de opwarming 3 graden bedraagt, verliest heel Europa, Zuid-Europa het meest.   Deze onderzoeken zijn met  veel onzekerheid omgeven. Het kan allemaal meevallen: economieën kunnen zich gaan aanpassen aan klimaatverandering. Of het kan tegenvallen –  en daar richt recent onderzoek zich met name op. Tipping points, zoals het smelten van permafrost, zorgen voor snellere opwarming en meer extreem weer, met grote economische schade  tot gevolg. Terwijl de economen verder sleutelen aan hun modellen, krijgen ze steeds meer realtime   data tot hun beschikking. De zomer van 2022 biedt het nodige om uit te putten.||https://www.nrc.nl//nieuws/2022/09/15/klimaatverandering-raakt-de-economie-in-alle-hevigheid-a4142063
2022-09-15||Azc-bordjes in de voortuinen splitsen Albergen in tweeën: ‘Door het dorp fietsend zie je: daar hebben ze er wel eentje, daar niet’||Johan (68) hoeft maar uit het raam te kijken om te weten dat hij een uitzondering is. In het overgrote deel van de voortuinen in zijn woonplaats Albergen staan op houten stokken zwarte bordjes geplant. De tekst: ‘Geen eind = geen deal’. Nogal cryptisch, voor wie niet weet waar dit over gaat. Maar de mensen in het Overijsselse Albergen weten héél goed waar het over gaat. De bordjes zijn een laatste poging van burgers om mee te beslissen over hoe lang het  toekomstige asielzoekerscentrum (azc)  in Albergen mag blijven. In augustus dwong staatssecretaris Eric van der Burg (Asiel, VVD) een azc af in hotel ’t Elshuys, dat buiten het dorp ligt. Hij passeerde daarbij de gemeente Tubbergen, waartoe Albergen hoort. Het liep de afgelopen maand uit op protesten van inwoners, een ‘stille tocht’ met omgekeerde Nederlandse vlaggen, een poging het hotel in brand te steken en een rechtszaak tegen het Centraal Orgaan opvang asielzoekers (COA) –  omdat de hoteleigenaresse onder de verkoop uit wilde. De staatssecretaris wilde een azc voor 300 mensen. Na overleg tussen het ministerie, COA, en burgemeester en wethouder (met een motie van de gemeenteraad in de hand) werden het er 150, waarvan een derde statushouders. Omwonenden mogen meedenken over een veiligheidsplan en een ontmoetings- en activiteitenplan. En er komt een begeleidingsgroep voor overleg over de „dagelijkse gang van zaken” in het azc. „Een prima deal”, vindt Johan, die de opvang van asielzoekers sowieso prima vindt. Daar denken een hoop van zijn dorpsgenoten anders over. Johan wil niet met zijn achternaam in NRC. Bijna niemand die NRC in Albergen spreekt, wil dit. Soms omdat ze niet geassocieerd willen worden met het onderwerp, soms omdat het hele dorp dan meteen weet hoe ze erin staan. „Want dat is wel het gevolg van die bordjes”, zegt Johan terwijl hij de straat op kijkt. „Je krijgt een soort tweestrijd. Dan fiets je door het dorp en zie je: daar hebben ze er wel eentje. En daar niet.”  Ook Marie Louise Olthof (67)  heeft een bordje. „Ik heb altijd met vluchtelingen gewerkt. We moeten ze niet over één kam scheren.” Wat haar betreft zijn ze welkom. Waarom dan toch dat bord? Ze kijkt naar de tekst. „Ik weet dat het tegenstrijdig lijkt. Ik heb het gedaan omdat ik hier woon. Albergen is heel hecht.”  Op 7 september belde een groepje Albergenaren – dezelfde groep die eind augustus de ‘stille tocht’ organiseerde – bij ieder huis aan met een actiebordje en een begeleidende brief. Geen eindtijd betekent dat het COA het azc „tot in de lengte van jaren” kan doorzetten, staat in de brief. En iedereen een bordje in de tuin, is een statement waar de gemeente „niet omheen kan”. Albergenaar Annegret van der Aa „dacht er niet heel diep over na”, zegt ze, haar kleinkind loopt wiebelend door haar halletje. „Ach, ik doe maar mee. En er zit ook wel iets waars aan.” Dat vindt een man (31) een straat verderop ook. „Ik heb het bordje inmiddels weggehaald, want zin heeft het toch niet. Maar ik sta wel achter de boodschap. Mensen willen weten: wat komt er op ons af?” Een eindtijd helpt volgens hem om weer wat controle te voelen. „Ik laat me niet opdringen of ik voor of tegen ben”, zegt een Albergse vrouw (73) zonder bord in de tuin. „Ik bemoei me gewoon niet met het onderwerp.” Ze friemelt aan haar sjaal en rent de keuken in om een pan van het fornuis te halen. Bang dat het dorp ‘crimineler’ zou worden, een veelgehoord argument tegen het azc, is ze niet. Ze lacht om het idee. „Er wordt nu ook weleens ingebroken. Mensen hier zijn overal tegen. Windmolens, nu dit. We mogen best wat meer tevreden zijn.” Er zijn weinig mensen die zeggen met hun buurtgenoten in discussie te gaan. „We zijn in de minderheid, maar er zijn meer mensen die geen zin hebben in racistische opmerkingen als ‘ik heb kinderen, en dadelijk kunnen zij niet meer veilig naar school’”, zegt Johan. „Hou toch op.”  Toen hij het bordje weigerde, werd er verder niet moeilijk gedaan, zegt hij. De Albergse Marian (68) besloot als een van de weinigen iets van de actie te zeggen. „We waren niet thuis toen de bordjes werden rondgebracht”, vertelt ze over de telefoon. „Ik ben ze met een paar mensen uit mijn straat terug gaan brengen om uit te leggen dat we het niet eens zijn. Je hoort zo weinig tegengeluid, daar heb ik veel moeite mee.” Toen de gemeente half augustus werd gedwongen tot het azc, dacht Marian meteen: eigen schuld, dikke bult. De gemeente heeft in de opvangcrisis volgens haar namelijk „een beetje achterovergeleund, hopend dat het overwaait. Mijn tweede gedachte was: laat maar komen. Mensen slapen buiten in Ter Apel, zij moeten gewoon opgevangen worden.” Ondertussen bijt de harde kern tégen het azc zich almaar vaster in de discussie. Een maand geleden richtte de onvrede in het dorp zich nog op het Rijk, nu is dat de gemeente. „Vorige maand hadden we idee dat gemeente aan onze kant stond.”, zegt Hennie de Haan, spreekbuis van de actievoerende Albergenaren. „Ze beloofde ons dat ze alles zou doen om een azc voor 300 asielzoekers te voorkomen.” Dat is gebeurd, erkent De Haan, maar ze stelt dat juist een eindtijd heel belangrijk is. „Ik mis begrip en erkenning voor wat zulke dwang met gewone mensen doet. Niet na één gesprek met COA en ministerie, zonder te overleggen met de achterban of de raad.”   De Haan gaat verder: „Door de raad voelen we ons trouwens wel serieus genomen.” Die nam recent een voorbereidingsbesluit over het hotel. Dat is een verklaring dat een bestemmingsplan wordt aangepast, tot die tijd mag het hotel niet meer worden gebruikt. Een juridisch adviseur waarschuwde het college dat zo’n besluit het verzet mogelijk zou verharden. Het besluit kan zorgen voor een vertraging van enkele maanden, maar voorkomt niet dat er een azc komt. Een informatiebijeenkomst voor Albergenaren begin deze maand, verliep „enorm heftig”, aldus een woordvoerder van de gemeente. Journalisten moesten aan het begin van die avond de zaal uit. De Haan en de gemeente willen niet zeggen wát er precies is gezegd, maar in een statement achteraf schrijft de gemeenteraad dat vertegenwoordigers van het COA en het college bedreigd werden. „Ontoelaatbaar” en „alle fatsoensnormen te buiten”, aldus de raad. De Haan vindt de bedreigingen „treurig”. „Sommige mensen herkennen zichzelf door dit alles niet meer”, zegt ze. „Een juffrouw barstte voor de klas in huilen uit, sommige mensen gebruiken inmiddels medicatie, een enkeling kan niet meer werken.” Het noaberschap is nu een beetje zoek. Maar ik denk wel dat het terugkomt Marian was er niet bij. „Het zijn de mensen die tegen zijn die naar die bijeenkomsten gaan. En ik weet niet of ik het aan zou durven.” Een van de gezichten van het protest, Albergenaar John de Vries, poseert op zijn Facebook-profielfoto sinds kort met een geweer en legerkleding, met de begeleidende tekst: „Alles komt goed schatje!!!”. Zijn pagina staat verder vol met verwijzingen naar de azc-discussie. „Ik denk dan: jongen, pas op”, zegt Marian. „Ook voor jezelf.” Ze denkt dat Albergenaren, na een tijd, heus anders naar het azc gaan kijken. Onderzoek van de universiteit in Groningen in 2020 staaft dat in ieder geval. Mensen die dicht bij een azc wonen, denken eerder positief dan negatief over asielzoekers, vergeleken met mensen die verder weg wonen.  Marian ziet nu dat angst en onwetendheid heersen. „De emotie begrijp ik, maar bijna iedereen in Albergen heeft het hier heel erg goed. Er is geld genoeg. Grote huizen. Het noaberschap is nu een beetje zoek. Maar ik denk wel dat het terugkomt.”||https://www.nrc.nl//nieuws/2022/09/15/azc-bordjes-in-de-voortuinen-splitsen-albergen-in-tweeen-a4142061
2022-09-15||Republikeinse staten sturen migranten in bussen en vliegtuigen richting Washington||De gouverneur van de Amerikaanse staat Florida heeft donderdag onaangekondigd twee vliegtuigen met tientallen migranten als politieke stunt richting het Democratische noorden gestuurd. Zo’n vijftig migranten, vooral uit Venezuela, werden afgezet op het vliegveld van het rijke eiland Martha’s Vineyard in de staat Massachusetts, meldt persbureau Reuters op basis van lokale autoriteiten. De Republikeinse gouverneur van Florida, Ron DeSantis, wil zo de boodschap overbrengen: Democratische staten die migranten in de Verenigde Staten willen verwelkomen, mogen deze dan ook zelf opvangen.  Florida is niet de enige staat die op deze manier tegen het immigratiebeleid van de regering-Biden protesteert. Donderdagochtend arriveerden twee bussen met migranten in Washington D.C., in de buurt van de residentie van vicepresident Kamala Harris. Ze waren opzettelijk daarheen gestuurd door de conservatieve gouverneur van Texas Greg Abbott. „Vicepresident Harris beweert dat onze grens veilig is en ontkent dat er een crisis is”, tweette hij erover. „We sturen migranten naar haar achtertuin om erop aan te dringen de grens te beveiligen.” Hij beweert sinds april dit jaar al duizenden migranten naar Washington D.C., New York en Chicago te hebben gestuurd. Ook de staat Arizona heeft migranten met bussen weggestuurd in een soortgelijke actie.  Het immigratiebeleid in de VS is een paar weken voor de tussentijdse verkiezingen in november een groot thema. Onder de Democratische regering-Biden kunnen migranten hun asielprocedure in de VS afwachten. Republikeinse gouverneurs voeren met de omstreden acties campagne tegen het opengrenzenbeleid van president Biden. Het Witte Huis zegt donderdag in een reactie het „alarmerend” te vinden dat migranten worden gebruikt als „politieke pionnen”.  Op het eiland Martha’s Vineyard ten zuiden van Boston, dat vooral bekend staat als een zomerverblijf voor welvarende Amerikanen, reageren bewoners ontzet op het optreden van Florida. „Deze mensen kregen te horen dat ze huisvesting en banen zouden krijgen en werden afgezet bij een eilandgemeenschap met beperkte middelen”, zegt een lokale verpleger tegen Reuters over de gearriveerde migranten. Bewoners proberen eten en onderdak te regelen voor de migranten uit Venezuela. „Ik begrijp dat er een immigratiecrisis is, maar een onaangekondigde reis maken is wreed.” ||https://www.nrc.nl//nieuws/2022/09/15/republikeinse-staten-sturen-migranten-in-bussen-en-vliegtuigen-richting-washington-a4142057
2022-09-15||Kabinet moet van Kamer binnen 6 weken ingrijpen in de jeugdbescherming||De Tweede Kamer geeft minister Franc Weerwind (Rechtsbescherming, D66) zes weken de tijd om de acute problemen in de jeugdbescherming aan te pakken. Een motie van de ChristenUnie, ondertekend door de drie andere coalitiepartijen VVD, D66 en CDA, is door de minister overgenomen. Tijdens een Kamerdebat op donderdag uitten zowel oppositie- als regeringspartijen forse kritiek op het kabinetsbeleid, dat urgentie zou missen en op korte termijn onvoldoende effectief zou zijn. Er moet zo snel mogelijk een plan op tafel liggen om de zorg voor onder toezicht geplaatste kinderen te verbeteren, eist de Kamer. Daarbij moeten uithuisplaatsingen zoveel mogelijk worden voorkomen. Volgens Don Ceder van de ChristenUnie zijn kinderen na een uithuisplaatsing vaak slechter af dan thuis, door wachtlijsten in de zorg en een gebrek aan passende hulp. Daarom moet er voorlopig vooral naar alternatieven worden gezocht voor uithuisplaatsingen, aldus de motie, zoals een kind tijdelijk bij familie onderbrengen.  De Inspectie van Justitie en Veiligheid en de Inspectie van Gezondheidszorg en Jeugd (IGJ) hebben het kabinet deze week opgeroepen onmiddellijk met een crisisaanpak te komen om kinderen in de jeugdbescherming op tijd passende zorg te kunnen bieden. Kinderen wachten nu te lang op hulp en de werkdruk groeit veel jeugdbeschermers boven het hoofd, aldus de inspecties. Hierop zegde de minister woensdag in een brief toe 40 miljoen euro extra vrij te maken om de acute problemen in jeugdbescherming op te lossen, mits gemeenten eenzelfde bedrag vrijmaken. Maar daarmee nam de Kamer geen genoegen. Eenmalige bedragen zijn onvoldoende om de personeelstekorten en hoge werkdruk in de jeugdzorg op te lossen, vonden partijen van links tot rechts, hoewel ze wel steun gaven voor de langetermijnplannen. De minister zegde toe om sneller te zullen handelen. ||https://www.nrc.nl//nieuws/2022/09/15/kamer-geeft-kabinet-6-weken-voor-aanpak-acute-problemen-jeugdbescherming-a4142060
2022-09-15||De IT’er is zo schaars niet meer op de arbeidsmarkt||Overal op de arbeidsmarkt zijn nu grote tekorten, maar als één sector daar al jaren last van heeft, is het wel de informatietechnologie. Des te opmerkelijker dat nu juist in de IT sprake lijkt van een kentering. Vacatures worden sneller gevuld, zien marktvorsers, freelancers kiezen voor de zekerheid van een vaste baan. Volgens Jeroen van Glabbeek, bestuursvoorzitter van het beursgenoteerde techbedrijf CM.com, is de arbeidsschaarste over haar piek heen. Het technologiebedrijf uit Breda heeft meer dan duizend medewerkers, van wie zo’n vierhonderd voor software-ontwikkeling. „Mensen zien de beelden met wachtrijen op Schiphol voor zich en denken daarom dat iedereen overal mensen tekortkomt. Dat is niet meer zo. Je merkt op de arbeidsmarkt dat die al veel meer gebalanceerd is. Mensen hadden veel eisen, soms onredelijk veel. Dat is nu minder. Als wij een baan beschikbaar hebben, krijgen we gewoon sollicitanten met wie we een gesprek kunnen hebben.” Mark van Kampen, econoom bij Rabobank, herkent dit. Hij spreekt wekelijks met IT-bedrijven en ziet de situatie op de arbeidsmarkt snel veranderen. „Niemand heeft harde cijfers, het CBS loopt een paar kwartalen achter, maar de wereld zag er voor de zomer heel anders uit. Toen konden IT-bedrijven bijna geen personeel vinden. Dat zien we kantelen.” De kentering heeft verschillende oorzaken. Zo zijn investeringsfondsen kritischer geworden bij financiering van start-ups en scale-ups – beginnende bedrijven en bedrijven die al iets verder zijn en snel willen groeien. Dit is een reactie op de groeiende economische onzekerheid en dalende koersen van techbedrijven op de beurs. Op hun beurt zijn die jonge ondernemingen terughoudender met het aannemen van mensen.  Op de arbeidsmarkt komen ook meer mensen beschikbaar, vermoedt Van Kampen. „Het kan zijn dat de arbeidsmarkt wat meer ontspant doordat, bij deze economische onzekerheid, het aantal vacatures afneemt en minder loonsverbetering wordt aangeboden.”  Rabobank verwacht dat de economie de komende kwartalen afkoelt. Dat raakt allerlei bedrijfstakken, inclusief de automatisering, al blijft digitalisering gevraagd om werk efficiënter te maken. Van Kampen: „De opdrachten zullen dus nog wel blijven komen, maar kunnen afnemen in aantal en omvang.” Vanouds is er altijd een tekort aan IT’ers geweest, ook in economisch slechte tijden De ruimere beschikbaarheid van IT-personeel betreft niet alle functies. De Rabo-econoom maakt onderscheid tussen ‘echte’ techneuten en mensen in „wat lagere functies”. Schaars blijft vooralsnog de eerste groep; software-ontwikkelaars, cybersecurity-experts, ethische hackers. Maar wie een netwerkbeheerder zoekt, iemand voor een IT-helpdesk of een SEO-specialist (die ervoor zorgt dat een bedrijf goed vindbaar is via zoekmachines), heeft ruimere keuze. Op dit soort functies bezuinigen bedrijven eerder als het economisch minder gaat. André van der Veer van 4NG Staffing, leverancier van IT’ers aan grote bedrijven, ziet hetzelfde onderscheid tussen technische en minder technische functies. Hij merkt het aan de aantallen reacties op vacatures die zijn organisatie plaatst. „Developers zijn nog steeds gewild en het aanbod is beperkt, zeker als je het hebt over goede kandidaten. Maar op andere vakgebieden zijn meer mensen beschikbaar. Een jaar geleden was het op alle rollen lastig, nu krijgen we voor bijvoorbeeld projectmanagers en scrummasters meestal vier of vijf reacties, voor developers twee.” Een projectmanager of scrummaster maakt niet zelf software, maar begeleidt de ontwikkeling ervan, houdt een project in de gaten en is schakel tussen technische mensen en opdrachtgevers. Een andere opmerkelijke ontwikkeling is dat zzp’ers in de IT in vaste dienst gaan. Dat gebeurde voorheen zelden, zegt Van der Veer. „Als freelancer stap je niet zomaar in een vast dienstverband met verplichte aanwezigheid en een minimumaantal uren per week.” Bovendien verdient een IT-freelancer doorgaans veel meer dan vast personeel. Diens inkomen kan zomaar twee tot drie keer zo hoog zijn als dat van een werknemer. Wat hier kan meespelen, is dat zzp’ers tijdens de coronacrisis hebben gezien dat vrijheid en hoog inkomen een keerzijde hebben. Van der Veer: „Er was toen een soort dip in de markt. Bedrijven waren in paniek en gingen op kosten letten. Heel veel inhuurcontracten werden opgezegd. Mogelijk heeft een bepaalde groep zelfstandige IT’ers in de coronacrisis ondervonden wat het is om eruitgezet te worden en hoe moeilijk het dan is om weer aan werk te komen.” Ook Van Kampen van Rabobank ziet „heel duidelijk” dat zzp’ers kiezen voor een vast dienstverband. Hun opdrachtenstroom neemt af en tarieven komen onder druk. „Door die combinatie grijpen veel mensen nu de kans om, voor een bepaalde periode, in loondienst te gaan – met het idee om weer als zzp’er actief te worden wanneer de economie aantrekt.”  De kentering betekent niet dat straks een groot overschot aan IT’ers ontstaat. Vanouds is er altijd een tekort aan hen geweest, ook in economisch slechte tijden. Statistiekbureau CBS drukt die krapte uit in het aantal openstaande functies per duizend banen. In de sector ‘informatie en communicatie’, waar IT onder valt, waren dat er vorig kwartaal 89. Op het dieptepunt in de coronacrisis kende de sector 43 vacatures per duizend banen – aanzienlijk minder dan nu, maar wel het hoogste aantal van alle bedrijfstakken. Naar goede mensen zal altijd vraag zijn, concludeert Van Glabbeek van CM.com. „Goede mensen kunnen goede banen vinden en krijgen daar goed voor betaald. Maar het is niet meer zo dat mensen met grote aandelenpakketten worden weggekocht.”||https://www.nrc.nl//nieuws/2022/09/15/de-iter-is-zo-schaars-niet-meer-a4142054
2022-09-15||Column | Gekkere dingen||Ik was met Lucie van Roosmalen (7) en Leah van Roosmalen (5) helemaal naar het industrieterrein bij Zaandam gelopen, een betonnen vlakte aan de rand van Wormer waar zich een aantal megastores hebben gevestigd. Ik waan me daar altijd in de Verenigde Staten. In the Midwest, in een van de wat minder aantrekkelijke, dunbevolkte staten. Het was al met al een flinke mars, die begon omdat we naar de sloop van een diervoederbedrijf wilden kijken, maar inmiddels begonnen nut en noodzaak van de expeditie me te ontgaan. Ik had ze softijs van de FEBO beloofd, er is daar een drive-investiging. Lucie van Roosmalen legde me uit waarom het ijs daar beter is dan op andere plekken in deze periferie. „Het is veel en het is met spikkels.” We troffen er inderdaad een personeelslid van een jaar of vijftien die overdreef met hoeveelheden. De jongen straalde desinteresse uit. Iemand die je niet op de verkeerde tijd in de geschiedenis tegen had moeten komen, dacht ik later. Ik kon hem makkelijk in de Tachtigjarige Oorlog situeren, met een hakselaar achter de vijandelijke linies.  Ze zaten snel helemaal onder.  Leah van Roosmalen zei: „Ik plak overal.” Omdat ze nog geen puf hadden om terug te sjokken naar het dorp, vielen we bij een enorme sanitair- en keukenspecialist binnen. Meer dan dertienduizend vierkante meter vol badkamers en keukens. We waren de enige bezoekers, ze waren meteen kwijt.  Een zonnebankbruine verkoper lag achter een bureau. Hij hees zichzelf omhoog. Hij was net terug van Ibiza, een eiland waar je nog jezelf kan zijn. Hij was zichzelf geweest, zes kilo aangekomen. Tussen hem en zijn pensioen lagen nog een stuk of vijftig keukens of badkamers. Ik zei dat ik helemaal geen badkamer of keuken zocht, dat we zomaar naar binnen waren gegaan en dat ik nog even bleef omdat mijn dochters kwijt waren. We gingen op het geluid af, ondertussen vertelde hij over de voordelen van een los bad, financiering op keukens en dat het voor een bedrijf als het zijne prettig was als je een enorm bestand tevreden klanten had.  „Tevreden klanten komen altijd terug, dan maakt het niet uit dat je hier zit.” Daarna: „Ik vind weinig spontane binnenlopers wel prettig.” Ze waren zich aan het uitkleden in een vrijstaand bad, ze hadden al uitgevonden dat er geen stromend water uit de kraan kwam.  „Ik heb heus wel gekkere dingen meegemaakt”, zei de verkoper toen ik me verontschuldigde. „Op Ibiza is iedereen bloot.” Daarna leunde hij met het volle gewicht tegen een kartonnen muur. Hij viel er langzaam doorheen. Tijdens de wandeltocht terug naar huis zeiden we de hele tijd dat we heus wel gekkere dingen hadden meegemaakt. ||https://www.nrc.nl//nieuws/2022/09/15/gekkere-dingen-a4142056
2022-09-15||Vijf kleine jeugdgevangenissen zijn begonnen als experiment en staan nu nagenoeg leeg|| De vijf kleinschalige jeugdgevangenissen die als alternatief moeten dienen voor reguliere jeugdgevangenissen staan nagenoeg leeg. Dat blijkt uit cijfers van het ministerie van Justitie en Veiligheid, opgevraagd door NRC.  In de zogenoemde Kleinschalige Voorziening Justitiële Jeugd (KVJJ) kunnen jongeren in voorlopige hechtenis worden genomen of hun gevangenisstraf uitzitten. Overdag mogen ze onder toezicht naar hun eigen school, familie, stage of werk, verder verblijven ze in de instelling. Daardoor is het een minder ingrijpende vorm van vrijheidsbeneming dan in een grote jeugdgevangenis. ‘s Avonds om tien uur gaat de deur op slot.  In de KVJJ’s zitten jongeren tussen 12 en 23 jaar die een kleiner aandeel hebben in een misdaad, spijt betuigen of voor het eerst in aanraking zijn gekomen met politie en justitie. Ook zijn ze gemotiveerd hun gedrag  te veranderen. Doel is te voorkomen dat deze jongeren later zware criminelen worden.  In 2016 startte de KVJJ als experiment. Inmiddels zijn er vijf locaties verspreid over het land: in de regio’s Amsterdam, Den Haag, Rotterdam Rijnmond, Groningen en Zuid-Limburg. Elke locatie heeft acht plekken, waar jongeren gemiddeld een maand verblijven. Waar Amsterdam in augustus nog voor de helft vol zat, zat er in Limburg maar één jongere. De gemiddelde bezetting van alle locaties lag op 30 procent. Volgens psychotherapeut en onderzoeker bij ggz-instelling Arkin, Thimo van der Pol, ligt het niet aan de KVJJ’s  dat ze onderbezet zijn. Er is voldoende personeel en geld gereserveerd. Ook adviseren de Raad voor de Kinderbescherming, reclassering,  advocaten, Openbaar Ministerie en de rechter vaak jongeren naar een kleine locatie te sturen. Maar de Divisie Individuele Zaken (DIZ) van het ministerie van Justitie, die hierover uiteindelijk beslist, kiest vaak een andere oplossing. Van der Pol: „Zij kiezen veel vaker voor een grote jeugdgevangenis dan nodig.” Kinderrechter Leonore Briët betreurt dat deze afdeling de uitspraak van de rechter slechts als advies opvat. Nu bepaalt het ministerie waar een jongere vastzit, niet de kinderrechter die alle informatie heeft. „DIZ is niet bij de zitting aanwezig waar hulpverleners informatie delen en waar je jongeren en ouders in de ogen aankijkt”, aldus Briët. En dat terwijl zaken steeds complexer zijn en jongeren te maken hebben met bijvoorbeeld schulden, armoede en psychiatrische problemen.  Het ministerie van Justitie is te voorzichtig, constateert Van der Pol van Arkin. „Terwijl wij juist kijken hoe een jongere zo snel mogelijk weer op het rechte pad komt. Als je het zou overlaten aan de mensen die met de jongeren werken en de rechtbank, dan zouden die kleine locaties uitpuilen.” Betrokkenen zeggen dat het tijdens de proefperiode beter ging, toen besliste de kinderrechter gewoon en niet de afdeling DIZ.  Kinderrechter Briët zegt de voorzichtigheid te begrijpen, omdat het ministerie verantwoordelijk is voor alle jongeren die vastzitten: „Zij willen het risico vermijden dat er iets misgaat in de kleinschalige voorziening, waar jongeren meer vrijheid hebben.” Ze vindt ook niet dat elke jongere past in een KVJJ, maar nu wordt nog te weinig gebruik gemaakt van die mogelijkheid.  Een woordvoerder van het ministerie van Justitie zegt dat de KVJJ’s redelijk nieuw zijn en dat het tijd kost  zoiets op te starten. Het ministerie herkent zich niet in de conclusie dat ze geen jongeren durft te plaatsen in  KVJJ’s, maar stelt wel dat de voorwaarden die zij hanteert voor het wel of niet plaatsen  beter kunnen. De woordvoerder: „Daaraan wordt gewerkt. In sommige gevallen waren de criteria te scherp en wordt bekeken of die verruimd kunnen worden.”||https://www.nrc.nl//nieuws/2022/09/15/kleinschalige-jeugdgevangenis-weinig-gebruikt-a4142058
2022-09-15||Rusland niet welkom bij uitvaart Elizabeth, Kremlin reageert gepikeerd||Het Kremlin reageert donderdag gepikeerd op het besluit van Londen om geen Russische vertegenwoordigers uit te nodigen bij de uitvaart van wijlen koningin Elizabeth komende maandag. Het Russische ministerie van Buitenlandse Zaken noemt het volgens persbureau AFP „zeer immoreel” dat de Britse regering „deze nationale tragedie gebruikt voor geopolitieke doeleinden, om de rekeningen met Rusland te vereffenen”. Moskou maakte afgelopen vrijdag al bekend dat de Russische president Vladimir Poetin de uitvaart van de koningin niet zal bijwonen. Wel bracht hij gelijktijdig met veel andere wereldleiders zijn condoleances over aan de koninklijke familie, en wenste hij koning Charles „moed en veerkracht” toe. Naast vertegenwoordigers uit Rusland zullen ook afgevaardigden uit Wit-Rusland en Myanmar worden geweerd bij de uitvaart, zeiden bronnen binnen de Britse regering eerder deze week tegen Britse media.  Het Verenigd Koninkrijk heeft Rusland meermaals sancties opgelegd vanwege de invasie in Oekraïne. En ook tussen Londen en Myanmar zijn de verhoudingen gespannen. Vorige week nog heeft het VK nieuwe sancties tegen Myanmar aangekondigd vanwege de „etnische zuivering van het leger tegen de Rohingya-gemeenschap”. Intussen hebben zo’n vijfhonderd regeringsleiders en staatshoofden wél een uitnodiging ontvangen voor de uitvaart op maandag. Onder anderen koning Willem-Alexander, koningin Máxima en prinses Beatrix hebben aangegeven bij de plechtigheid aanwezig te zullen zijn, evenals de Amerikaanse president Joe Biden en de premiers van Canada, Australië en Nieuw-Zeeland. ||https://www.nrc.nl//nieuws/2022/09/15/rusland-niet-welkom-bij-uitvaart-elizabeth-kremlin-reageert-gepikeerd-a4142055
2022-09-15||Prinsjesprijs voor beste politieke boek naar &#8216;Sywerts Miljoenen&#8217;||De Prinsjesprijzen zijn donderdag in Den Haag uitgereikt door Eerste Kamervoorzitter Jan Anthonie Bruijn. Journalisten Jan Hein Strop en Stefan Vermeulen van onderzoeksplatform Follow the Money wonnen met Sywerts Miljoenen de prijs voor het beste politieke boek, fotograaf Wiebe Kiestra won de fotoprijs en de prijs voor beste politieke podcast ging naar Pim van NRC. De prijzen, waaraan een oorkonde en een geldbedrag van 2.500 euro is verbonden, worden jaarlijks uitgereikt voorafgaand aan Prinsjesdag. Het boek Sywerts Miljoenen schetst hoe de omstreden mondkapjesdeal tot stand kwam en gaat dieper in op de rol die hoofdrolspelers Sywert van Lienden, Bernd Damme en Camille van Gestel daarin speelden. De twee journalisten reconstrueren „minutieus hoe hebzucht, chaos en politiek opportunisme leidden tot een miljoenendeal”, zo staat in het juryrapport. De winnaar van de PrinsjesBoekenprijs versloeg de andere genomineerden Uitgewoond van Cody Hochstenbach over de woningmarktcrisis en De Indische Doofpot van Maurice Swirc over Nederlandse oorlogsmisdaden in Indonesië. De prijswinnende foto is gemaakt door Wiebe Kiestra en is getiteld ‘Mars met de moeders en hun gezinnen’. Op de foto, gemaakt op 11 november 2021, zien we een groep door de Toeslagenaffaire getroffen ouders en kinderen die een mars houden van het stadhuis in Rotterdam naar de Belastingdienst op de Kop van Zuid. Vooraan de foto zien we voormalig staatssecretaris Alexandra van Huffelen (Financiën, D66) die namens het kabinet de zichtbaar geëmotioneerde moeders te woord staat. „De foto laat het schuren tussen politiek en maatschappij mooi zien”, schrijft juryvoorzitter Jan Dirk van der Burg. De andere genomineerde foto’s waren van Phil Nijhuis en David van Dam.  NRC ging aan de haal met de podcastprijs. In de zesdelige podcastserie over Pim Fortuyn blikt Guus Valk, chef van de politieke redactie, twintig jaar later terug op de veelbewogen periode die volgde op de moord in 2002. Aan het woord komen vrienden en familie van de vermoorde politicus, alsmede politici en collega-journalisten. De jury roemt de makers van de podcast om het bij uitstek inzetten van alle middelen die je kan gebruiken in een podcast. „Van geluid en interviews tot fragmenten uit debatten en muziek, waardoor het soms lijkt alsof je naar een hoorspel luistert.” 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/15/prinsjesprijs-voor-beste-politieke-boek-naar-sywerts-miljoenen-a4142044
2022-09-15||Met een verdwenen maan zijn in één klap twee Saturnus-raadsels opgelost|| De ringen van Saturnus ontstonden zo’n 150 miljoen jaar geleden toen een klein maantje te dicht bij te planeet kwam. Hierbij trok Saturnus met zijn zwaartekracht het maantje uiteen. De resten van die maan cirkelen nu als ringen rondom Saturnus.  Die conclusie trokken Amerikaanse astronomen op basis van modelsimulaties en meetgegevens van NASA’s Cassini. Die ruimtesonde cirkelde dertien jaar lang om de planeet. De auteurs deelden hun onderzoek deze week in Science.  Hiermee bevestigen ze een theorie uit de jaren negentig: dat de ringen bestaan uit een verbrokkeld maantje. De nieuwe studie helpt astronomen ook te begrijpen waarom de as van Saturnus zo scheef staat. Saturnus is een gigantische gasbal van voornamelijk waterstof en helium. De breedte ervan is gelijk aan ongeveer negen aardes. 82 manen vergezellen de planeet. Onduidelijk is waarom de gasreus omringd wordt door zeven ringen van steen- en ijsbrokken. Sommige daarvan zijn zo groot als een zandkorrel en andere als een huis. Uit metingen die Cassini deed toen hij door ringen vloog, bleek dat de ringen in ieder geval ‘jong’ moeten zijn, grofweg 100 miljoen jaar. Een ander raadsel is de scheve stand van de planeet: een hoek van bijna 27 graden. Nu is dat bij de aarde ook zo, maar daar hebben astronomen een verklaring voor: een botsing met een kleine planeet waarbij ook de maan ontstond. Dat een kolos als Saturnus ook op die manier een beetje omver werd geduwd, is onlogisch.  Planeetwetenschappers hebben er wel een hypothese voor. Saturnus heeft een soort langeafstandsrelatie (resonantie) met de planeet Neptunus. Terwijl Neptunus in zijn baan om de zon beweegt, zou hij Saturnus iedere keer een zetje geven met zwaartekracht. Zo ging Saturnus schuin staan.  In de waarnemingen van Cassini zagen de Amerikaanse astronomen echter dat de rotatie van Saturnus niet overeenkomt met hoe de as zou draaien als gevolg van de relatie met Neptunus. De schuine as wijst namelijk niet altijd in dezelfde richting. Dat betekent dat nog iets anders een duw moeten hebben gegeven.  De astronomen verklaren dit en lossen ook meteen het raadsel van de jonge ringen op. Ze spoelden daarvoor de huidige bewegingen van Saturnus en zijn maantjes terug in de tijd in een computersimulatie. Ze zagen dat 150 miljoen jaar geleden vermoedelijk een klein maantje te dicht bij Saturnus kwam, Chrysalis. De zwaartekracht van Saturnus trok harder aan het deel van Chrysalis dat zich dichter bij Saturnus bevond dan het deel dat verder weg stond. Chrysalis scheurde uit elkaar en de overblijfselen ervan cirkelen nu om de planeet. Volgens de auteurs zorgde die verdwijning ervoor dat de as van Saturnus net iets anders ging draaien door de verandering in zwaartekracht. Daphne Stam, planeetwetenschapper aan de TU Delft, niet bij het onderzoek betrokken: „Dit is een mooie verklaring. Maar het blijft een theorie. Als volgende stap zou ik bijvoorbeeld willen weten of we de verdeling van het materiaal die we in de ringen van Saturnus zien, ook verklaard kan worden door zo’n maantje.” ||https://www.nrc.nl//nieuws/2022/09/15/met-een-verdwenen-maan-zijn-in-een-klap-twee-saturnus-raadsels-opgelost-a4142046
2022-09-15||Shell kiest met Wael Sawan opnieuw een topman uit eigen gelederen|| Een slimme, morele en dynamische leider. Zo omschreef  scheidend Shell-topman Ben van Beurden  zijn opvolger, Wael Sawan. Van Beurden maakte deze donderdag zijn vertrek per eind dit jaar bekend. Sawan zal hem vanaf 1 januari opvolgen bij het energiebedrijf, dat wereldwijd in meer dan zeventig landen actief is en   ruim 80.000 mensen in dienst heeft. Met Sawan kiest Shell wederom voor een kandidaat uit eigen gelederen, een traditie in het conservatieve bolwerk dat Shell nu eenmaal is. Het bedrijf laat weten wel gezocht te hebben naar een kandidaat van buiten, maar in Sawan uiteindelijk de ideale nieuwe bestuursvoorzitter te hebben gevonden. De nu 48-jarige Wael Sawan werd in 1974 geboren in de Libanese hoofdstad Beiroet en heeft zowel de Libanese als de Canadese nationaliteit. Hij groeide op in Dubai, en ging in Canada naar de universiteit, waar hij een master in chemical engineering haalde aan de McGill University in Montreal. Later behaalde hij zijn MBA aan Harvard. In 1997, op zijn 23ste, ging hij aan de slag bij Petroleum Development Oman, een partner van Shell. Via een aantal andere posten in Europa, Afrika, Azië en de VS klom hij in 2012 op tot de baas van de activiteiten van Shell in Qatar. Hij was destijds de jongste ‘landenmanager’ van een belangrijk land. In Qatar gaf hij leiding aan een ambitieus project van de energiegigant om synthetische kerosine en diesel te maken uit aardgas, in plaats van uit olie. Met dit project, Pearl GTL,  was een investering gemoeid van 20 miljard dollar. Het staat te boek als een  belangrijke pijler   van de draai die Shell maakte van olie naar gas. Gas is een veel minder vervuilende grondstof dan olie, en de Pearl GTL-fabriek past in het streven van Shell om duurzamer te worden. Na Qatar werkte Sawan in Den Haag, waar hij in 2019 toetrad tot de raad van bestuur en tot vorig jaar leiding gaf aan de traditionele olie- en gasactiviteiten van Shell. Daarmee zat hij op betrekkelijk jonge leeftijd  al helemaal in de top van het bedrijf. Met terugwerkende kracht is goed te verklaren wat er daarna gebeurde. In plaats van rustig  te wachten op een kans om door te stoten naar boven, werd Sawan vorig jaar benoemd tot hoofd van de afdeling vloeibaar gas en hernieuwbare energiebronnen. Op papier kon dat uitgelegd worden als een stap opzij, maar in de praktijk blijkt dat de aanvulling in zijn cv  waarmee hij de gedroomde kandidaat werd voor de opvolging van Van Beurden. Sawan kent het bedrijf nu over de volle breedte, en een analist van investeringsbank RBC zei tegen de Financial Times dat zijn benoeming „eerder een continuering is dan een breuk” met de strategie die Van Beurden heeft ingezet. Beleggers op de beurs reageerden donderdagochtend nauwelijks op Sawans benoeming, een teken dat ook zij geen grote koerswijzigingen verwachten. Sawan, die getrouwd is en vader is van drie zonen, erft een financieel kerngezond bedrijf dat midden in een transitie zit. De winst in het tweede kwartaal van dit jaar bedroeg 11,5 miljard dollar, een record.  Maar de druk op oliebedrijven om zichzelf om te vormen tot duurzame energiebedrijven is hoog, zowel vanuit overheden als vanuit de aandeelhouders. Die druk zal de komende jaren alleen maar toenemen.  Shell zal onder leiding van Sawan de  ambitie om tegen 2030 de eigen  CO2-uitstoot te halveren en in 2050  CO2-neutraal te zijn,   versneld moeten waarmaken. Het terugdringen van het aandeel fossiele brandstoffen en  verdere investeringen in   hernieuwbare energiebronnen als zon en wind liggen daarbij voor de hand. Hernieuwbare energie – nu nog verwaarloosbaar in de totale omzet en winst van Shell –  moet uiteindelijk de kurk worden waarop het energiebedrijf de toekomst in drijft.||https://www.nrc.nl//nieuws/2022/09/15/shell-kiest-met-wael-sawan-opnieuw-een-topman-uit-eigen-gelederen-a4142040
2022-09-15||Eindhoven geeft schilderij Kandinsky terug aan erven Joodse vrouw|| De gemeente Eindhoven zal het schilderij Blick auf Murnau mit Kirche van de Russische kunstenaar Wassily Kandinsky restitueren aan de erven van een Joodse vrouw. Dat heeft het Van Abbemuseum donderdagmiddag met een persbericht bekendgemaakt. De gemeente heeft daartoe besloten na een bindend advies van de Restitutiecommissie, de commissie die adviseert over teruggaveverzoeken op het gebied van naziroofkunst. Op basis van nieuwe feiten concludeert de commissie na twee jaar onderzoek dat voldoende aannemelijk is dat Johanna Margarethe Stern-Lippmann (1874-1944) het schilderij onvrijwillig heeft verloren tijdens het naziregime. Dat staat in het donderdag gepubliceerde advies. Het is het tweede bindende advies over het kostbare werk dat in 1951 door het Van Abbemuseum is aangekocht. Eerder, op 29 januari 2018, adviseerde de commissie een verzoek tot teruggave af te wijzen. Destijds kon niet worden vastgesteld dat sprake was van onvrijwillig bezitsverlies. Uit nieuw ontdekte documenten blijkt dat er drie aanwijzingen zijn die het bezitsverlies tijdens de oorlog in hoge mate aannemelijk maken. De gemeente en het museum respecteren het tweede bindend advies en gaan in overleg met de familie de overdracht organiseren. Het is goed dat aan de jarenlange juridische strijd een einde is gekomen, zegt Anastasia van Gennip, zakelijk directeur van het Van Abbemuseum. „Voor de gemeente en het museum is het uitgangspunt altijd geweest dat in zaken als deze  recht moet worden gedaan.” Blick auf Murnau mit Kirche, door Wassily Kandinsky.
 De familie heeft een korte verklaring opgesteld. „De terugkeer naar ons markeert een belangrijk moment – we krijgen de negen rechtstreekse familieleden die zijn vermoord er niet mee terug – maar het is een erkenning van het onrecht dat onze familie en zovelen zoals wij hebben ervaren.” Het is het tweede schilderij van Kandinsky dat recent is gerestitueerd. In februari besloot de gemeente Amsterdam het doek Bild mit Häusern over te dragen aan de erven van de Joodse voormalige eigenaren. Over de teruggave van dat topstuk van het Stedelijk Museum had de Restitutiecommissie in eerste instantie ook negatief geadviseerd.||https://www.nrc.nl//nieuws/2022/09/15/eindhoven-geeft-schilderij-kandinsky-terug-aan-erven-joodse-vrouw-2-a4142025
2022-09-15||Menselijke resten op bedrijventerrein zijn van 22-jarige studente Sumanta Bansi||De menselijke resten die dinsdag zijn gevonden op een bedrijventerrein in het Noord-Hollandse Hoorn zijn van de 22-jarige studente Sumanta Bansi. Dat heeft onderzoek door het Nederlands Forensisch Instituut (NFI) uitgewezen, schrijft het Openbaar Ministerie (OM) donderdag. Bansi kwam in 2016 vanuit Suriname naar Nederland voor een studie biomedische wetenschappen aan de Universiteit van Amsterdam. Ze had een seksuele relatie met de 42-jarige Manodj B. uit Hoorn en woonde bij hem in, samen met zijn echtgenote en hun kind. In 2017 bleek Bansi zwanger van B.,  waarna ze de zwangerschap onder druk van de familie liet afbreken. Kort nadat ze in februari 2018 opnieuw zwanger bleek, verdween ze spoorloos.  Ruim tweeënhalf jaar na haar verdwijning werd in het najaar van 2020 de 42-jarige B. aangehouden op verdenking van betrokkenheid bij de zaak. Afgelopen juli is B. veroordeeld tot vijftien jaar celstraf voor het doden van Bansi en het wegmaken van haar lichaam. In een van zijn verklaringen wees hij de politie op het bedrijventerrein in Hoorn, waar vervolgens deze week menselijke resten werden gevonden.||https://www.nrc.nl//nieuws/2022/09/15/menselijke-resten-op-bedrijventerrein-zijn-van-22-jarige-studente-sumanta-bansi-a4142024
2022-09-15||Jumbo-topman Van Eerd zit nog vast voor verhoor||Jumbo-topman Frits van Eerd, die dinsdag werd aangehouden en verhoord in verband met een groot witwasonderzoek, zit voorlopig nog vast. Een van de negen verdachten in de zaak is vrijgelaten, meldt het Openbaar Ministerie donderdag. Dat is een 33-jarige man uit Assen. Twee dagen geleden hebben de politie en de Fiscale Inlichtingen- en Opsporingsdienst (FIOD) bij meerdere woningen een inval gedaan, waaronder die van de 55-jarige Van Eerd in het Brabantse Heeswijk-Dinther.  Van de acht verdachten die nog vast zitten is het onduidelijk wanneer ze vrijkomen. Dat wordt „per geval” bepaald door de officier van justitie, laat een woordvoerder van het OM weten aan NRC. „Dit is om de politie en de FIOD in de gelegenheid te stellen de verhoren af te ronden.” Tot die tijd zitten de verdachten in beperkingen en mogen zij alleen contact hebben met hun advocaat. Het onderzoek richt zich op btw-fraude in de autohandel en het witwassen van grote hoeveelheden geld via onder meer sponsorcontracten in de motorcross-sport alsook de autohandel. Van Eerd is autoverzamelaar en liefhebber van Formule 1 en motorsport. De hoofdverdachte in de zaak is oud-motorcrosser en autohandelaar Theo E. (58) uit het Drentse Gasteren. Hij is een kennis van Van Eerd uit de crosswereld. Jumbo heeft sponsordeals in de motor- en autosport, zoals met het team van F1-coureur Max Verstappen. De winkelketen schreef dinsdagmiddag dat het niet inhoudelijk wil reageren en dat het onderzoek van de FIOD zich „niet richt op Jumbo”.||https://www.nrc.nl//nieuws/2022/09/15/jumbo-topman-van-eerd-zit-nog-vast-voor-verhoor-a4142023
2022-09-15||Waterraketlancering||Terwijl de ruimtevaart een hausse doormaakt met recordaantallen raketlanceringen, kan ook de hobbylanceerder een raketbasis beginnen in de achtertuin of een veldje in de buurt. De stuwstof: water, onder druk gezet met hulp van een fietspomp. De meestal onverwachte lancering van de waterraket is al goed voor lol. Een smartphone kan een verslag van de vlucht vastleggen. lege frisdrankfles, water, triplex en figuurzaag, ducttape, kurk, fietsventiel, boor 8 mm STAP 2 Belangrijk is een stevig onderstel voor de flesraket, die behoorlijk zwaar wordt als hij met water is gevuld. De degelijkste oplossing is het aanbrengen van drie zijvinnen, gekoppeld aan een centrale ring, uit te zagen in triplex. Geavanceerde hobbylanceerders gebruiken een lasercutter. STAP 3 Bevestig het onderstel aan de fles met ducttape. Vul de fles voor de helft met water en dicht hem af met de kurk. Zet de raket rechtop en begin te pompen. Op een gegeven (onverwacht) moment zal de kurk losschieten door de luchtdruk. De raket schiet omhoog, voortgestuwd door het water dat met kracht naar buiten gespoten wordt. Tien meter is zeker haalbaar. STAP 4 (optioneel) Wetenschappelijk ingestelde waterraketlanceerders kunnen de vlucht filmen met een smartphone, mogelijk een oude die toch nog ergens in een lade lag, want de landing is onbeheerst en hard. Bescherm daarom de telefoon met schuimrubber of ander verpakkingsmateriaal, tegen de zijkant van de raket getapet. Met de app PhyPhox kun je ook andere vluchtparameters opnemen, zoals hoogte, snelheid en versnelling.||https://www.nrc.nl//nieuws/2022/09/15/waterraketlancering-a4141885
2022-09-15||Zorgen om Iran na afketsen van nucleaire deal||Blijft Iran zijn nucleaire programma uitbreiden, zodat het binnenkort over een  kernwapen beschikt? Die ongemakkelijke vraag dringt zich op aan de internationale gemeenschap, nu alles erop wijst dat een nieuw nucleair akkoord tussen de Verenigde Staten en Iran voorlopig van de baan is, mogelijk voorgoed. Anderhalf jaar lang hebben beide zijden met Europese bemiddeling getracht het akkoord van 2015 nieuw leven in te blazen. Dit pact, door oud-president Donald Trump in 2018 eenzijdig opgezegd, voorzag in de beperking van Irans nucleaire activiteiten in ruil voor opheffing van economische sancties en inspecties van zijn nucleaire activiteiten. Dit voorjaar waren de onderhandelaars er uit, heette het. Het wachten was op de handtekeningen van de politieke bazen.  Maar die bleven uit. Begin augustus overhandigde EU-buitenlandchef Josep Borrell de Iraniërs namens de VS een „laatste bod”. Iran reageerde met een nieuwe eis. Het Internationaal Atoomenergieagentschap (IAEA) moest een onderzoek staken naar  uraniumsporen op drie plekken waar Iran geen nucleaire faciliteiten werd geacht te hebben. De Amerikaanse minister van Buitenlandse Zaken Antony Blinken sprak van „een stap terug”. Duitsland, Frankrijk en het Verenigd Koninkrijk uitten zaterdag „ernstige twijfels” over Irans bedoelingen. Een akkoord was  voorlopig niet meer aan de orde. „Het hele proces is in gevaar”, verklaarde Borrell.   Zonder onderzoek naar die sporen blijft onzeker of Iran stiekem nog andere nucleaire activiteiten ontplooit, al bezweert Teheran altijd dat die louter vreedzame doeleinden dienen. Op een IAEA-bijeenkomst in Wenen steunde tweederde van de 35 leden woensdag een door Westerse landen ingediende (maar niet bindende) resolutie waarin Iran werd opgeroepen uitleg te geven over de uraniumdeeltjes op die drie bewuste plaatsen. Critici memoreren dat Iran volgens IAEA-schattingen inmiddels beschikt over 56 kilo verrijkt uranium (met een zuiverheid van 60 procent). Zulk hoog verrijkt uranium is eigenlijk alleen geschikt voor  militaire doeleinden. Voor kernwapens is 90 procent verrijkt uranium nodig. Met zijn nieuwe snelle centrifuges zou Iran daar in theorie binnen enige maanden toe in staat zijn. Of het daarmee ook werkelijk de stap naar kernwapens kan en wil maken is ongewis. IAEA-chef Rafael Grossi zei eind juli al dat Iran „voortgaloppeert” met zijn nucleaire programma. Dat Iran dit alleen doet om zijn onderhandelingspositie te versterken, zoals velen nog in 2019 dachten, wordt steeds minder geloofwaardig.  Onduidelijk is wat Iran wil. Speculeert het op Amerikaanse concessies omdat de VS geen zin meer zouden hebben in militaire interventies na hun mislukte interventie in Afghanistan? Vinden de Iraanse leiders de huidige economische problemen – inflatie van 50 procent en ontevredenheid bij de bevolking – een draaglijke prijs voor hun beleid? Of ambiëren ze – ondanks hardnekkige ontkenningen – toch een eigen kernwapen?    Terug gaan naar af wordt steeds moeilijker. „Hoe langer u wacht, hoe verder de Iraniërs gaan met hun escalatie en hoe hoger de prijs voor u wordt”, waarschuwde de  Franse minister Jean-Yves Le Drian zijn collega Blinken in 2021 al volgens  Le Monde. Uiteindelijk is het zo dat Iran zonder deal sneller bij het bezit van een bom in de buurt komt Dennis Ross voormalige Midden-Oosten-gezant VS In 2015 gingen experts ervan uit dat Iran na afloop van het pact  een jaar nodig had om voldoende uranium te verrijken voor een kernwapen, mocht het dat willen. Dat zou de VS tijd bieden voor tegenmaatregelen. Nu zou dat Iran nog maar een half jaar kosten.  Dat gegeven bemoeilijkt de onderhandelingen, al blijft een akkoord volgens velen het beste. „Uiteindelijk is het zo dat Iran zonder deal sneller bij het bezit van een bom in de buurt komt”, aldus de vroegere Amerikaanse Midden-Oosten-gezant Dennis Ross in Foreign Policy. Ross waarschuwt ook voor instabiliteit in de regio: Saoedi-Arabië heeft al verklaard in geval van een Iraanse kernbom ook kernwapens te willen.  Een probleem is dat de VS en de Europeanen nooit een plan-B hebben gehad. Zonder akkoord is de enige resterende optie militaire actie. Vooral de Israëliërs zinspelen daar al jaren op. Ex-premier Benjamin Netanyahu zwoer dat een Iraanse kernbom voor Israël onaanvaardbaar was en ook diens opvolger Yair Lapid wordt niet moe te dreigen met keiharde maatregelen als Iran zover zou gaan.  Ross adviseert president Joe Biden tijdens zijn rede tot de VN deze maand de Iraniërs in te peperen dat ze met vuur spelen.  Sluit militaire acties niet uit, stelt hij,  en laat het Pentagon vast oefenen met bommen op harde objecten.  De vraag is echter of Israël en zelfs de VS wel in staat zouden zijn de veelal  ondergrondse Iraanse faciliteiten voldoende te raken. Nog afgezien van de rampzalige  gevolgen voor Iraanse burgers en anderen in de regio.  ||https://www.nrc.nl//nieuws/2022/09/15/zorgen-om-iran-na-afketsen-van-nucleaire-deal-a4142022
2022-09-15||Lars Huijer is te klein voor de MLB en te groot voor de Nederlandse competitie||Als honkbalclub HCAW deze zaterdag begint aan de belangrijkste wedstrijd voor de club in zeventien jaar, kan het een beroep doen op de speler die daar het best geschikt voor is. Voor het eerst sinds 2005 staat de club uit Bussum in de Holland Series, de finalereeks van het honkbalseizoen. Nadat de eerste drie wedstrijden tegen Neptunus werden gewonnen,  is er nog één overwinning nodig in de  best-of-seven-serie om het eerste landskampioenschap  sinds 1998 te vieren.   Op de heuvel zal Lars Huijer staan, de 28-jarige werper die afgelopen week voor de derde keer in vier jaar  werd uitgeroepen tot beste pitcher van de competitie. Huijer kreeg in achttien wedstrijden minder dan een punt per negen innings tegen (een ERA van 0,84), gooide net zoveel drie slag als innings (128) en behaalde de meeste overwinningen (11).  Een kampioenschap zou voor een belangrijk deel te danken zijn aan de werpers van HCAW, waar dit seizoen naast Huijer ook Dennis Burgersdijk uitblonk. Maar Huijer wil daar niks van weten. „We doen het als werpers niet alleen. Als de jongens in het veld foutjes maken, dan lukt het ook voor mij niet. Zo’n prijs is elk jaar weer een eer, en het is mooi dat mijn naam erop staat, maar ik vind dat het hele team erop had moeten staan.” Het tekent de teamspirit van Huijer, die vorig jaar naar de Bussumse club overstapte omdat zijn vrienden Max en Victor Draijer dat ook deden. Samen wilden ze de hegemonie van de Amsterdam Pirates en Neptunus uit Rotterdam, die sinds 2013 de titels verdeelden, doorbreken. „Ik vind het heel belangrijk dat we een goede sfeer  in het team hebben”, zegt Huijer. „Toen er eerder dit jaar een verrassingsfeestje voor een teamgenoot werd georganiseerd, was het hele team erbij. En dat we zo hecht zijn, helpt ons ook wedstrijden te winnen.” Het is een groot contrast met de tijd die Huijer in de Verenigde Staten doorbracht in de Minor Leagues. Daarin spelen de opleidingsteams die de weg vormen naar profcompetitie MLB. Als zestienjarige vertrok hij naar de VS en speelde vijf jaar in de organisaties van Seattle Mariners en Chicago Cubs. „Daar is het een business, hier hechten we aan het teamverband”, zegt Huijer.  Hij keerde in 2015 terug naar Nederland omdat hij een maatschappelijke carrière wilde opbouwen. Hoewel hij zich nog altijd aan het opwerken was in de opleidingsteams, achtte hij de kans te klein dat hij de top zou halen. „De vijver is daar zo groot, ze kunnen kiezen uit wel tienduizend talenten.” Daarmee kwam een einde aan wat Huijer  zijn „profcarrière” noemt. Als vaste waarde van het Nederlands team heeft hij weliswaar een A-status bij NOC-NSF en kan hij leven van zijn sport, zijn teamgenoten hebben die luxe niet. „Ik ben nog steeds profhonkballer, maar ik speel niet in een profcompetitie. De rest krijgt alleen een reisvergoeding, als die al beschikbaar is. Ik train zes keer per week, zij soms maar één keer.” Te klein voor de MLB en  te groot voor de Nederlandse competitie; het is het lot van meer  Nederlandse honkballers. Het heeft te maken met die grotere talentenvijver in de VS, zegt Huijer, en met het feit dat Amerikaanse spelers  op jongere leeftijd beginnen en meer spelen en trainen. Hij ziet ook veel Nederlandse talenten zo rond hun twintigste afhaken. „Die jongens hebben hun hele leven niets anders gedaan dan gehonkbald, en die willen ook wel eens tijd voor andere dingen, zoals uitgaan of een vriendin. Ze gaan om zich heen kijken, want ervan leven kunnen ze niet.” Terwijl honkbal bij uitstek een ervaringssport is, zegt Huijer. Hoe meer je speelt, des te vaker herken je situaties en kun je je spel daarop aanpassen, zegt hij. „Het is een sport van wie zich het beste en het snelste kan aanpassen. Dat kan alleen als je veel speelt. Ik speel al twintig  jaar continu honkbal, dat werkt in mijn voordeel.” Hij zou het nog wel willen, een stapje hogerop, zegt Huijer. Maar hij heeft tegenwoordig ook rekening te houden met zijn vrouw en jonge kind. „Het is ook  niet zo dat omdat ik het hier goed doe, ik in Amerika meteen kan instromen op het hoogste niveau. Ik zou weer ergens onderaan moeten beginnen.” Toch zou hij zo’n kans wel willen pakken, ook als het in Azië zou zijn. Een gesprek met een team in Taiwan  liep in 2015  op niets uit, maar het lijkt hem wel wat. „Zo’n andere cultuur,  bijvoorbeeld in Japan, dat zou ik wel mee willen maken.”  Komend voorjaar biedt de World Baseball Classic, het wereldkampioenschap waaraan ook de profs uit Noord-Amerika en Azië deelnemen,  een mooie mogelijkheid voor Huijer om zichzelf in de schijnwerpers te zetten. Al zegt hij zelf dat hij liever ver komt met het Koninkrijksteam, waarin ook profs van de Antillen meedoen, zoals Kenley Jansen (Atlanta Braves) en Xander Bogaerts (Boston Red Sox). „We kunnen als team net als vorige keer de halve finale halen. Dat is mijn prioriteit. Dan zie ik wel of er iets voor mij uitrolt.” Eerst wil hij de Holland Series winnen. Want de sfeer kan nog zo geweldig zijn, als Huijer verliest, is hij niet te genieten. „Vroeger had ik daar nog veel meer moeite mee. Vooral als er dan jongens waren die  na een verloren wedstrijd vonden dat we goed gespeeld hadden.” Wat dat betreft heeft Huijer ook iets kunnen leren van zijn ploeggenoten, zegt hij. „Zij spelen echt voor hun plezier. Toen ik uit Amerika kwam, ging het me alleen om winnen en presteren. Dankzij hen heb ik weer  meer leren genieten van het spel.” ||https://www.nrc.nl//nieuws/2022/09/15/lars-huijer-is-te-klein-voor-de-mlb-en-te-groot-voor-de-nederlandse-competitie-a4142021
2022-09-15||Firouzja zoekt risico’s||Zelfs Elon Musk bemoeide zich met het veronderstelde bedrog bij de Sinquefield Cup, met een theorietje over de intieme lichaamsholte waarin digitale speeltjes verstopt kunnen worden. Frederic Friedel, de oprichter van de firma Chessbase, houdt zich al heel lang op een serieuze manier bezig met de bestrijding van wat ik maar computerbedrog noem, met de kanttekening dat die ‘computer’ zo klein kan zijn als een kralensnoertje in een lichaamsholte. Op chessbase.com schreef Friedel dat hij eens een bevriende expert in electronische communicatie had meegenomen naar een toptoernooi en een WK-match. Die vriend zag de uitgebreide veiligheidsmaatregelen, schrok hevig en schreef een verslag dat begon met de zin: „Wat treurig, het was zo’n prachtig spel!” Nadat Magnus Carlsen zich uit de Sinquefield Cup had teruggetrokken, werden daar de veiligheidsmaatregelen verscherpt met een dagelijkse bodyscan van de spelers en met een kwartier vertraging van de live uitzending van de zetten. Na een paar dagen verklaarde de wedstrijdleiding dat na uitgebreid onderzoek van alle partijen vanaf de eerste ronde uit niets was gebleken dat iemand iets verkeerds had gedaan. Er is een wapenwedloop tussen bedriegers en beveiligers en je kunt vermoeden dat de beveiligers vaak achterliggen op innovatieve bedriegers. Toch is het erg onwaarschijnlijk dat er iets mis was bij de Sinquefield Cup. De zaak is daarmee niet af. Van Hans Niemann, die de verdachte was, is al een uitnodiging voor een belangrijk toernooi ingetrokken. Zogenaamd niet in verband met de actie van Carlsen, maar toch. Aan Carlsen mag nu wel dringend gevraagd worden: „Wat bedoelde je toen je je terugtrok en waarom?” Tijdens de zevende ronde van de Sinquefield Cup zei commentator Jan Gustafsson: „Het toernooi is kapot.” Door al het gedoe, bedoelde hij. Een dag later viel dat in een strijdlustige achtste ronde weer mee. Toernooiwinnaar werd Alireza Firouzja (19), die ook al het inleidende Rapid & Blitz-toernooi had gewonnen. Een paar keer was het geluk aan zijn kant. Je geluk maak je zelf, zei wereldkampioen Aljechin (1892-1946) tegen een klagende pechvogel en Firouzja zal dat beamen. Hij neemt graag risico’s die een ander onverantwoord zou vinden. Alireza Firouzja - Sjachriar Mamedjarov, Sinquefield Cup Saint Louis 2022 1. c4 e5 2. g3 Pf6 3. Lg2 c6 4. Pf3 e4 5. Pd4 d5 6. cxd5 Dxd5 7. Pc2 Dh5 8. h3 Dg6 9. Pc3 Lc5 10. b4 Lb6 11. Lb2 0-0 12. Pe3 Te8 13. Dc2 Pbd7 14. Td1 a5 15. b5 Ld4 16. Tb1 c5 17. h4 h5 18. Pcd5 Zwart had al prettig spel en nu ziet wit iets over het hoofd. 18...Pxd5 19. Pxd5 Zie diagram 19...Lxf2+ Niet gezien. 20. Kxf2 Df5+ 21. Ke1 Dxd5 Zwart heeft een pion gewonnen en wits rokade onmogelijk gemaakt. Wit hoeft niet te wanhopen, want hij heeft spel tegen pion e4, maar hij kon niet vermoeden dat zijn tegenstander over zeven zetten opgeeft. 22. Tf1 Pf8 Beter was 22...Dd6 23. Tf4 Pb6, waarmee zwart zijn pion teruggeeft, maar goed stukkenspel krijgt. 23. Dc3 Pe6 24. Tf4 f5 Weer geen goede. Dit redt zijn e-pion niet en verzwakt zijn koningsstelling. 25. d3 Pd4 Zwart stond niet goed meer, maar dit is een grove blunder. Met 25...Dxa2 26. Ta1 Dd5 27. dxe4 Dd4 kon hij zich in het eindspel nog weren. 26. e3 Dxa2 Er is geen weg terug, want ook 26...Pe6 27. dxe4 is hopeloos voor zwart. 27. Ta1 De6 28. dxe4 Zwart gaf op. Samuel Sevian - Wojciech Przybylski, Titled Tuesday chess.com 2022. Wit begint en wint. Oplossing: 1. Txf4 (1. Tg1 wint ook, want na 1...De7 kan wit nog steeds 2. Txf4 spelen) exf4 2. Dg6+ Kh8 3. Pg5 en zwart gaf op. Er dreigt 4. Dh7 mat en 3...hxg5 4. Dh5 of 3... fxg5 4. Dxh6 is ook mat.||https://www.nrc.nl//nieuws/2022/09/15/firouzja-zoekt-risicos-a4142020
2022-09-15||In het rijk van koning Charles III gaat de zon straks misschien tóch onder||Hoewel het Britse Rijk tijdens haar regeerperiode aanmerkelijk slonk, kon Koningin Elizabeth II tot aan het einde van haar ruim zeventig jaar op de troon bogen op een wapenfeit: de zon ging  nooit onder in het gezamenlijke gebied waarvan zij  staatshoofd was. Van Noord-Amerika en het Caribisch Gebied tot  Oceanië rekende ze, buiten het  Verenigd Koninkrijk, 84 miljoen mensen tot haar onderdanen in lidstaten  van het Gemenebest  met de Britse monarch aan het hoofd. Ook in deze veertien zogeheten ‘realms’, onafhankelijke landen als  Canada, Australië, Nieuw-Zeeland en een reeks eilandstaten in het Caribisch Gebied en de Stille Oceaan, wordt door sommigen gerouwd om het overlijden van de Queen, die er veelal is afgebeeld op bankbiljetten en postzegels en wier portret in overheidsgebouwen en rechtbanken hangt. Voor anderen roept het koloniale verleden, dat gepaard ging met slavernij en onderdrukking, juist vragen op over de blijvende band met een vorst in een ver buitenland. De dood van Elizabeth II vormt voor veel van deze  landen  dan ook een keerpunt: in de meeste spelen discussies over de vraag of ze de Britse monarchie moeten afstoten. Een gevoel onder sommigen dat dat niet gepast was toen de veelal gerespecteerde koningin nog leefde, ebt weg nu zij ook in deze landen als staatshoofd is opgevolgd door de minder geliefde koning Charles III – al gaat het  doorgaans niet om zijn persoon, maar om nationale aspiraties om volledig over het eigen lot te beschikken. Zo zei Gaston Browne, premier van Antigua en Barbuda, twee dagen na het overlijden van de koningin dat het kleine Caribische land binnen drie jaar een referendum wil houden over afschaffing van de monarchie. „Dit is geen vijandige handeling”, verzekerde hij  het Britse ITV News, maar „een laatste stap om de cirkel van onafhankelijkheid compleet te maken.”  Waarnemers voorspellen een mogelijk domino-effect, waarbij de stap van het ene land zal dienen als inspiratie voor de bevolking van het andere. Het VK wordt door dat vooruitzicht  geconfronteerd met een mogelijke afbrokkeling van de kern van het Gemenebest. Deze organisatie van in totaal  56 landen met historische banden met Groot-Brittannië, overwegend oud-koloniën, geldt in Londen sinds de Brexit als een alternatief voor de EU. Lidstaten die in navolging van andere oud-koloniën als India, Pakistan en Zuid-Afrika de banden met de Britse monarchie verbreken, kunnen weliswaar lid blijven van het Gemenebest, toch symboliseert hun stap een verder verval van de Britse invloedssfeer. Dit zijn de 56 landen van het Gemenebest. Van vijftien landen is Charles III de  koning . Totaal heeft het Gemenebest meer dan 2,6 miljard inwoners, 151 miljoen hebben Charles III als koning. Vooral in het Caribisch Gebied staat afschaffing van de monarchie in meerdere landen hoog op de politieke agenda. Het debat over kolonialisme en slavernij heeft er een impuls gekregen na de opkomst van de Black Lives Matter-beweging in 2020. Ook het Britse schandaal rond de slechte behandeling van de zogenoemde ‘Windrush generation’, naoorlogse immigranten uit het Caribisch Gebied in het VK, heeft er kwaad bloed gezet. De eilandstaat Barbados, die sinds 1966 onafhankelijk is, zette in november vorig jaar de toon door afscheid te nemen van koningin Elizabeth als staatshoofd en een republiek te worden – een stap die er opvallend moeiteloos uitzag. De toenmalige kroonprins Charles was  aanwezig bij de ceremonie en erkende naderhand tijdens een Gemenebest-top in Rwanda dat „het een zaak is voor elke lidstaat om te beslissen” of het banden met de Britse monarchie wil behouden of een republiek wil worden.  Barbados werd in 1966 onafhankelijk, maar behield koningin Elizabeth als staatshoofd. In november werd de eilandstaat alsnog een republiek.   Foto EPA Dat republikeinse bewegingen in de Caribische regio sterk zijn, bleek eerder dit jaar ook bij een bezoek van Prins William en zijn vrouw Kate   aan Jamaica, Belize en de Bahama’s ter gelegenheid van het platina regeerjubileum van de koningin. Die reis werd overheerst door oproepen tot schadevergoedingen voor het slavernijverleden. William noemde slavernij „walgelijk”, maar bood geen excuses aan. Het doel om tijdens de reis een modern gezicht van het koningshuis te tonen en daarmee landen te overtuigen om het voorbeeld van Barbados niet te volgen, mislukte.  We kunnen geen staatshoofd hebben dat duizenden kilometers verderop woont en geen gevoel heeft voor wat er lokaal speelt Henry Usher Minister van Constitutionele Hervormingen in Belize Premier Andrew Holness van Jamaica, een land 2,8 met miljoen inwoners dat in 1962 onafhankelijk werd, zei voor de camera’s tegen William dat het  stappen zou zetten om een republiek te worden.  Ook Belize, een land met  400.000 inwoners in Midden-Amerika dat in 1981 onafhankelijk werd, wil het voorbeeld van Barbados volgen. Het land heeft een commissie voor hervorming van de grondwet opgezet. „Ik denk dat het belangrijk is dat we geen staatshoofd kunnen hebben dat duizenden kilometers verderop woont en geen gevoel heeft voor wat er lokaal speelt”, zei de verantwoordelijke minister, Henry Usher, tegen The Washington Post. De Australische premier Anthony Albanese zegt dat het „niet het moment” is om het over een republiek te hebben. De republikeinse beweging heeft daar gehoor aan gegeven en heeft beloofd geen campagne te voeren tijdens de officiële rouwperiode.  Maar volgens John Warhurst, hoogleraar politicologie aan de Australian National University in Canberra, slaat de regering de plank mis. „De reactie is overdreven voorzichtig. Ik denk dat ze de stemming bij Australiërs verkeerd inschatten. Men is niet zo enthousiast over de monarchie.” In 1999 stemde een kleine meerderheid van 55 procent van de Australiërs tegen een republiek tijdens een referendum. Maar dat is inmiddels meer dan twee decennia geleden, en de Australische demografie is sindsdien behoorlijk veranderd. Wat vindt een kwart van de Australiërs die in het buitenland is geboren van de monarchie? Warhurst: „Veel immigranten komen uit een voormalige Britse kolonie, zoals India. Daar staan ze over het algemeen niet sympathiek tegenover het koningshuis.”  De beeltenis van Elizabeth II werd na haar overlijden geprojecteerd op het beroemde operagebouw in Sydney.   Foto Mark Baker/AP Vooral onder de inheemse bevolking wordt het klakkeloos accepteren van koning Charles III ter discussie gesteld. Deze groep heeft een complexe relatie met het koningshuis. Sommige Aboriginal mensen koesteren warme herinneringen aan Elizabeth, voor anderen is ze de belichaming van het Britse imperialisme dat hen van hun land beroofde. De Aboriginal vlag wappert halfstok naast de Australische vlag op de Harbour Bridge in Sydney. Dat gaat veel mensen te ver. „Je kunt niet van Aboriginal mensen verwachten dat we het leven van de koningin vieren en dat we verdrietig zijn. Onder haar toezicht zijn verschrikkelijke misdaden gepleegd tegen de inheemse bevolking van dit land”, zegt Sandy O’Sullivan, hoogleraar Inheemse Studies aan Macquarie University. „De koningin is niet alleen een boegbeeld of slechts een toeschouwer van kolonisatie en onderdrukking, ze heeft actief het systeem in stand gehouden.” De koningin is niet alleen een boegbeeld of slechts een toeschouwer van kolonisatie en onderdrukking, ze heeft actief het systeem in stand gehouden Sandy O’Sullivan Hoogleraar Inheemse Studies aan Macquarie University Dat de soeverein wel degelijk politieke macht heeft, wordt volgens O’Sullivan bewezen door het ontslag van premier Gough Whitlam in 1975. Die werd door de gouverneur-generaal, de plaatsvervanger van de koningin in Australië, de laan uitgestuurd omdat hij zijn begroting niet op orde kreeg. Het opmerkelijke voorval ging de geschiedenisboeken in als ‘The Dismissal’. Veel Australische politici, onder wie premier Albanese, zijn voorstanders van een republiek. Zijn in mei aangetreden regering heeft zelfs een minister voor de republiek.  Om een republiek te worden is een nieuw referendum vereist. Maar deze regeerperiode staat al een referendum over de invloed van de inheemse bevolking in het parlement op de agenda, en dat kan ervoor zorgen dat een referendum over de republiek op de lange baan wordt geschoven, vreest Warhust. „Het kan nog zeker vijf tot tien jaar duren. Tegen die tijd is Charles rond de 80 jaar.” In Nieuw-Zeeland staat de kwestie de komende jaren nog niet op de agenda. Het land heeft een veel minder sterke republikeinse beweging dan buurland Australië. Er is nooit een referendum gehouden. Uit peilingen blijkt een meerderheid voor de monarchie. Toch heeft premier Jacinda Ardern (42)  gezegd dat een republiek er „waarschijnlijk nog in mijn leven” gaat komen. In Canada, met 38 miljoen inwoners het grootste land na het VK waarvan Charles koning is geworden, ligt eventuele afschaffing van de monarchie lastig. Historisch gezien is loyaliteit aan de Britse kroon een fundament van het land: Canada is gevormd door  Britse koloniën in Noord-Amerika die in de achttiende eeuw niet meededen aan de Amerikaanse Revolutie. Tot op de dag van vandaag onderscheidt de monarchie Canada van buurland de Verenigde Staten. Elizabeth, die voor bijna de helft van het 155-jarig bestaan van Canada staatshoofd was en al decennialang staat afgebeeld op onder meer het bankbiljet van 20 Canadese dollar, heeft zeker in Engelstalig Canada een toegewijde achterban. Tijdens haar regeerperiode bezocht ze Canada 22 keer, meer dan welk ander land ook. „Ze was een van mijn favoriete personen in de wereld”, zei premier Justin Trudeau, haar twaalfde Canadese regeringsleider, na haar overlijden. Toch heerst onder de Canadese bevolking groeiende onverschilligheid over het Britse koningshuis. Uit een opiniepeiling in april bleek dat slechts 26 procent van de bevolking van mening is dat het land  ook na het overlijden van koningin Elizabeth II een monarchie moet blijven. „Het is ongepast dat Canada in de 21ste eeuw een Britse monarch als staatshoofd heeft”, zegt  Tom Freda van de organisatie Citizens for a Canadian Republic,  vanuit Toronto. „De koninklijke familie staat in cultureel en geografisch opzicht ver van Canada af, de meeste Canadezen denken zelden aan hen.” Volgens Freda  is de tijd  rijp om de Canadese banden met de monarchie te verbreken. Dat zou „de laatste stap naar onafhankelijkheid” zijn, meent hij. Tegenstanders zeggen echter dat dat veel te moeilijk is: er is een grondwetswijziging voor nodig  die zou moeten worden goedgekeurd door het federale parlement en de parlementen van alle tien de Canadese provincies - een bijna onmogelijke opgave waar geen politicus zich aan wil wagen. Bovendien wordt vaak als argument aangevoerd dat het huidige systeem prima werkt: ‘If it ain’t broke, don’t fix it’.  De Canadese premier Justin Trudeau tekent het condoleanceregister voor Elizabeth. Hij noemde haar „een van mijn favoriete personen in de wereld”, maar slechts 26 procent van zijn landgenoten vindt dat Canada na haar dood een monarchie moet blijven.   Foto Justin Tang/AP Waarnemers menen echter dat deze argumenten na het overlijden van koningin Elizabeth zullen worden ingehaald door de publieke opinie. „Een groeiend aantal Canadezen is voor afschaffing van de monarchie”, zegt Benoit Pelletier, hoogleraar grondwettelijk recht aan de Universiteit van Ottawa. „Er zal een debat over dat onderwerp worden gevoerd in andere landen, en ik weet zeker dat Canadezen dat debat ook zullen willen voeren. Uiteindelijk zullen politici niet tegen de wil van de bevolking in willen gaan.”  





||https://www.nrc.nl//nieuws/2022/09/15/in-charles-rijk-gaat-de-zon-straks-misschien-toch-onder-a4142019
2022-09-15||‘NCTV en AIVD te laks over dreiging tegen Rwandezen’|| De Nederlandse inlichtingendiensten doen te weinig tegen diasporaspionage vanuit Rwanda. Dat blijkt uit de uitzending ‘De lange arm van Rwanda’ van onderzoeksprogramma Zembla. Donderdagavond wordt het programma op NPO2 uitgezonden. Het Rwandese regime van de autocratische leider Paul Kagame staat erom bekend dat het oppositieleden, ook in het buitenland, bedreigt en soms vermoordt. Bedreigingen tegen Rwandezen in de diaspora  komen ook in Nederland voor, aldus Zembla, dat met mensenrechtenactivisten, analisten, journalisten, advocaten en slachtoffers sprak. Het gaat hierbij om achtervolgingen, intimidatie, aanvallen tegen demonstranten en dreigberichten en -telefoontjes. Rwandezen in Nederland zouden zich vanwege de intimidaties totaal niet meer vrij voelen om in Nederland tegen het regime van Kagame te demonstreren. Anders dan in een land als België, waar de Rwandese gemeenschap veel groter is, lijken deze bedreigingen niet goed bekend bij de Nederlandse inlichtingendiensten. Zo liet de Nationaal Coördinator Terrorismebestrijding  en Veiligheid (NCTV) aan de programmamakers weten dat er bij de dienst niemand is met specifieke kennis over Rwanda. De Rwandese diaspora in Nederland bestaat uit 1.800 eerste- en tweedegeneratie-immigranten. In landen als België, het Verenigd Koninkrijk en Zweden zijn de bedreigingen tegen oppositieleden goed gedocumenteerd. Zo onderzocht de Britse journalist Michela Wrong de klopjacht op Kagames tegenstanders en bleek in België dat de Rwandese ambassade aldaar een knokploegje heeft om demonstranten tegen het regime van Kagame in elkaar te slaan –  ook op Nederlands grondgebied. In Zuid-Afrika werden dissidenten vermoord, in Dubai werd oppositiepoliticus Paul Rusesabagina ontvoerd en naar Rwanda overgebracht. In Nederland heerst er een ander sentiment over het Rwandese regime. Kagame wordt hier overwegend gezien als degene die het land weer heeft opgebouwd na de genocide van 1994, waarbij honderdduizenden doden vielen. Nederland besteedde ruim 130 miljoen euro aan de wederopbouw van politie en justitie in het land. En Kagame is  gevierd: drie jaar geleden  prees bondscoach Louis van Gaal hem nog tijdens een ceremonie in het land om zijn sterke leiderschap.   Nederland helpt Rwanda zelfs actief bij het dwarszitten van oppositieleden. Bekend is het voorbeeld van de naar Nederland gevluchte Victoire Ingabire, die het bij de presidentsverkiezingen van 2010 tegen Kagame wilde opnemen. Haar huis in Nederland werd op verzoek van Rwanda onderzocht  op verdenking van banden met een terroristische organisatie. Uit de uitzending van Zembla blijkt dat Nederland ook probeerde om het Nederlanderschap van Ingabires echtgenoot en moeder in te trekken, omdat zij volgens Rwanda bij de genocide betrokken zouden zijn geweest. Experts zijn kritisch over de aangeleverde bewijzen, die oncontroleerbaar zouden zijn. De  Belgische journalist en Afrika-kenner Peter Verlinden wordt vanwege zijn kritische berichtgeving over Rwanda bedreigd – zo trof de militaire inlichtingendienst in Brussel de afluistersoftware Pegasus aan op zijn telefoon en die van zijn Rwandese echtgenote. In de Zembla-uitzending zegt Verlinden: „Elk land, ook Nederland, dat niet inziet dat het meespeelt in een malafide spel van het huidige Rwandese regime om het zwijgen op te leggen aan elke kritische stem, is  eigenlijk medeschuldig aan repressie, aan onderdrukking.” In een reactie wijst de NCTV erop dat het kabinet begin 2018 een aanpak ontwikkeld heeft voor ongewenste buitenlandse inmenging in minderheidsgemeenschappen in Nederland. Deze aanpak bestaat onder meer uit het aangaan van de dialoog met betrokken landen en het verhogen van de weerbaarheid van kwetsbare groepen in Nederland.  De meeste aandacht gaat uit naar de grootste gemeenschappen en meest dreigende landen. Hier hoort Rwanda niet bij, aldus de NCTV. In het geval van Rwanda handelt de NCTV „op basis van concrete incidenten of dreigingen”.        De AIVD laat aan NRC weten niet te kunnen zeggen wat voor acties de dienst onderneemt, omdat dat „te veel inzicht geeft in de werkwijze en kennispositie” van de dienst. „In algemene zin kunnen we wel zeggen dat we alert zijn op beïnvloeding van diasporagemeenschappen vanuit het buitenland”, aldus een woordvoerder.||https://www.nrc.nl//nieuws/2022/09/15/nctv-en-aivd-te-laks-over-dreiging-tegen-rwandezen-a4142018
2022-09-15||Verbouwing van cryptoplatform Ethereum voltooid||De ingrijpende verbouwing van het grote cryptoplatform Ethereum lijkt geslaagd. Oprichter Vitalik Buterin twitterde donderdag dat „een groot moment voor het Ethereum-ecosysteem” voltooid was. De software-update moet een energiebesparing opleveren van meer dan 99 procent, vergelijkbaar met het energieverbruik van Finland.  De verbouwing van Ethereum wordt in de cryptowereld The Merge genoemd, het samengaan. De blockchain, het digitale grootboek dat het hart vormt van het platform, is nu samengevoegd met een anders georganiseerde blockchain waar twee jaar mee is getest. The Merge werd online gespannen gevolgd en gevierd, met onder meer Merge-feestjes van influencers op YouTube.  De samenvoeging was zowel een technische als een organisatorische uitdaging. Ethereum is decentraal georganiseerd en heeft dus geen leiding die veranderingen kan opleggen. De software-update was alleen mogelijk door consensus te bereiken onder de vele betrokkenen. Die hadden dit moment kunnen aangrijpen om zich af te splitsen. Dat lijkt niet op grote schaal gebeurd.  Ethereum is na bitcoin de bekendste blockchain. De cryptomunt ether is eraan gekoppeld, evenals veel applicaties voor de handel in digitale kunst. Op papier zijn alleen al de ethers zo’n 200 miljard euro waard.  Kern van de huidige verbouwing is dat niet meer álle deelnemende computers alle transacties in het grootboek verifiëren, maar alleen een selecte groep, die daarvoor ethers in onderpand geeft. Daardoor is veel minder rekenkracht nodig, en dus veel minder energie. ||https://www.nrc.nl//nieuws/2022/09/15/verbouwing-van-cryptoplatform-ethereum-voltooid-a4142017
2022-09-15||De vluchtelingenopvang in Dnipro krijgt geen geld voor elektrische kachels||Fluitend komen de metalen wielen van de evacuatietrein uit de stad Pokrovsk naast het perron in Dnipro tot stilstand. Door het schemerlicht loopt Tatjana Chorolets (73) naar buiten. Ze draagt een kleurige bloemenjurk boven haar vilten laarsjes en heeft een zangerige stem. „Er brandt al twee maanden geen licht meer”, zegt ze over haar thuisdorp in de regio Donetsk. „De verwarming doet het niet en er stroomt geen water. Ik woon in een appartementje. Hoe kan ik daar nou blijven zitten in de winter?”   De aanstaande winter dwingt zelfs de oudsten en meest hulpbehoevenden uit hun huizen in Donetsk. In de zwaarbevochten oostelijke Oekraïense provincie is de stroom op veel plekken uitgevallen en komt vaak geen gas meer uit de leidingen. De Oekraïense heroveringen  in het noordoosten van het land hebben geen invloed op deze vluchtelingenstroom. „Mensen denken niet dat het snel beter zal worden”, zegt Olga Vladymyrova, vrijwilliger van hulporganisatie Vostok SOS.  Ook Chorolets werd geëvacueerd met hulp van Vostok SOS. Die vrijwilligersorganisatie richt zich op mensen die slecht ter been zijn en zelf niet zomaar weg  kunnen. Elke avond rond 20.00 uur komt de trein uit het oosten aan. Sinds het begin van de oorlog hielp Vostok meer dan 23.000 mensen uit het oosten naar het westen te vluchten.   Officieel telt Oekraïne vier miljoen intern ontheemden. De helft daarvan verblijft in de oostelijke provincies, vertelt Octavian Mohorea, hoofd van VN-vluchtelingenorganisatie UNHCR in de regio Dnipro. „We zien dat het patroon verschuift ten opzichte van de eerste maanden van de oorlog. Eerst reisden mensen verder naar het westen, of naar het buitenland. Nu zien we dat mensen liever in naburige regio’s blijven”, zegt Mohorea. „Dit legt natuurlijk grote druk op Dnipro.”  Ook Chorolets blijft voorlopig in Dnipro. „Ik ben nog nooit over de grens geweest”, zegt ze. Ze lacht bij het idee. „Nou ja, ik ben Russisch - in het noorden, in Archangelsk ben ik geboren. Daar woonde ik tot 1972.” Ze kwam naar Oekraïne om les te geven. Ze bezocht haar thuisstad nog eens per decennium. Nu vlucht ze voor het Russische leger en de kou, naar Dnipro.   „Mensen die zijn opgegroeid in de Sovjettijd hebben vaak een sterk gevoel bij één bepaalde plek te horen”, zegt Mohorea, die zelf uit Moldavië komt. „Het overgrote deel van de mensen die in Oost-Oekraïne woonden voor de oorlog, reisde nooit ver. Reizen is heel traumatiserend voor ze.”  De nieuwste vluchtelingen,  intern ontheemden, zijn  de mensen die het niet breed hebben. Ook in Dnipro komen ze er niet vanzelf warmpjes bij te zitten. De huurprijzen zijn er door het dak gegaan. Appartementen  kosten al gauw 500 euro per maand en worden binnen een dag vergeven.  Oekraïners verdienen, als ze tijdens de oorlog al werk hebben, gemiddeld zo’n 800 euro in de maand. Het Oekraïense pensioen is gemiddeld 4.370 hryvna (118 euro). En dus komen veel mensen in een opvang terecht.   In een voormalig geologisch instituut in Dnipro worden 250 intern ontheemden ondergebracht, onder wie tachtig kinderen en 63 hulpbehoevenden. Het is een particulier initiatief, de overheid springt niet bij. Dankzij giften konden ze de badkamers al vernieuwen en geven ze de bewoners dagelijks te eten. Maar nu maakt   de organisatie zich zorgen over de aanstaande winter. In Dnipro blijft de temperatuur van december tot februari gewoonlijk onder nul.    In een voormalig geologisch instituut in Dnipro worden 250 intern ontheemden opgevangen, onder wie 80 kinderen. Er is, met de winter in aantocht, geen geld om de onverwarmde kamers van elektrische kachels te voorzien.   Foto Kostyantyn Chernichkin Een verzoek om geld voor elektrische verwarming voor de onverwarmde kamers in het honderd jaar oude gebouw, werd afgewezen. „Momenteel is er geen ruimte in het regionale budget om mensen te helpen die zich in een moeilijke positie bevinden,” schreef het departement van Sociale bescherming van de bevolking in een brief aan het instituut, „Gezien het bovenstaande is het niet mogelijk om u te helpen bij de aankoop van elektrische kachels.”  UNHCR buigt zich nog over oplossingen van de aanstaande kou. „Iedereen is bang voor de winter”, bevestigt Mohorea. „De nood is gigantisch.” Met de opvanglocatie in het oude geologisch instituut is hij niet bekend, maar  Mohorea ziet geen nalatigheid van de overheid. „Als je kijkt naar de omvang van de crisis dan vallen er natuurlijk gaten. De overheid doet zijn best.”   Olga Vladymyrova van Vostok SOS op het perron: „De afgelopen weken zien we mensen met erg zware beperkingen en ernstige ziektes. Het zijn de mensen die eerder wel af wilden wachten, of dachten: als ik sterf dan sterf ik.” Ze verwelkomt steeds meer negentigplussers. „69 vinden we hier jong. Dit zijn mensen die echt helemaal niet van plan waren om hun huis nog een keer te verlaten.”   Hulpverleners proberen het leven te redden van een vrouw uit de evacuatietrein. Ze raakte na aankomst buiten bewustzijn en zou even later overlijden.   Foto Kostyantyn Chernichkin Veel van de negentigplussers die de trein uitkomen  zijn niet aanspreekbaar. De een hoort slecht door ouderdom, een ander begrijpt sowieso weinig meer van wat er om hem heen gebeurt, weer een ander antwoordt wel, maar praat onhoorbaar zacht. Een vrouw van in de vijftig is er ernstig aan toe. Ze raakte bij aankomst buiten bewustzijn.   Het team van Vostok SOS was al op de hoogte dat de vrouw bij aankomst hulp nodig zou hebben. Vladymyrova laat een video zien die bij het vertrek werd genomen. In vrijetijdskleding trillend op haar benen werd de blonde vrouw haar huis uit geleid.  Nu blijkt dat ze niet meer ademt, starten de vier amateur hulpverleners hartmassage. De stationsarts belt een ambulance.   Op het perron staat een wagen van het Rode Kruis. „Maar dat zijn geen artsen,” zegt Vladymyrova. „Het zijn mensen die nog aan het leren zijn en eigenlijk uit andere beroepen komen. Ze hebben een soort brigade gevormd en patrouilleren in de stad of er ergens hulp nodig is.  Alsof ik in een film ben beland. Een verschrikkelijk spektakel Vluchteling in Dnipro Na een half uur komt de ambulance het perron op rijden. Artsen sluiten een hartmonitor aan. Het apparaat piept een alarmtoon, die over het perron schalt. Op het oplichtende scherm blijft de lijn horizontaal. Geen polsslag. Het ambulancepersoneel neemt de hartmassage over. Het gezicht van de vrouw kleurt inmiddels blauw. De geur van angstzweet trekt over het perron. Na een tijdje moeten ze concluderen dat de vrouw is overleden.   Bij een vluchtelinge met kort zwart rollen tranen over haar wangen. „Alsof ik in een film ben beland. Een verschrikkelijk spektakel.” Een zilveren busje met de laatste evacuees staat nog op het perron. De deur kan nog niet dicht, omdat een stokoude man weigert zijn sigaret uit te maken. Als hij klaar is met roken rijdt het busje weg. De vrijwilligers nemen timide afscheid van elkaar. „Ik voel me verschrikkelijk”, zegt Vladymyrova. Morgen komt de volgende trein uit Poktrovsk.  ||https://www.nrc.nl//nieuws/2022/09/15/de-vluchtelingenopvang-in-dnipro-krijgt-geen-geld-voor-elektrische-kachels-a4142016
2022-09-15||Dick Benschop kon Schiphol niet snel genoeg veranderen|| Nóg een vacature op Schiphol. Naast de honderden beveiligers, bagagemedewerkers en ander ondersteunend personeel moet de luchthaven nu ook op zoek naar een nieuwe president-directeur.   Dick Benschop, die sinds mei 2018 leiding gaf aan Schiphol, vertrekt vanwege de aanhoudende chaos op de luchthaven. Hij is er niet in geslaagd de problemen door onder meer het grote personeelstekort op de luchthaven op te lossen. Woensdagavond bood Benschop zijn ontslag aan bij de raad van commissarissen van het luchtvaartbedrijf. In de loop van donderdag vertelde Schiphol het aan de buitenwereld.  Het ministerie van Financiën, grootaandeelhouder van Schiphol, werd niet ’s avonds geïnformeerd maar vlak voor de bekendmaking, zegt een woordvoerder. Financiën respecteert het besluit van Benschop om te stoppen. Maar: „De noodzaak om de huidige problemen op te lossen blijft net zo groot.” Minister Mark Harbers (Infrastructuur en Waterstaat, VVD), die gaat over het toezicht op de luchtvaart in Nederland, hoorde van het besluit tijdens een debat met de vaste commissie voor Infrastructuur, nota bene  over de voortdurende problemen op Schiphol. In het debat had Harbers nog gezegd dat er „heel veel maatregelen zijn aangekondigd om de problemen op Schiphol op te lossen”. „Bij elkaar hebben die nog te weinig effect. Er moet echt een tandje bij.” De chaos is compleet, reageerde Tweede Kamerlid Suzanne Kröger (GroenLinks) donderdag in de Kamer. „Een betere illustratie van de puinhoop kan je niet krijgen.” GroenLinks en ook andere politieke partijen willen meer toezicht op betere arbeidsvoorwaarden en veiligheid op Schiphol. Het kabinet zou meer controle moeten houden op de nationale luchthaven. Zo verliest Schiphol de man die op vele vlakken niet snel genoeg de omslag kon realiseren   die de Amsterdamse luchthaven nodig had. Of misschien al veel eerder had moeten doormaken. Van de prijsvechter in de Europese luchtvaart naar een modern en kwalitatief vliegveld dat meer in harmonie werkt met zijn omgeving. Met een nu nog ontbrekende natuurvergunning bijvoorbeeld, en een antwoord op de stikstofproblematiek. Van een grote en, voor luchtvaartmaatschappijen, goedkope luchthaven waar de arbeidsomstandigheden van ondersteunend personeel beroerd zijn, naar een vliegveld waar je graag zou willen werken.  Van een vliegveld dat de afgelopen jaren wilde blijven groeien – of  van achtereenvolgende kabinetten misschien wel móést groeien –  naar een vliegveld dat moest krimpen. Van 500.000 naar 440.000 vliegbewegingen per jaar vanaf november 2023. Voormalig PvdA-politicus Benschop bleef te lang vasthouden aan het beleid van zijn voorganger Jos Nijhuis. Die had als taak van Schiphol een internationale hub te maken, een netwerk voor overstappende reizigers dat Nederland zou verbinden met de hele wereld. Toen  duidelijk werd dat die groei ten koste ging van werknemers, omwonenden, het klimaat en de natuur, en op het laatst ook van passagiers, lukte het Benschop niet meer de omslag te versnellen. Donderdagmorgen, voordat hij zijn besluit wereldkundig maakte, nam Dick Benschop een korte videoboodschap op. „Er is veel aandacht, en ook kritiek, voor de manier waarop Schiphol de problemen aanpakt en voor mijn verantwoordelijkheid als ceo , zei hij deemoedig in de camera. „Ik maak op eigen initiatief plaats om Schiphol de ruimte te geven een nieuwe start te maken. Ik wil niet dat de aandacht voor mijn persoon een belemmering voor Schiphol gaat worden.” Voor de zomer, toen Schiphol al veel problemen had gekend tijdens de meivakantie, gingen de gesprekken nog over de persoon van Dick Benschop. Waar was de baas van Schiphol tijdens de staking van grondpersoneel van KLM? Of toen de passagiers extreem lang moesten wachten voor hun vluchten? Benschop, meldde De Telegraaf, voer op een fluisterbootje, ging naar buitenlandse congressen. Maar de afgelopen weken ging het meer over de problemen op Schiphol zelf dan over de persoon van Dick Benschop. Die was de afgelopen weken misschien wel te weinig het gezicht van de moeizame situatie op ‘zijn’ vliegveld. Aftreden?, zegt een betrokkene. Hij had moeten óptreden.  „Met het vertrek van Benschop zijn de problemen op Schiphol niet opgelost”, reageert Arjan Kers, directeur van touroperator TUI Nederland. „Schiphol moet de regie pakken, hopelijk brengt een opvolger van Benschop meer operationele voortvarendheid binnen. De schuld van de hernieuwde chaos wordt neergelegd bij anderen, zoals de beveiligingsbedrijven. En de oplossing moet nu komen van de luchtvaartmaatschappijen en de reisorganisaties." TUI, dat met de eigen luchtvaartmaatschappij TUI Fly op Schiphol vliegt, kreeg donderdagmorgen te horen dat in oktober weer minder passagiers mogen vertrekken vanaf Schiphol. In een videovergadering met meer dan honderd betrokken partijen maakten Benschop en zijn mededirecteuren bekend dat Schiphol volgende maand opnieuw het aantal passagiers gaat verlagen, nu met 18 procent ten opzichte van het al eerder verlaagde aantal van maximaal 69.500 passagiers per dag.  Marnix Fruitema van brancheorganisatie BARIN, die de luchtvaartmaatschappijen op Schiphol vertegenwoordigt, was „uiterst teleurgesteld” over dat besluit. Hij noemt het vertrek van Benschop „een verstandig en moedig besluit”. Wat had Benschop anders kunnen doen de afgelopen tijd? „Helder aangeven wat de mogelijkheden en onmogelijkheden zijn. Niet voortdurend achter de feiten aan lopen en verrast worden. Meer op de bal spelen!” De president-directeur van Schiphol moet zowel politicus als ondernemer zijn, stelt Fruitema. „Het is een baan met twee petten. Eén pet paste hem niet heel goed”, zegt hij over voormalig staatssecretaris Benschop. Fruitema had meer ondernemerschap verwacht van Benschop.  Marjan Rintel, president-directeur van KLM, reageerde donderdag koel op de aankondiging van Benschop. „Ik heb kennisgenomen van het aanstaande vertrek [...]. Ik waardeer zijn inzet van de afgelopen jaren op het gebied van duurzame luchtvaart en de verbinding met de maatschappij zeer. Ik heb begrip voor zijn besluit gezien de voortdurende chaos. In het belang van onze klanten verwacht ik dat er snel en adequaat orde op zaken wordt gesteld.” KLM is de grootste gebruiker van Schiphol. Circa de helft van het aantal vluchten op de Amsterdamse luchthaven wordt uitgevoerd door de Nederlandse maatschappij. Als Schiphol het aantal vluchten vanaf volgend jaar moet terugbrengen met 60.000, betekent dat dat KLM 30.000 vluchten (‘slots’) moet inleveren. En als Schiphol het aantal vertrekkende passagiers per dag begrenst in oktober, kan KLM naar schatting ruim zesduizend tickets per dag minder verkopen.  Schieten de werknemers op Schiphol nu iets op met het vertrek van Benschop? Joost van Doesburg, campagneleider van FNV Schiphol, betwijfelt het. Hij noemt diens vertrek „spijtig”. Samen met CNV sloot FNV eind mei – vlak voor Benschop in de Tweede Kamer op het matje werd geroepen – een sociaal akkoord met de Schipholdirecteur. Zij kwamen niet alleen een zomerbonus overeen voor alle medewerkers op de luchthaven. Zij maakten ook afspraken voor de langere termijn om de ‘race naar de bodem’ te stuiten, de slechte arbeidsomstandigheden te verbeteren. Die verbeteringen heeft Schiphol nu ingezet – het aantal grondafhandelingsbedrijven wordt bijvoorbeeld beperkt – maar de man die de afspraken namens Schiphol tekende, stapt nu op.  Op de korte termijn hebben medewerkers bij de beveiliging of in de bagagekelder alleen iets aan het vertrek van Benschop als de vertrekkende president-directeur solliciteert als security-medewerker of koffersjouwer. Wie Benschop opvolgt aan de top is nog onbekend. Hij blijft aan tot een opvolger is gevonden.||https://www.nrc.nl//nieuws/2022/09/15/dick-benschop-kon-schiphol-niet-snel-genoeg-veranderen-a4142015
2022-09-15||Hoe Hannah Gadsby haar trauma’s tot Netflix-hitshow verwerkte||Boek Hannah Gadsby, Tien stappen naar Nanette – een memoir situatie, uitgeverij Nijgh & van Ditmar  Het na een paar jaar opnieuw bekijken van Nanette, de one-woman show van de Australische Hannah Gadsby op Netflix is een aanrader, vooral als je dat doet met iemand die deze megahit uit 2018 gemist had – en al helemaal als dat een heteroseksuele witte cisman is, het mikpunt van veel van Gadsby’s grappen en aantijgingen.  Het is een stiekem genot om tijdens de eerste pakweg twintig minuten van licht amusement en ergernis („Best grappig. Maar was dit nou zo’n groot succes? En dat gedoe over witte mannen steeds!”) af te wachten tot de eerste mokerslag valt; de onversneden persoonlijke en morele woede van Gadsby over wat ze heeft moeten doorstaan omdat ze opgroeide als dikke, autistische lesbienne in Tasmanië. Vervolgens wordt de kijkende man weer op het verkeerde been gezet door de verlichting die Gadsby biedt met milde, bijna kokette relativering en slimme context. Terwijl jij weet dat de echte mokerslagen in haar zelfverklaarde ‘afscheid van comedy’ nog moeten komen.  Er is voldoende aanleiding de show Nanette nog eens terug te kijken, nu eind vorige maand de autobiografie van Hannah Gadsby is uitgekomen in Nederlandse vertaling, Tien stappen naar Nanette – een memoir situatie.  Het is volgens de schrijfster zelf een traditionele autobiografie. „Het begint bij mijn geboorte en eindigt met een deadline van de uitgeverij.” Maar het boek vertelt twee verhalen; haar levensverhaal in pijnlijk detail, én het ontstaansverhaal van haar hitshow Nanette. Die show is uiteraard direct gevolg én onderdeel van haar levensloop, maar dit tweede deel is ook te lezen als een meer technisch stuk: een gedetailleerde beschrijving van het proces waarin een persoonlijke crisis tot voorstelling wordt gevormd.   Dat is interessant, want zoveel boeken over hoe comedy tot stand komt zijn er niet.  Een bekend voorbeeld is How I Escaped My Certain Fate uit 2011 van de gelauwerde cabaretier Stewart Lee. Dat boek bevat de teksten van drie van zijn shows, de uitgebreide aantekeningen daarbij laten zien hoe hij daarbij kwam en hoe de show in elkaar steekt. In haar boek legt Gadsby uit hoe Nanette zorgvuldig werd opgebouwd om het gewenste effect te bereiken. De show gaat niet alleen over trauma, haar trauma, maar is ook bedoeld om bij het publiek „een gevoel op te wekken dat grenst aan trauma”.   Stand-upcatharsis, noemt ze deze vorm van comedy. „De eerste helft zit propvol zeer solide clou’s en elke keer dat ik de show speelde, wist ik de zaal te vullen met een hoop geschater (…). Mijn publiek moest me gaan vertrouwen omdat mijn publiek zich veilig moest gaan voelen (…) zodat ik die veiligheid kon weghalen en niet meer terug zou geven. Waarom? Omdat trauma zo in elkaar steekt.”    Meer voor de fijnproever misschien zijn de uitgebreide beschouwingen over de verschillende versies van de show waarin dit effect werd scherpgeslepen. Toch laten ook die zien hoe nauw het luistert: welke grappen wanneer, en wanneer niet meer. Het probleem van ‘gewone’ comedy is volgens Gadsby dat ze daarin weliswaar haar eigen pijn liet zien, maar op een manier waar ze zelf niet van opknapte en het publiek ook niet veel wijzer werd. Opgelucht, zeker, maar niet wijzer. Er was in die vorm geen manier om te praten over haar aanranding en verkrachting, of over de ingesleten systemen, vooral in het beslist niet progressieve Tasmanië waar ze opgroeide, die hadden geleid tot de wanhopige situatie waar ze uiteindelijk terecht kwam.  Anders dan Gadsby beweert begint het boek trouwens niet bij de haar geboorte. Het begint op een grasveld bij het huis in Hollywood van Eva Longoria, dat zo groen en glad is dat Hannah Gadsby móet voelen of het echt is. Die drang wordt zo groot dat ze abrupt wegloopt uit een gesprek met zangeres Janelle Monáe „om een vreemd uitziend gazon te gaan aaien”.  Een vergelijkbaar verstorende obsessie had ze een paar weken eerder al met het witte tapijt tijdens het Emmy-feestje van Netflix. „Ik wist dat ik me abnormaal gedroeg.”  Gadsby etaleert in dit eerste hoofdstuk bewust en hilarisch haar pas laat gediagnostiseerde autisme, dat uiteindelijk een groter probleem bleek voor ‘normaal functioneren’ dan haar indertijd in Australië nog volstrekt verboden homoseksualiteit en genderbending.  De toon van het boek is geheel in lijn met die van Nanette. Op veel plekken zet ze zichzelf droog te kijk, en het is vaak hardop lachen bij het lezen. Maar het detail en de intelligentie waarmee ze haar beschadigende jeugd beschrijft in het conservatieve deel van het conservatieve Tasmanië is onthutsend en indrukwekkend.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/15/hoe-hannah-gadsby-haar-traumas-tot-netflix-hitshow-verwerkte-a4142014
2022-09-15||Wandelen door prachtige natuur en naar onbekende musea||Bij het zien van de cover van een  nieuw wandelboek van de ANWB, Wandelen langs de Nederlandse kust, was mijn eerste reactie niet juichend de wandelschoenen aantrekken. Zeker niet door die ondertitel: ‘Van Cadzand tot Den Helder, 30 wandelingen langs de Noordzee’. Die hele kustlijn af, van boven naar beneden? Dat betekende wekenlang rechts de zee, links het strand, alsjeblieft zeg. Maar toen sloeg ik het boek open.  

●●●●●
 Wat blijkt: de meeste wandelingen kómen niet eens bij de zee. Vanaf het uiterste noorden (zij het zonder Texel)  tot bijna in België kan de wandelaar ontdekken hoe het landschap eruitziet áchter die meer of minder bekende duinen. En dat is veelzijdiger dan je  zou denken, aldus  het boek: „Op weinig plekken kun je zo gevarieerd wandelen als langs de Nederlandse kust. Strand, duinen, bossen, landgoederen, bollenvelden – op één enkele route kun je het allemaal tegenkomen. Plus nog heel veel meer verrassingen.” Laten we eens twee heel verschillende wandelingen nemen dan. Te beginnen in Meijendel, het fraaie bos- en duingebied tussen Wassenaar en Scheveningen. Wie hier  ’s morgens vroeg gaat wandelen komt vrijwel niemand tegen, en dat in de achtertuin van de derde stad van ons land. Een afwisselende (en bij warm weer door het hete mulle zand pittige) route voert ons langs de Waalsdorpervlakte, de bekende en ontroerende plek  van de jaarlijkse Dodenherdenking, waar de Duitsers in de oorlog ruim 250 mensen fusilleerden.  Om in oorlogssferen te blijven volgt later, als we op de helft zijn van de korte variant (12 kilometer; in deze brandende zon  slaan we de optionele extra lus door Scheveningen van nog eens 4,5 kilometer maar even over) de gevangenis van Scheveningen, residentie van tal van internationale verdachten van oorlogsmisdaden . En vlak daarna het ‘Oranjehotel’, het Nationaal Monument met het beruchte zijdeurtje waarvandaan terdoodveroordeelde verzetsstrijders naar de Waalsdorpervlakte werden gebracht. Wat jammer dat het bijbehorende museum pas om 11 uur opengaat: een beetje wandelaar is dan natuurlijk alweer bijna thuis.  Deze wandeling gaat wél een flink stuk langs het strand – een naaktstrand zelfs – en met vloed is het dan behoorlijk ploegen door het zand. We zijn blij als we, na nog een loeiheet stuk door de duinen, terugkeren op de schaduwrijke paden in het bosgedeelte en uiteindelijk bij de parkeerplaats, alwaar goddank ook een horecagelegenheid (Boerderij Meyendel). Met  koud bier proosten we op onze prestatie op  – en op een prima beschreven wandeling waarbij we toch weer wat leerden over dit mooie gebied.  Wandeling twee is van een heel andere orde. Het reisdoel is Veere, alwaar niet in duinen of langs de zee gelopen wordt maar langs vestingwallen en het Veerse Meer. Het belooft wederom een hete dag te worden – deze zomer was er nu eenmaal weinig keus  – dus extreem vroeg wegrijden is het devies, zeker als je vanuit  Noord-Holland helemaal naar Walcheren moet.   Maar de rit was de moeite waard: wat volgt is een  wederom     uitstekend beschreven wandeling. De route voert langs ‘oorlogskreken’ (de geallieerden zetten in 1944 een deel van Walcheren onder water om de Duitsers te verjagen) en deels door Veere zelf, een fraai maar ook zeer toeristisch plaatsje, waar ook nog een historische markt wordt gehouden met standhouders in middeleeuwse kledij – iets wat de vele Duitsers hier prachtig blijken te vinden. Bijzonderder zijn de vestingwallen  als je Veere weer uitloopt – het lijkt  wel een Teletubbie-landschap met al die  door Willem van Oranje én Napoleon aangelegde bastions, gangen en grachten. En hier, in dit idyllisch golvende groen op slechts enkele minuten van de lange rij voor de palingkraam, is geen toerist meer te bekennen.  Het boek heeft voor een wandelboek een fors formaat en is dan ook niet mee te nemen tijdens het lopen. Foto’s maken van de pagina’s (en eventueel uitprinten) is dan het handigst, vooral ook als je de vele heldere uitlegtekstjes rond bijzonderheden op de route wilt lezen. Handig is ook de QR-code waarmee je in Google Maps kunt zien of je goed loopt. Slechts één keer hoefden we daar gebruik van te maken. Heel fijn ook dat bij vrijwel alle wandelingen uit dit boek gekozen kan worden uit twee en soms zelfs drie afstanden – niet iedereen loopt even makkelijk 15 kilometer of meer, en deze auteur snapt dat gelukkig. Daarmee is dit boek geschikt voor zowel de beginnende als de gevorderde wandelaar die houdt van zee, duinen én de geheimen daar weer achter.     Bij elk nieuw boek van uitgeverij Gegarandeerd Onregelmatig wordt de wereld toch weer een stukje mooier, weten wandelboekenfans.  Wandelen in Gooi en Vechtstreek is de nieuwste loot aan de al stam en behandelt een breed gebied rond Hilversum, grofweg vanaf Muiden in het noordwesten tot in het oosten Laren en Blaricum.  De eerste wandeling (15,5 kilometer): ‘Hoorneboegse Heide en Zonnestraal’. Bij dat laatste woord gaat bij mij nog geen lampje branden – des te leuker. De route voert door fraaie heidevelden, nog net mooi paars  – helaas wel met meerdere hondeneigenaren die zich blijkbaar niet kunnen voorstellen dat niet elke wandelaar gediend is van het op zich af zien stormen van een  hond met wijd open bek vol tanden, zeker niet in het geval van blote benen.  

●●●●●
 Verkoeling volgt in bos met mooie beukenlanen. Een prachtig extraatje is de (optionele) lus door Landgoed Zonnestraal, alwaar je je kunt vergapen aan architectonische hoogstandjes met wit, staal en veel glas, ooit voor tbc-patiënten ontworpen door  architect Jan Duiker. Sla dit rondje niet over, waarschuwen de auteurs, en ze hebben gelijk: eeuwig zonde als je dit stuk (4,5 kilometer,  ook prima  los te lopen) laat liggen.  In een van de schitterende gebouwen zit nu Brasserie Zonnestraal, ideale stop voor een lunch.  De routebeschrijving is zo goed als foutloos, al was het nog mooier geweest als die enkele twijfelmomenten  er niet geweest waren – maar dit exemplaar is vers van de pers en deze uitgeverij zorgt continu voor updates   als wandelaars onjuistheden of een veranderde situatie constateren, is de ervaring. De digitale kaartjes via de QR-code werken in twijfelgevallen overigens fantastisch. En misschien was het sowieso slimmer geweest als ik meer op de  gekleurde paaltjes had gelet die aan het begin van de beschrijving handig op een rij staan, dan telkens de uitgeschreven tekst minutieus te volgen.  De tweede route (10,5 kilometer) betreft als enige  geen rondwandeling maar gaat van A naar B – meestal een onhandig concept, behalve wanneer het begin- en eindpunt een station betreft, zoals in het geval van Breukelen en Maarssen. Kende ik Breukelen enkel van die lelijke Chinees langs de A2, dit boek overtuigde me ervan dat dit geenszins exemplarisch was voor het dorp áchter het wegrestaurant.  De proef op de som dus maar. Een prachtig stukje Gooi is dit zeker, met uiteraard de Vecht als verbindende parel kronkelend door het landschap, maar wel jammer dat  zowel begin- als eindpunt even doorbijten is. Beide dorpjes hebben een merkwaardige ligging ten opzichte van het station:  dat ligt aan de overkant van het Amsterdam-Rijnkanaal en dat betekent vanuit de trein eerst een heel stuk kaarsrecht langs de kade,  de brug over,  om dan datzelfde eind weer terug te moeten lopen alvorens je eindelijk het dorp in kwestie betreedt. Bij Maarssen exact hetzelfde verhaal, maar dan om vanuit het dorp de trein terug te bereiken. Beide tippels van en naar het station zijn ruim anderhalve kilometer lang; een kilometer is altijd al langer dan je wandelend denkt, laat staan als het een rotstuk betreft dat je enkel moet afleggen om op een mooi stuk (c.q. het eindpunt) te kómen. Beter was misschien geweest hier geen (soort van) NS-wandeling van te maken, maar  een langere wandeling van Maarssen  terug naar Breukelen, of twee aparte wandelingen.  Neemt niet weg dat dit alle overige kilometers een fraaie route was (met als enige dissonant een foto bij de tekst van een wandelaar die precies de verkeerde kant oploopt: verwarrend), langs schitterende buitenplaatsen aan de Vecht – waar het een stuk beter kijken naar is dan naar de opzichtige patserboten, waar er hier in dat altijd drukke Gooi nogal veel van varen.  Na een niet zo positieve recensie eerder deze zomer van (o.a.) 25 zondagen, wandelen & museum, ontving ik een boekje dat óók wandelen en museumbezoek combineerde, met het  bescheiden geformuleerde verzoek van de auteur er wellicht een keer een blik op te werpen. Het handzame werkje, met de slimme titel Weg van het museum, bevat 12 wandelingen in de Achterhoek en Overijssel – een gebied waar ik gezien het vele natuurschoon sowieso al snel op aansla. Het is uitgegeven bij het  kleine  Anoda en  oogt een beetje selfmade, maar de mij grotendeels nog onbekende musea plus de relatief korte wandelingen (4 tot 6,5 kilometer) maakten dat ik er  graag mee op pad wilde gaan.  

●●●●●
 Het boek suggereert  te  gaan lopen ná museumbezoek; ik deed dit echter in alle  gevallen precies andersom: het vermoeiendste graag eerst –  en zeker in de zomer geldt: hoe vroeger  hoe beter. Tegen de tijd dat de zon je wegbrandt kun je lekker afkoelen (en uitrusten) tussen de kunstwerken.  We beginnen met Kampen,  4 kilometer dwars door  dit historische stadje, en  wat heerlijk om een werkelijk foutloze beschrijving te lopen. In het Stedelijk Museum Kampen blijkt een grote tentoonstelling te zien met werk van  Eli Content, de dit voorjaar overleden veelzijdige kunstenaar en echtgenoot van auteur en Muizenhuis-maakster Karina Schaapman. Het door haar liefdevol samengestelde  Lust for Life + More, met  ook ontroerende foto’s van Contents naderende einde, is nog te zien  tot en met zondag 25 september –  een aanrader.  De tweede wandeling is van een heel andere orde: geen stadswandeling maar  puur natuur, beginnend en eindigend in het kunstenaarsplaatsje Diepenheim. Prachtige natuur waar de route van 6 kilometer  je wederom foutloos doorheen leidt, met als cadeautje een zwarte specht.  Het Drawing Centre Diepenheim blijkt een fraai, zeer modern kunstmuseum, waar diverse kunstenaars hun werk tonen. Een laatste proef op de som dan: in en om Enschede. De route van 6 kilometer start in Roombeek, tussen de verrezen – aantrekkelijke – nieuwbouw, nadat een complete wijk hier op 13 mei 2000 werd weggevaagd bij de ontploffing van S.E. Fireworks, met 23 doden, 950 gewonden en 200 verwoeste woningen tot gevolg. Achter de parkeerplaats ligt het monument voor de slachtoffers, inclusief resten van de funderingsplaten van de vuurwerkfabriek.  De wandeling gaat via fraaie parken  het groen rond Enschede in, en dat blijkt  verrassend veel.  Dit is weer genieten voor de natuurliefhebber, maar ook voor cultuurfans: dankzij Rijksmuseum Twenthe. Een medewerker vertelt hoe het dak door de klap bij de vuurwerkramp een stukje werd opgelicht, waarna  sluiting en renovatie volgde. Daar is nu niets meer van te zien, sterker nog, de liefhebber van moderne kunst loopt inwendig jubelend door dit overzichtelijke gebouw met zaaltjes vol  kunst van gerenommeerde kunstenaars waar het Stedelijk Museum in Amsterdam jaloers op kan zijn.   Het boekje is rijkelijk voorzien van door de auteur zelf – Hans Wassink is beeldend kunstenaar –  geschilderde illustraties van het landschap ter plekke, die het geheel een vrolijke uitstraling geven. Wat een goed concept bedacht hij met Weg van het museum, en wat fijn dat je als arrogante westerling, die anders misschien wel schouderophalend aan het ‘dorpsmuseum’ voorbij zou lopen, door hem rücksichtslos naar binnen wordt gestuurd, alwaar je beseft dat juist op onverwachte plekken soms de mooiste dingen gebeuren. En daarmee is dit  toch echt de grootste verrassing van deze drie boeken. ||https://www.nrc.nl//nieuws/2022/09/15/wandelen-door-prachtige-natuur-en-naar-onbekende-musea-a4142013
2022-09-15||Kosmopolitische snack van Praag tot Jakarta||Rotterdam is de wereld en de wereld is Rotterdam. In 1938 laat     Ferdinand Bordewijk in zijn roman Karakter zijn hoofdpersoon  de havenstad typeren als de „internationale stad” van Nederland, een stempel dat ze heeft gekregen van de zee, „de enige werkelijke kosmopoliet” op de wereld. Maar sinds 2003 heeft  Rotterdam er een nieuwe kosmopoliet bij: de kapsalon. Hoe zat het ook alweer met dat vettige shoarmagerecht? De Kaapverdische kapper Nataniël Gomes, van kapsalon Tati,  liet bij de Turkse shoarmazaak El Aviva in dezelfde winkelstraat in de Rotterdamse wijk Delfshaven een eigen gerecht samenstellen: patat in een aluminium bakje, bedekt met shoarma, daar overheen knoflooksaus en sambal, gesmolten kaas, met bovenop ijsbergsla, komkommer en tomaat.  Omdat Gomes zelf de bestelling niet kon ophalen, stuurde hij een medewerker naar El Aviva: „Zeg maar ‘kapsalon’, dan weten ze wel wat er bedoeld wordt.” Jonge omstanders vonden het er wel smakelijk uitzien. „Doe ook maar  een kapsalon” – en een populair gerecht was geboren. In een mum van tijd prijkte de naam kapsalon op de menukaarten van de vele Turkse eettenten die Rotterdam rijk is. De caloriebom (ruim 1.200 kilocalorieën, de grotere portie zo’n 1.800) bleek ook zeer gewild onder uitgaanspubliek. Op zondagochtenden begon het zwerfvuil in het centrum opvallend veel uit aluminium bakjes te bestaan. De rest van Nederland nam het Rotterdamse eetgerecht gauw over. Het was een kwestie van tijd dat de kapsalon ook de grens over zou gaan. Via de Turkse diaspora bereikte de culinaire hap landen als België, Duitsland, Oostenrijk en uiteraard Turkije zelf. De aanwezigheid van relatief veel Oost-Europese arbeidsmigranten in Rotterdam bracht de kapsalon naar Polen en Tsjechië. In Nepal bleek de kapsalon zelfs een delicatesse en onlangs kwam iemand in het Amerikaanse Portland  de ‘kapsalon fries’ tegen, al was dat meer een verhipte variant dan een kopie van het origineel. De meest opvallende plek waar de kapsalon recentelijk opdook is Indonesië. RTV Rijnmond-verslaggever Tenny Tenzer ontdekte op zijn vakantie in Jakarta per toeval het eettentje Smaklek, waar de kapsalon als ‘Dutch comfort food’ wordt aangeboden. Een van de eigenaren heeft in Rotterdam gestudeerd en miste bij terugkeer in Indonesië het gerecht. Op andere plekken in Jakarta is de kapsalon nu ook verkrijgbaar, met rijst in plaats van patat onderin het bakje. Pogingen van de Rotterdamse bedenkers om een patent aan te vragen bleek lastig, maar de kapsalon werd enkele jaren geleden wel uitgeroepen tot ‘Echt Rotterdams Erfgoed’, een eretitel van Museum Rotterdam. Dat bleek overigens bittere noodzaak, vooral nadat een Amsterdamse eetgelegenheid de kapsalon presenteerde als ‘Amsterdam speciality’. De Turkse Rotterdammer Dervis Bengü, eigenaar van El Aviva waar de kapsalon is bedacht, reageerde: „De kapsalon is door ons uitgevonden. Dat weet toch iedereen?”  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/15/kosmopolitische-snack-van-praag-tot-jakarta-a4142012
2022-09-15||De Kia Niro EV is waakzaam en dienstbaar, en de afwerking is eersteklas||De Kia e-Niro was na de Teslagolf een van de eerste betaalbare elektrische verkoopsuccessen in dit land. Van de in Nederland verkochte Niro’s, ook leverbaar als plug-in-hybride met en zonder stekker, was rond de 50 procent elektrisch. Het verschil met de gewone Niro zag je nauwelijks en onderweg deed stekkermans wat je van Kia’s mag verwachten. Op de kleintjes letten, niet kapotgaan. In de prijsklasse van 35 tot 42 mille kreeg je behalve bij Hyundai nergens meer waar voor het geld. Saaie mensen, die hun vlakheid alleen terugzien in de ander, vonden hem duf. Ik zou, nu alles kleurrijk en uniek wil zijn, een loflied op de saaiheid willen zingen. De Niro behoorde tot het zeldzame ras der ENA’s, de Extreem Normale Auto’s. Hij was loyaal onzichtbaar als de nederige Nederlandse ambtenaar voordat de sukkel op sociale media reclame leerde maken voor zijn inclusieve skills, zijn vechtlust en verbinderskunsten. De nieuwe kreeg een tikje van die mallemolen mee. Dit is de eerste Niro die aan profilering doet. De C-stijl is opgenomen in een geknikt, desgewenst in een contrastkleur te bestellen sierpaneel, exact de gekantelde V in het NRC-logo. Dadaïstisch ingelijste lenskoplampen en achterlichten op de kam van de V-knik verraden artistieke ambities. Fataal verhipsterd is hij niet. Het bleef bij burgerlijk, veilig modern, mobiele Corneille. Van hem wist je ook: wat nou abstract, hij hangt gewoon boven de bank, ik zie een vogel.  Binnen is de Niro voor en achter als vanouds voor iedereen begaanbaar. Het ordelijke meubilair lijkt er al honderd jaar te zitten. Nieuw is het dashboard. Het grote, in twee schermen opgesplitste digitale instrumentenpaneel komt uit de Kia EV6. Dat is een aanbeveling:  menuvoering en bereikbaarheid zijn voorbeeldig.  Een van de pluspunten van de Niro is zijn hanteerbare formaat. Hij is veel stadsvriendelijker dan de enorme EV6. Ook motorisch houdt hij maat. Ten opzichte van zijn voorganger is het koppel van de topversie met de grote 64,8kWh-accu teruggeschroefd van 395 naar 255 newtonmeter. Merk je onthutsend weinig van. Optrekken doet hij even snel. Hij is waakzaam en dienstbaar, houdt je zorgzaam bij de les. Als de brug weer dicht is of het stoplicht weer op groen springt zegt het beeldscherm: „Voertuig voor u rijdt weg.” De afwerking is eersteklas. Op belabberd testwegdek rammelt niets. Dat maak ik bij merken met meer pretenties weleens anders mee.  Zorgen had ik over de actieradius. Die stond bij vertrek op 350 kilometer, 80 tot 90 minder dan ik van de vorige gewend was. Waarschijnlijk hebben de testcollega’s voor me hem voor een Ferrari aangezien. Na 185 kilometer 100 rijden is hij helemaal de oude. Met een gemiddeld verbruik van 15,1 kWh op 100 kilometer kan ik volgens de boordcomputer nog 204 kilometer doortutten. In de zomerse testweek loopt de actieradius verder op tot een geruststellende 425 kilometer. Van de EV6 leent de Niro ook de fantastische touchbalk onder het infotainmentscherm. Die verander je met een druk op de knop van een menu- in een klimaatcluster en vice versa. Op de middentunnel zijn de schakelaars intelligenter geplaatst dan in de EV6. Niet meer op de bovenrand, waardoor ongewenst contact met de touchbalk kon ontstaan, maar verticaal naast de draaiknop voor de automaat. Daar vind je in de duurste e-Niro, de ExecutiveLine, van stuurverwarming tot stoelkoeling tegenwoordig alles wat je twintig jaar geleden alleen in de topklasse aantrof. De stoelen? Natuurlijk elektrisch verstelbaar. En gelukkig heeft de top-Niro een echt schuifdak in plaats van zo’n afschuwelijk glazen panoramadakraam dat niet open kan. Had hem alleen maar zwaarder gemaakt, en op gewicht wil je bij stekkerauto’s graag besparen, massa is kassa. Voor de stroomleverancier.  Met 1.657 kilo is het topmodel ruim vijftig kilo lichter dan zijn duurste voorganger. Een in dat perspectief charmant detail is de ‘hoedenplank’. Die reïncarneert hier als een lichtgewicht en elegant opvouwbaar netje dat je kunt opbergen in een berghoesje onder de laadvloer. Daar tref je ook de thuislaadkabel en de adapter voor de bidirectionele lader, waarmee je de auto bijvoorbeeld op de camping als laadpaal kunt gebruiken voor een elektrische fiets of een ijskastje. Dit is alweer een foutloze auto voor een stevige, door de prijsexplosie in het stekkerkoninkrijk tragischerwijs nog steeds concurrerende prijs. Jaja, ik hoor mij dit zeggen, over een auto van een halve ton. Het is niet anders. Motor elektromotor  Vermogen 218 pk  Koppel 255 Nm  Aandrijving voor  Transmissie automaat Topsnelheid 167 km/u Acceleratie 0 – 100 7,8 seconden Verbruik gemiddeld 16,2 kWh/ 100 km  (fabrieksopgave) CO2-uitstoot 0 g/km  Energielabel A  Basisprijs 41.795 euro Prijs testauto 49.395 euro||https://www.nrc.nl//nieuws/2022/09/15/waakzaam-en-dienstbaar-de-afwerking-eersteklas-a4141864
2022-09-15||Feesthoedjes, zo op de koppen van de duiven geplakt||‘Zie je dat? Haar achterste teen zit helemaal naar voren geklapt.” Hélse pijnen levert dat voor de duif op, vertelt Billie Savage (53) aan de nieuwe vrijwilligers die zich hebben aangesloten bij haar stichting Stadsduiven Hulp Nederland. Ze zit op een bankje aan de Elandsgracht in Amsterdam, waar ze een duif op haar schoot heeft liggen. Met een pincet, een nagelschaartje en een oplossing van water en betadine verwijdert ze de draden die het pootje van het dier verminken. Stringfoot heet de aandoening, zegt ze. Een veelvoorkomend probleem in grote steden, en vooral in Amsterdam. De duivenpopulatie is er te groot, net als de mensenpopulatie. Als de hongerige duiven op straat op zoek gaan naar voedsel, lopen ze bijvoorbeeld het risico te worden overreden door fietsers, of omvergelopen door kinderen die het leuk vinden om door een groep duiven heen te rennen. Of ze raken verstrikt in de haren die uit de hoofden van bewoners en toeristen vallen, waardoor hun tenen worden afgekneld, gaan ontsteken, en hun poten langzaam afsterven.   Vroeger had ze niet per se iets met vogels, vertelt Savage, van oorsprong Amerikaanse. De duiven zijn gewoon op haar pad gekomen. Ze is yogadocent, en toen haar sportschool sloot tijdens de lockdown maakte ze veel stadswandelingen en zag ze een duif op de grond liggen die niet kon lopen vanwege zijn ontstoken poten.  Be good, do good, zei haar eigen yoga-docent altijd, en dat is wat ze deed. Maar nadat ze die duif had geholpen, zag ze overal ineens gewonde duiven. „Niemand zorgt voor deze groep”, zegt  Savage, behalve die paar oude Amsterdammers die elke dag de stad doorkruisen om ze te voeren.   Ze vindt het een vorm van speciësisme dat mensen zich eerder om het leed van een kat of zwaan bekommeren dan om dat van een duif. Met vochtige ogen vertelt ze over wat ze afgelopen zomer heeft aangetroffen: een paar duiven met kleine roze hoedjes op hun kop gelijmd. Levensgevaarlijk, aangezien duiven bijna 360 graden zicht nodig hebben om te kunnen vliegen, en kunnen sterven aan stoffen in de lijm. „Een van die duiven had stringfoot. Hij had medische húlp nodig. En in plaats daarvan kreeg hij een feesthoedje opgeplakt.”  Ze wordt inmiddels tijdens haar ‘stringfootwalks’ in de stad geholpen door  andere dierenliefhebbers, maar er zijn structurele oplossingen nodig, zegt ze. Het huidige voederverbod vindt ze ineffectief. Wat wel helpt: „De eieren van de duiven vervangen door nepeieren om de duivenpopulatie te stabiliseren.  Er moeten duiventillen komen. En een duivenasiel.” Het kost haar veel tijd en geld om onderdak te vinden voor  ernstig gewonde duiven, maar aan stoppen denkt ze niet.  „Elke dag dat ik niet op pad ga, weet ik dat er duiven rondlopen die ik van hun pijn had kunnen verlossen.”||https://www.nrc.nl//nieuws/2022/09/15/feesthoedjes-zo-op-hun-kopje-geplakt-a4141865
2022-09-15||De dictator van vandaag draagt geen uniform en slaat geen opstanden neer, maar is nog net zo gevaarlijk als Mao of Stalin||Op 13 februari 2020 kregen familieleden en vrienden van de Marokkaanse econoom en mensenrechtenactivist Fouad Abdelmoumni via WhatsApp video’s toegestuurd waarop te zien is dat hij en zijn vriendin de liefde bedrijven. Seks buiten het huwelijk is in Marokko strafbaar. Later verschenen de video’s ook op een openbare site gelieerd aan een van ’s lands veiligheidsdiensten en in regeringsgezinde media. Aan de Franse krant l’Humanité vertelde Abdelmoumni dat de video’s waren gemaakt met minuscule, geavanceerde cameraatjes die iemand in de airconditioning van zijn huis had verstopt om hem erbij te lappen. Dit was een professioneel opgezette val. Hij was van tevoren gewaarschuwd dat er compromitterend materiaal over hem gepubliceerd zou worden, tenzij hij beloofde om de Marokkaanse regering niet meer te bekritiseren. Maandenlang had hij anonieme telefoontjes gekregen, was hij bedreigd en zelfs door de belastingdienst lastiggevallen. Eind 2019 bleek zijn telefoon bovendien geïnfecteerd met Pegasus-software uit Israël. Maar hij bleef weigeren om zijn mond te houden. Vervolgens werden de video’s publiek gemaakt en werd hij onder het mom van een formele, juridische aanklacht zwart gemaakt. Zelfs mensen die hem steunen, zei Abdelmoumni, „houden hun mond, want dit land is in de greep van terreur.”  Het geval van Abdelmoumni is een schoolvoorbeeld van hoe moderne dictaturen te werk gaan – niet alleen in Marokko, maar overal ter wereld. Waar dictators vroeger politieke opponenten in voetbalstadions opsloten om ze vervolgens te laten ‘verdwijnen’, laten ze hun critici nu door justitie vervolgen wegens fiscale misdrijven, zedendelicten en andere niet-politieke vergrijpen. De klassieke tirannen van de twintigste eeuw – Hitler, Stalin en Mao – die massaterreur gebruikten om hun onderdanen in de greep te houden en de wereld naar hun hand te zetten, hebben afgelopen decennia plaatsgemaakt voor een subtieler, gluiperiger soort, dat niet minder gevaarlijk is. Misschien zijn deze ‘spindictators’, zoals Sergei Guriev en Daniel Treisman hen noemen in hun uitstekende, hoogst actuele boek Spin Dictators. The Changing Face of Tyranny in the 21st Century, zelfs wel gevaarlijker. Spindictators dragen geen uniformen, maar maatpakken. Ze doen niet aan massa-executies en slaan geen opstanden neer, maar vliegen naar het World Economic Forum in Davos en houden onderonsjes met zakentycoons, popsterren en acteurs. Ze doen alsof ze de grootste democraten van de wereld zijn: ze houden verkiezingen, stijgen of dalen in opiniepeilingen, laten democratische instituties intact, houden zogeheten ‘townhall meetings’ en Zoom-gesprekjes met burgers. Maar, waarschuwen Guriev (hoogleraar Economie aan de prestigieuze Sciences Po in Parijs) en Treisman (hoogleraar Politicologie aan de universiteit van Californië), dit is allemaal schijn: hedendaagse autocraten zijn er, evenals hun voorgangers, op uit om een machtswisseling onmogelijk te maken. „Ze hebben hun greep op de bevolking geenszins verslapt – integendeel, ze hebben hard gewerkt aan veel effectievere manieren om burgers onder de plak te houden. Wat ze eigenlijk doen, is democraatje spelen.”  Er worden veel boeken geschreven over moderne dictators en de geavanceerde methodieken die ze gebruiken. Geen wonder. Volgens de democratie-watchdog Freedom House is het aantal echte democratieën ter wereld in 2022 voor het zeventiende jaar op rij afgenomen, Ook in de Europese Unie, die democratie en respect voor de rechtsstaat als kernwaarden heeft, en in de Verenigde Staten zijn de afgelopen jaren autocraten aan de macht gekomen. Wat opvalt aan Viktor Orbán, Recep Tayyip Erdogan, Abiy Ahmed en vele anderen binnen en buiten Europa, is dat zij in diverse gradaties het democratische spel meespelen. Ze gebruiken geen tanks, keiharde censuur of gesloten grenzen meer om burgers te controleren, maar een softere, efficiëntere manier om de publieke opinie te manipuleren. De meesten komen niet door staatsgrepen aan de macht, maar omdat ze populair zijn. Die populariteit gebruiken ze om hun macht te consolideren. Ze scheiden goedgeïnformeerde critici van het publiek en zetten die twee tegen elkaar op, zodat ze enkel een groepje ‘elitaire’ critici – ‘verraders’ – het leven zuur hoeven te maken. Ze vullen instituties als rechtbanken en toezichthouders met loyalisten. Ze veranderen kiesdistricten in hun voordeel (‘gerrymandering’). Anders dan hun voorgangers zijn ze vaak niet ideologisch en houden ze hun land open. Zo profiteren ze van internationale handelsstromen, coöpteren ze mondiale elites en, cruciaal, gebruiken ze het internet om hun regime als competent af te schilderen en opponenten te overstemmen of aan de paal te nagelen. In die zin zijn ze met hun tijd meegegaan: spindictators zijn producten van de globalisering. Volgens Guriev en Treisman is nog maar 10 procent van alle autocratische regimes een klassieke ‘fear dictatorship’, die leunt op brute onderdrukking en repressie. In de jaren zeventig was dat 60 procent. Ook Gideon Rachmans The Age of the Strongman. How the Cult of the Leader Threatens Democracy Around the World beschrijft moderne autocraten. Rachman, buitenlandcommentator van de Financial Times, heeft velen persoonlijk ontmoet, soms vóór ze de democratie in hun land begonnen uit te hollen. Allen kregen een hoofdstuk: Erdogan in Turkije, Modi in India, Johnson in het Verenigd Koninkrijk, Bolsonaro in Brazilië. Maar het blijft grotendeels bij beschrijvingen van deze mannen, hun technieken en hoe de rest van de wereld er aanvankelijk intuinde (ook Rachman, zoals hij ruiterlijk toegeeft). Spin Dictators graaft dieper, om twee redenen: Guriev en Treisman beschrijven methodisch hoe moderne autocraten te werk gaan en verklaren waarom dat onder een democratische dekmantel gebeurt. Eén man zette volgens hen de overgang van klassieke dictaturen naar spindictaturen in gang: Lee Kuan Yew, 31 jaar lang premier van het stadstaatje Singapore. Voor hij in 1959 aan de macht kwam, sloeg zijn voorganger met grof geweld een studentenopstand neer: troepen ramden de studenten van de campus af. Daarna had Lee’s voorganger het verbruid bij de bevolking. ‘Ik besloot dat ik die fout nooit zou maken’, schreef Lee later. „Ik zou iets verzinnen om te zorgen dat de ouders die studenten van de universiteit  halen en mee naar huis nemen. De marechaussee kon later altijd nog wat studentenleiders oppakken.”  Lee’s geheim? Geef burgers welvaart en stabiliteit, zodat ze je steunen. Maak duidelijk dat jij de baas bent, maar zet je macht subtiel in. Gebruik zo min mogelijk zichtbaar geweld en politieke repressie. Geef burgers ook het idee dat je luistert. In een postindustriële samenleving, begreep Lee, is dit cruciaal: mensen zijn beter geschoold, werken vaak in de dienstverlening, zijn mondiger en hebben moderne mores. Daardoor is het lastiger om ze onder de plak te houden. In zo’n samenleving werkt klassieke onderdrukking niet meer. Vooral niet als je je land welvarend wilt houden door internationale geldstromen jouw kant op te buigen, en je onderdanen reizen en contact hebben met buitenlanders. Zoals George H. W. Bush zei in 1991: „Er is geen land op aarde dat weet hoe je goederen uit de hele wereld importeert maar buitenlandse ideeën bij de grens stopt.” Vanwege deze paradox had je als leider geen keus, redeneerde Lee: je moest burgers een stap voorblijven. Hen fysiek controleren, dat ging niet meer. Maar mentaal kon het wel – met spin. Lee was een wegbereider, omdat hij voorzag dat je in de moderne wereld controle moest houden over het verhaal. Je hoeft niet alle informatie te controleren, je hoeft er alleen maar voor te zorgen dat jouw versie van het verhaal verreweg de dominantste is. Hij bedacht dit voordat iedereen internet had en lang voordat sociale media waren uitgevonden. Alleen als burgers politiek echt lastig werden, stuurde Lee Justitie op hen af vanwege allerhande wetsovertredingen, al dan niet gefingeerd. Intussen wijzigde hij de wet zo dat burgers met een strafblad zich niet verkiesbaar konden stellen. Met gerichte intimidaties liet hij opponenten een toontje lager zingen zonder zelf populariteit te verliezen. Lee had geen mitrailleurs of fraude nodig om steeds herkozen te worden. Hij maakte zijn land, een achtergebleven gebied onder Brits koloniaal bewind, tot een van de rijkste landen ter wereld. Veel Singaporezen droegen hem op handen. En ook buiten Singapore had hij invloed. In 1990, kort nadat hij de studentenopstand op het Tiananmenplein bloedig had laten neerslaan, reisde de Chinese premier Li Peng naar Singapore voor advies. Lee Kuan Yew vroeg hem achter de schermen waarom Beijing zo’n ‘grote show’ had gemaakt met die harde repressie. De hele wereld had het op tv gezien. China had zichzelf internationaal belachelijk gemaakt. Het zou jaren kosten om dat beeld te corrigeren. In een globaliserende wereld, aldus Lee,  betaal je daar een hoge prijs voor: investeerders zouden elders heengaan, toeristen zouden wegblijven. Bij multilaterale organisaties als de VN, die steeds belangrijker werden, verloor je zo goodwill en macht. Wilde China niet juist opstoten in de vaart der volkeren? Ja, antwoordde Li Peng, „Maar wij zijn compleet onervaren met die dingen.”  Veel landen waren dat. Van oud-Sovjetrepublieken als Kazachstan tot Venezuela en Peru - overal probeerden leiders in de jaren tachtig en negentig uit te vogelen hoe je, zoals Lee had gedaan, het publiek kon plezieren met economische groei, goedbetaalde banen en felbegeerde importgoederen. Maar hoe kon je er vervolgens voor zorgen dat je die populariteit niet verloor bij een tegenslag of economische krimp? Lee had een recept: profiteer economisch van de globalisering, maar houd altijd controle over het politieke discours in je land. Dat recept ging de wereld over. Hugo Chavez, Vladimir Poetin, Bibi Netanyahu, Mohammed Bin Salman en Donald Trump: allemaal hebben ze het gebruikt. Dat betekent niet dat de traditionele autocratie verdwenen is. China, bij voorbeeld, blijft leunen op massale, klassieke repressie – het ‘moderne’ eraan is vooral dat het nu gedigitaliseerd is. Rusland is een ander voorbeeld. President Poetin heeft, sinds hij in 1999 premier werd, aanvankelijk het redelijk softe spel meegespeeld. Hij noemde Rusland een ‘soevereine democratie’, zoals Orbán Hongarije een ‘illiberale democratie’ noemde. Hij haalde de economie uit het slop. Hij liet oppositiekrantjes die veel Russen toch niet lazen gewoon bestaan, zodat hij kon zeggen dat er persvrijheid was in zijn land. Hij schakelde enkel opponenten uit die hij politiek echt gevaarlijk vond. Dat maakte hem redelijk populair. Maar de laatste jaren, zeker na de invasie in Oekraïne in februari, glijdt Rusland weer af van een spin- naar een ouderwetse militaire dictatuur. De vraag is: als manipulatie van burgers beter werkt dan keiharde repressie, zijn spindictators – die de democratie gebruiken om de democratie uit te hollen –  dan gevaarlijker voor liberale democratieën dan hun brute, tirannieke voorgangers? Zo ja, hoe kunnen echte democratieën zichzelf verweren tegen spin dictators? Zowel Rachman als Guriev en Treisman benadrukken dat je een idee maar op één manier kunt weerleggen: met een beter idee. En dat betere idee, dat is nog altijd de westerse liberale democratie. Spin dictators weten dat. Dat ze zich voordoen als liberale democraten, bewijst dat ze zelf geen visie hebben. Het wordt tijd dat echte democraten eens wat harder terugvechten. Beide boeken zijn daar een sterke aanzet toe. Correctie (16 september 2022): aanvankelijk werd vermeld dat Poetin in 2000 premier werd. In dat jaar werd hij president. Verder werd een uitspraak van George H.W. Bush toegekend aan diens zoon George W. Bush. Beide onjuistheden werden gecorrigeerd. 
●●●●●

Gideon Rachman: The Age of the Strongman. How the Cult of the Leader Threatens Democracy Around the World. Other Press, 288 blz. € 19,99
 

●●●●●
 De vertaling van Gideon Rachman, Het tijdperk van de sterke man,  verschijnt op 20 oktober bij Alfabet||https://www.nrc.nl//nieuws/2022/09/15/de-tiran-van-vandaag-speelt-democraatje-maar-is-het-niet-a4142011
2022-09-15||Shirma Rouse: ‘Ik ga rustig in mijn eentje naar een sterrenrestaurant. Why not?’||In het eettentje Altijd in de Buurt, met kamerplanten en een roze vloer, zit Shirma Rouse al te wachten aan een tafeltje naast de bar. De fotoshoot is achter de rug. Ze zit op haar telefoon, alles aan haar straalt uit dat ze nog heel even niet gestoord wil worden. Haar lange dreads hangen over haar schouders naar voren. Ze draagt een bril met goudkleurige bovenrand en gouden oorbellen. Op  tafel ligt een ronde glittertas.  Ze legt haar telefoon weg. „Oké, ik ben er.” Nog maar net is ze terug in Rotterdam. Zes weken was ze op Curaçao bij haar ouders. Curaçao, dat is thuis. „De zee! Ik zwem elke dag.” Zwemt ze ook in de Noordzee? Ze kijkt me aan of ik gek ben. Pakt haar telefoon. Laat foto’s zien van kristalheldere baaien met stranden zoals stranden bedoeld zijn. Haar ouders, 65 en 67 jaar, zijn met haar meegekomen en logeren nu bij haar in Rotterdam-West. „Al ben ik 42, mijn moeder maakt zich nog steeds druk om mij. Ik geniet ervan. Ze zegt elke dag ‘ik hou van jou’. Mijn vader kon het nooit zeggen, ik leer hem dat nu. Ik zeg pap, we hebben dat nodig. ‘Ja maar je weet dat het zo is.’ Ik: nee, zeg het. Dan gaat-ie” – ze mimet de woorden I love you met haar lippen. „Zo schattig.”  Altijd in de Buurt Weena 709,  Rotterdam 1 avocado chicken   10,00 1 pollo loco   8,00 1 Mangosteen  3,50 1 Spa Blauw   3,10 Totaal 24, 60 euro Vanaf half september trekt de Nederlandse Queen of Soul door het land met haar nieuwe show Hoop en liefde. Eerder dit jaar was ze coach in EO-programma Amazing Grace, waarin acht bekende Nederlanders gospelonderricht kregen. Ze is bezig aan een tweede kookboek dat ze ook zelf gaat illustreren. En eind september opent in het Catharijneconvent in Utrecht een expositie over gospelmuziek waarvan ze co-curator is. „Hoop werk hoor”, zegt ze. „We beschrijven de ontwikkeling van de muziek van West-Afrika, naar Amerika, naar Nederland. Er is veel te vinden over gospel in Amerika, maar niet over hoe het hier is gekomen.” Trots: „We hebben ook een slavenbijbel in bruikleen weten te bemachtigen. Heel bijzonder, er zijn er maar drie op de wereld. Zendelingen uit Europa kwamen in Amerika het woord verspreiden, maar van iets als de exodus uit Egypte mochten de slaven niet weten, dan zouden ze gaan vechten voor hun rechten. Dus dat werd eruitgehaald. Veel mensen wisten niet dat zulke bijbels bestonden. Mijn oma had me erover verteld, daarom zijn ze ernaar op zoek gegaan voor de expositie.” Op de geplastificeerde menukaart staan foto’s van de gerechten. Dit is het meest verkochte, zegt Shirma Rouse, wijzend naar de chicken ’n waffles. „Heel Amerikaans.” Zij neemt avocado chicken, een andere favoriet. „Zonder broodje”, zegt ze tegen de serveerster.  Rotterdam is haar stad. „In mijn straat heb je zeker twintig nationaliteiten. En je hebt weinig toeristen. Ik kan zo tien plekken opnoemen waar ik ga zitten en iedereen ken die langskomt. Super chill.” De barvrouw leunt over de bar en zegt dat ze geen gemberbier meer heeft. „Nee?”, zegt Shirma Rouse.  De barvrouw noemt een reeks alternatieven. „Mangosteen, wat is dat, is dat lekker?  Wil ik wel proberen.” Shirma Rouse is niet alleen zangeres. Sinds ze op haar negentiende in haar eentje van de Antillen naar Nederland kwam, stampte ze in haar eentje een bloeiend bedrijf uit de grond. „Shirma, derde persoon, is te boeken voor heel verschillende dingen. Doceren, life coaching, studieloopbaanbegeleiding, masterclass over ondernemen, benefietconcert. Ik doe van alles! Vooral met jongeren. Ik ben net met vijf tieners naar Suriname geweest. Terug naar hun roots.” Dat was als ambassadeur van de stichting Dushi Vriend. In Dushi Huizen verblijven kinderen die niet meer thuis kunnen wonen en vaak traumatische dingen hebben meegemaakt. Moeilijk voor te stellen dat deze muzikale  powervrouw lang genoegen heeft genomen met een rol op het tweede plan. Jaren zong ze in dienst van andere artiesten, onder wie Chaka Khan, Candy Dulfer, Wouter Hamel, Glennis Grace en Anouk, met wie ze in 2013 het Songfestival deed, waar ze werd uitgeroepen tot beste achtergrondzangeres. Ze tourde intussen met eigen liedjes en Aretha Franklin-songs maar echte roem bleef uit. Dat veranderde pas na haar deelname aan The Voice of Holland in 2013, al leverde ook dat geen platencontract op.   Misschien had ze een lange aanloop nodig omdat een zangcarrière nooit in de planning zat. Ook al zong ze van jongs af aan in de kerk en hoorde ze van haar moeder en oma dat ze goed was, zangeres worden kwam niet bij haar op. „Mijn ouders vonden kennis belangrijk. Je moest lezen, leren.” Haar moeder was medisch analist, haar vader dieselmonteur en muzikant – hij begeleidde artiesten op de piano. Ze woonden op het kleine Sint Eustatius (21 vierkante kilometer), dat ze beschrijft als een paradijs voor kinderen. „Weet je hoe vrij! School begint om zeven uur, om half een ben je klaar. Wij gingen eten bij oma, dan spelen, zwemmen, wandelen, op zoek naar vruchten. Echt avontuur.” Een nadeel was dat ze met haar vwo-advies naar de mavo moest, er was geen andere school. Ze compenseerde het gebrek aan uitdaging door extreem veel te lezen. „Voor mijn vijftiende had ik de bibliotheek uit.”  Op haar zestiende ging ze uit huis om havo te doen op Curaçao. Drie jaar later ging ze scheikunde studeren in Leiden. „Leiden was leuk want ik had heel veel vrienden, maar er werd wel veel gediscrimineerd. Het is een witte stad, niet zoals Rotterdam. Je had alleen veel vluchtelingen want er was een azc in de buurt. Ik werd daar dan heel makkelijk ook onder geschaard. ‘Wat doe je hier’, vroegen mensen. Hallo, ik heb gewoon een Nederlands paspoort.” Ze sloot zich aan bij een gospelkoor. Bandjes begonnen haar te vragen als achtergrondzangeres. Terwijl ze al volop tourde maakte ze haar studie af, waarna ze de scheikunde alsnog voor gezien hield en zang (jazz) ging studeren aan het conservatorium in Rotterdam.  Haar Apple Watch maakt een muzikaal geluid.  „O sorry, mijn tandarts. Die moet ik even nemen.” Er is een facing van een van haar tanden af. Terwijl ze belt wordt de kip op tafel gezet.  Ze is een enorme foodie, zegt ze even later genietend. „Het oog wil wat, maar de smaakpapillen ook. Eten is als muziek, het kan je raken.” Jarenlang deed ze Shirma’s Soulkitchen, waarbij ze kookte voor publiek en tussen de gangen door zong met andere artiesten. „Ik kan ook soms drie gangen voor mezelf maken. Alles rustig snijden op blote voeten. Dat voelt vrij. Wij liepen als kind altijd op blote voeten, mijn moeder ook.” Lachend: „Ik hoor mijn vader nog roepen: trek schoenen aan!”  Shirma Rouse koos voor een lunch in Altijd in de Buurt omdat: „Het is mijn plekkie. Superfijn om te zitten als ik moet werken. Veel licht en heerlijk eten!”   Over haar uiterlijk is ze altijd tevreden geweest. Maar toen haar zus een kind kreeg, vier jaar geleden, ontstond de wens vrijer te kunnen bewegen, met haar nichtje te kunnen rennen en spelen. Ze volgde een medisch dieet, ging fanatiek sporten en viel ruim zestig kilo af. Ze ontdekte het nadeel van haar levensritme. „Laat in de avond spelen, na de show lekker eten.” En ze ontdekte dat ze een gelukseter is. „Eten speelt een integrale rol in onze cultuur en al helemaal in ons gezin. Vieren! Samen zijn!” Ze moest, zegt ze, de functie van eten gaan scheiden van het geluksmoment. „Hetzelfde gevoel houden, maar gezondere dingen eten.” Niet makkelijk. „Iedere laag vet die eraf gaat is een laag ellende die naar boven komt. Je moet durven jezelf te confronteren. Je houdt verkeerd gedrag in stand door slachtoffer te zijn. Slachtoffer is als je je er niet van bewust bent dat iets je overkomt waar je geen controle over neemt. Pas als je dat kunt doorbreken kunnen er dingen veranderen.” Ik vraag waarvan zij slachtoffer was. „Ik denk: van prestatiedruk. Mijn vader was streng. Als je een negen haalde was het: waarom geen tien. Als je een tien haalde: volgende keer weer een tien. Kijk, als hij wist dat een acht voor jou het maximum was: oké. Maar hij wist dat ik beter kon. Pas op latere leeftijd besefte ik dat hij daarom zoveel van mij verwachtte. Maar het was fijn geweest als hij mijn prestaties af en toe had erkend, al was het maar door te zeggen: ‘goed gedaan’.”  Corona kwam voor haar op het juiste moment. „Ik zei altijd ja, ook als ik nee moest zeggen. Ik deed backing vocals, tegelijk bracht ik mijn eigen muziek uit. Kreeg ik een klus voor mijn eigen muziek, dan liet ik die gaan om mensen niet teleur te stellen. Maar je  maakt muziek zodat anderen het kunnen horen. Ik schrijf liedjes voor mezelf, maar het is wel mijn verhaal dat ik wil delen. Ik ging zover over mijn grens dat ik zelfs het plezier van het zingen kwijt was. Ik dacht: ik weet niet of ik dit nog wel moet doen. Tijdens  corona kwam ik tot het besef: ho wacht even, zingen maakt mij gelukkig.”  In diezelfde periode eindigde haar relatie. „Hij was gone with the wind. Precies op tijd. Een relatie is leuk maar ook wel: werk. Toevallig had ik het met mijn moeder hierover. Ik zeg ma, als ik nooit meer een vriend heb ben ik ook oké. Ik wil van het leven genieten, ik wil geen gezeik, niemand zijn shit oplossen. Ik wil iemand die houdt van reizen, zoals ik. Die houdt van familie, zoals ik. En ook…” …ze zoekt het woord… „met een bepaalde intelligentie. Niet in de zin van boeken lezen maar betrokken zijn bij de wereld, weten wat er gebeurt. Dat je gewoon een gesprek kunt voeren.” De inspiratie is terug. „Ik wil weer schrijven. Ik wil weer maken. Ik wil weer zingen.” Haar nieuwe show is „een reis door mijn leven”, met eigen nummers en songs van muzikale helden  als Aretha Franklin. Volgend jaar gaat ze een huis laten bouwen op Curaçao. Ze eet koolhydraatarm, met minder vetten, om de volgende kilo’s kwijt te raken. En als ze wil genieten, gaat ze genieten. „Ik ga rustig in mijn eentje naar een sterrenrestaurant. Je vraagt veel van je lichaam, van je denken, van je zijn, dus je moet ook opladen. Dan ga ik op het terras zitten met een boek en een mooi glas van iets. Hoe lekker! Why not!”||https://www.nrc.nl//nieuws/2022/09/15/eten-is-als-muziek-het-kan-je-raken-a4141855
2022-09-15||Bomen redden in ‘oorlogstijd’||Hij heeft grote handen. Hij draagt rubberen laarzen, een oude spijkerbroek en altijd, behalve als het echt warm is, een blauw fleecejack. Met zijn stationcar en aanhanger rijdt hij naar landgoederen en bossen, en een dag hard werken later ligt die wagen tjokvol boompjes die elders een nieuwe bestemming krijgen. Als het moet, gaat ecoloog Franke van der Laan (69) er bovenop staan, om alles samen te persen, zodat het net past. „Acht dagen in de week, vierhonderd dagen per jaar”, is Franke van der Laan bezig. Vakantie, noemt hij het. Als hij met vrijwilligers werkt, is hij de aanjager die adviseert, instrueert en corrigeert. „Kijk, zo doe je dat”, en hij laat een gele schop onder een hoek van 45 graden de grond in gaan. En nog eens, en nog eens, in hoog tempo. „Zie je, zo komt hij los.” Even wrikken en hij heeft een esdoorn, meidoorn, eik of beuk met wortel en al in zijn handen. Weer een boom die kan bijdragen aan wat hij „de zachte landing voor de mensheid” noemt. Met die ‘zachte landing’ bedoelt hij dat de mensheid grote ecologische rampen voorkomt, die onze leefwereld volgens hem ernstig bedreigen. „Stikstof, PFAS, klimaat, kernenergie, plastic soep, migratie, politieke instabiliteit, eh, drinkwatergebrek, hou maar op, er zijn wel dertig crises”, zegt hij tijdens een gesprek op Meermond, een speelbos in Heemstede. En dus heeft hij geen tijd te verliezen, merk je aan alles. Liever krijgt hij geen vragen, dat houdt maar op. Hij vertelt wel hoe het in elkaar zit. Zijn motto: kom uit je luie stoel en doe er wat aan.  Op zijn veertiende zat hij bij „een beetje anarchistische natuurstudieclub” van christelijke origine. Hij ging biologie studeren, maar turen naar cellen vond hij niets. Hij wilde iets groters. In de laatste fase van zijn studie richtte hij zich daarom  op het gebruik van satellieten voor ecologische informatie.   Hij werkte in Mozambique, daarna bij de Verenigde Naties. Later kwam Van der Laan bij een Amerikaanse ict-multinational terecht, hij reorganiseerde zelfs patatfabrieken („die zijn zeer vervuilend”) om ze duurzamer te maken.    „Overal heb ik top-down en op grote schaal geprobeerd om de wereld te verbeteren.”  Maar steeds, zegt hij, liep hij tegen het kortetermijndenken aan, financiële belangen, juridisch geneuzel. „Iedereen is bezig met zijn eigenbelang, we kijken naar geld en intussen gaan we naar de klote met z’n allen.”  Zo’n vijftien jaar geleden vond hij het tijd het andersom te proberen: bottom-up. Hij was al vrijwilliger bij een heemtuin in Hoofddorp, werd beheerder en richtte zijn eigen stichting op: Meergroen. „Meer staat voor ‘maatschappelijke, ecologische, educatieve, economische en recreatieve meerwaarden’.” Nu beheert hij in en om Hoofddorp zo’n zestig  projecten met zeventig   vrijwilligers.   Foto Merlijn Doomernik
 Meermond, een van die projecten, was een verwaarloosd terrein op een oude vuilnisbelt dat hij met een trouwe schare vrijwilligers onder handen nam. Nu zijn er bloemenweides, fruitbomen, wordt het riet teruggedrongen. „We hebben hier vijf soorten wilgen staan”, zegt hij tijdens een rondwandeling. „Dit is de katwilg, dat de treurwilg. Je hoeft maar een tak in de grond te steken en je hebt een nieuwe. En dan hebben we de grijze wilg, de geoorde wilg, en oh ja, de boswilg, die kun je ook zo stekken.” De boom die hij ons in het bijzonder wil laten zien is een sequoia, die hij zelf heeft geplant. „Hier kunnen we over vijfhonderd jaar kijken of het gelukt is om al die crises de kop in te drukken.” De sequoia is een van zijn lievelingsbomen, omdat die zo groot en oud kan worden en dus enorm veel fijnstof en CO2 vastlegt. De andere lieveling is de vuilboom, een tamelijk bescheiden soort, maar die is uitstekend voor de biodiversiteit. De bloemen ervan trekken insecten aan, vogels houden van de bessen. Veel emotie voelt hij bij zijn lievelingsbomen niet. „Ik ga niet met bomen praten, ben ook niet religieus. Ja, ik wil alle bomen redden. Voor het klimaat en de biodiversiteit, dat is heel pragmatisch.”    Steeds is hij bezig om letterlijk meer groen te maken. Daartoe struint hij de bossen af om zaailingen uit de grond te trekken, al die miniboompjes die het daar toch niet gaan redden. Hij besloot ze gratis te geven aan de inwoners van Hoofddorp, waar de versteende voortuintjes hem ergerden. „Dat woordje ‘gratis’ in de regionale kranten leverde 1.800 bezoekers op, zes weken lang werden we platgelopen door mensen die een gratis boompje wilden ophalen om thuis te planten. Het jaar erop werd het meer, het jaar erop stonden er files tot in de verre omtrek.” Is Hoofddorp nu minder versteend? Die vraag vindt Van der Laan getuigen van de argwaan en controledrang die de samenleving volgens hem zo kenmerken. Hij wist milieuorganisatie Urgenda en boerenorganisatie Caring Farmers te interesseren voor zijn project en zo ontstond meerbomen.nu, dat landelijk actief is. In de wintermaanden oogsten vrijwilligers boompjes op verwilderde landgoederen, in door bramen en brandnetel overwoekerde natuurgebieden. Als er een beetje wordt doorgewerkt, en daar zorgt Van der Laan voor, kunnen een stuk of tien vrijwilligers op een dag 1.500 tot 2.000 boompjes oogsten. Op een website kunnen gegadigden zich opgeven. De boompjes gaan naar boeren, landgoederen, voedselbossen en particulieren. Zo zijn de afgelopen twee jaar 890.000 bomen geoogst en weggegeven om te planten.  Voor Van der Laan is het nog maar een begin. „Ik wil uitbreiden, altijd uitbreiden.” Na Hoofddorp en Nederland moet Europa in de ban komen van het planten van bomen. Hij heeft al eens met eurocommissaris Frans Timmermans gesproken, die de Green Deal beheert, het plan om Europa klimaatneutraal te maken. Van der Laan wil hem een subsidie van 5 miljard euro vragen, uit het klimaatfonds van 500 miljard euro. „Vinden jullie dat veel? Dat is maar 1 procent! Voor een waanzinnig goed plan om miljarden bomen te planten.”  Ook loopt hij rond met een plan („Maar ik heb er wel vijftig”) voor tegelbelasting. „Heel simpel: 20 procent van je tuin mag je betegelen, 30 procent kost 5 euro per vierkante meter, 100 procent kost 300 euro per vierkante meter.” Want, zegt hij, de mensheid is in oorlog met het ecosysteem. „We willen het niet zien, dus we moeten oorlogsrecht toepassen om te zorgen dat in het bewustzijn doordringt hoe ernstig het is.”   Maar eerst moet in speelbos Meermond het ‘heksenpad’ worden onderhouden, ziet Van der Laan. ‘Pas op, gevaar!’ staat er op een bordje. Hij gaat ons voor over glibberige stammetjes door drassig rietland. Iets verderop het bordje ‘Durf je nog?’ „Zo daag je die kinderen uit”, zegt Van der Laan. En dat is nodig want „de hele jeugd duikt weg in computerspelletjes omdat ze geen toekomst meer ziet”. Dat hij nu de enige is die hier tot zijn knieën in het water staat om het pad begaanbaar te houden, maakt hem niet uit. „In alles wat ik doe zit een uitdaging om boven jezelf uit te stijgen. Om het lef te hebben te zorgen dat de wereld voor je kinderen beter is dan die klotezooi die we nu achterlaten.” 
Nieuwsbrief
		NRC De Wilde Tuin
	 
		Blijf op de hoogte van ons crowdsourcing project De Wilde Tuin
	||https://www.nrc.nl//nieuws/2022/09/15/bomen-redden-in-oorlogstijd-a4141851
2022-09-15||Hoe Roger Federer de tenniswereld veroverde – maar zijn grip erop verloor||Met de lichtvoetigheid van een danser zweefde hij over de banen. Geruisloos, zelden zwetend. Hij sloeg ballen die het voorstellingsvermogen van velen te boven gingen. Meester van de tijd en ruimte, met buitengewone hand-oogcoördinatie. Tennis, een complex samenspel tussen inzicht, timing, techniek en geest, leek bij hem vanzelf te gaan.  Roger Federer (41), met twintig grandslamtitels een van de beste tennissers ooit, kondigde deze donderdag zijn afscheid aan na een profcarrière van 24 jaar. „Ik heb hard gewerkt om terug te komen op niveau en fit te worden. Maar ik ken de mogelijkheden en limieten van mijn lichaam, en de boodschap is mij recentelijk duidelijk geworden.” Zijn houdbaarheid verstreek langzaam, diep in zijn loopbaan, na vier knie-operaties in zes jaar. Na de Laver Cup, van 23 tot en met 25 september in Londen, stopt hij. In de twee decennia dat hij het gezicht van de sport was, creëerde hij nieuwe rivaliteiten, zette nieuwe normen, vormde het ijkpunt voor een uitzonderlijke generatie. Hoewel niet de succesvolste, Rafael Nadal (22 titels) en Novak Djokovic (21) gingen hem in aantal grandslams voorbij, geldt hij als de invloedrijkste speler die het tennis gekend heeft. En zonder twijfel de populairste.  Zijn spel was ongeëvenaard, technisch vrijwel volmaakt. Poëzie in beweging, is het vaker genoemd. Er was een subtiel verschil tussen tennis kijken – of Federer zien spelen. Zijn eerste racket in zijn jeugd was van hout en zo tenniste hij later ook, alsof hij uit een ander tijdperk kwam. Klassiek aanvallend, met veel variatie – korte lepe balletjes, feilloze volleys en elegante enkelhandige backhand. „Retro-stijl”, noemde Federer zijn spel eens.  Hij bracht een moderne uitvoering van old school tennis, in combinatie met een grote mate van efficiëntie. Door zijn instinct, intelligentie en gevoelige touch – letterlijk spelend met de bal – wist hij het meer eendimensionale powertennis, dat eind jaren negentig opkwam met harde baseline-rally’s, zijn wil op te leggen. Creativiteit won het van kracht – al veranderde dat toen Nadal op zijn pad kwam.  De entree van Federer begin deze eeuw gaf het wat ingedutte mannentennis een nieuwe dimensie, na de dominantie door Pete Sampras. Federers spel was een mix van de spelers die hij in zijn jeugd adoreerde – Boris Becker, Stefan Edberg, Sampras. Zij hadden een vergelijkbare offensieve spelopvatting, met ieder een kenmerkende stijl. Dat zij met enkelhandige backhand speelden, maakte waarschijnlijk dat Federer dat ook deed, zei hij later. Kopiëren wilde hij hen niet, maar door goed te kijken leerde hij en ontwikkelde hij zijn eigen identiteit. Federer serveert in de halve finale van het ABN Amro-toernooi, in 2018. Foto Koen Suyk / ANP
 Op zijn beurt inspireerde en vormde hij jongere generaties. Jeugdspelers proberen zijn slagen te imiteren, huidige spelers hebben hem als idool. Stefanos Tsitsipas en Denis Shapovalov, twee jonge topspelers, spelen mede door Federer met enkelhandige backhand, en niet de gangbare dubbelhandige variant. De speelstijl van de tien jaar jongere Bulgaar Grigor Dimitrov, voormalig nummer drie van de wereld, is bijna een kopie. Als Federer slaat, heeft hij zijn ogen net iets langer op het contactpunt gericht dan iedere andere speler die Christopher Clarey zag in de dertig jaar dat de journalist van The New York Times tennis volgt, schrijft hij in The Master (2021), zijn boek over Federer. „Dat vermogen om de slag af te maken, echt af te maken, kan hem nonchalant doen lijken, maar het maakt onlosmakelijk onderdeel uit van wat het zo moeilijk maakt je blik van hem af te wenden”, schrijft Clarey. „Het is hetzelfde als Michael Jordan die net iets langer in de lucht naar de basket zweeft dan wie ook, of een danser die een pose vasthoudt om nadruk te leggen.” Essayist David Foster Wallace schreef in 2006 in The New York Times over de ‘religieuze ervaring’ die hij ervoer bij wedstrijden van Federer. Hij noemde hem „een schepsel wiens lichaam zowel vlees als, op de een of andere manier, licht is”. Gevraagd naar dat veelbesproken artikel, jaren later, zei Federer zich er een beetje ongemakkelijk bij gevoeld te hebben. „Uiteindelijk ben ik gewoon een tennisser.” Een misvatting rond Federer is dat zijn ‘natuurtalent’ de alomvattende verklaring is voor de tennisser die hij is geworden. De werkelijkheid is dat het hem jaren kostte zijn potentieel te ontsluiten en te verzilveren.  Hoe Federer de tenniswereld veroverde – maar zijn greep erop verloor.  Hij groeit op in een middenklassegezin in een gemoedelijke omgeving in Zwitserland, in Münchenstein, onder Basel. Zijn ouders, de in Zuid-Afrika geboren Lynette en de Zwitser Robert, leren elkaar kennen in de buurt van Johannesburg tijdens een zakelijke reis van farmaceutisch bedrijf Ciba-Geigy, waar ze beiden werken. Ze krijgen twee kinderen, Diana (1979) en Roger (1981). Dat Roger fijn assoneert met Federer, is mede de reden dat ze die naam kiezen.  Als enthousiaste tennissers spelen zijn ouders in Basel op de gravelbanen bij de club van hun werkgever. Het kleine ventje gaat vaak mee in de weekenden en begint op zijn derde. Al snel slaat hij uren tegen een tennismuur of garagedeur. Hij doet verschillende sporten, zolang er maar een bal in het spel is: squash, basketbal, voetbal.  Als 16-jarige, met zijn ouders Robert en Lynette. Foto Claus Bergmann / Imago Zowel in het voetbal – hij is een snelle, behendige spits – als in het tennis valt Federer op. Op zijn twaalfde kiest hij voor tennis omdat hij, naar eigen zeggen, meer talent in zijn handen heeft dan in zijn voeten. Ook wil hij voor winst of verlies niet afhankelijk zijn van anderen.  Meest invloedrijk in zijn tienerjaren is Peter Carter, een jonge, sociale Australiër, die na een mede door blessures mislukte profcarrière in Basel terechtkomt. Hij geeft tennislessen bij Federers club Old Boys, waar hij de dan tienjarige jongen onder zich krijgt. Federer trekt zich al snel op aan Carter, beschouwt hem als een vriend en mentor. Carter verfijnt zijn techniek en leert hem hoe wedstrijden te winnen. De Australiër speelt zoals Federer later zal doen – agressief aanvallend, met enkelhandige backhand. Carter ziet dat Federer de rally’s kort moet houden vanwege concentratieproblemen en zijn backhand, die niet erg betrouwbaar is. Het ligt in lijn met hoe Federers vader hem op jonge leeftijd stimuleerde risicovol te spelen – niet alleen slaan om het slaan. „Ga voor winners”, zei Robert Federer tegen zijn zoon.  Een complicatie is zijn emotionele gedrag op de baan. Bij fouten gooit Federer met rackets en schreeuwt hij gefrustreerd. Hij kan niet tegen zijn verlies – wat lastig is omdat hij in zijn jonge jaren weinig wint. Na een nederlaag trekt hij zich een keer huilend terug onder een scheidsrechtersstoel vertelde zijn allereerste tennisleraar, Madeleine Bärlocher, eerder tegen NRC. „Met moeite kreeg ik hem er weg.” Een tennisser moet in staat zijn perfect te spelen, zei Federer al op zijn vijftiende in een Zwitserse krant. Falen maakt hem „gek”, verklaart hij later in The Times. Hij had twee stemmen in zijn hoofd, de duivel en de engel, „en de ene kant van mezelf kon niet geloven hoe dom die andere kant kon zijn”. ‘Hoe kon je die bal nou missen?’ zei de ene stem. Waarna hij ontplofte.  Zijn vader „schaamde” zich soms bij wedstrijden en riep dat Roger stil moest zijn. In de auto terug naar huis kon het gebeuren dat zijn vader anderhalf uur zweeg. Na weer een uitbarsting op een toernooi, stopte zijn vader hem een keer met zijn hoofd in de sneeuw om hem te laten afkoelen. Zijn ouders laten hem vrij in wat hij met tennis wil, zetten hem niet onder druk – in tegenstelling tot veel fanatieke tennisouders. Als hij veertien is en in beeld komt bij de Zwitserse bond, maakt Federer zélf de afweging om uit huis te gaan: hij gaat fulltime trainen bij de bond, op het nationale trainingscentrum in Ecublens, bij Lausanne, in het Franstalige deel van Zwitserland.  „Mijn ouders zeiden: dit zijn de plussen, dit de minnen, ben je er klaar voor?”, vertelt Federer in 2018 in een interview met NRC. „Ze waren altijd betrokken, maar nooit pushy. Ze checkten altijd: Roger, gaat het goed met je? Coach, gaat het goed met Roger? Ze waren meer de quarterback.” De eerste maanden heeft Federer, die dan nog geen Frans spreekt, vaak heimwee en zit hij soms huilend in de trein als hij op zondag weer van Basel naar Ecublens reist.  Bij de bond bouwt hij een reputatie op van een soms wat luie en met name impulsieve, speelse jongen. „Hij was zo gek als een deur. Altijd grappen maken, iedereen in de maling nemen”, vertelde Sven Groeneveld enkele jaren terug. De Nederlander wordt in 1997 aangesteld als nationale coach van de Zwitserse tennisbond, na de verhuizing van het trainingscentrum van Ecublens naar het tweetalige Biel/Bienne. Hij krijgt de destijds zestienjarige Federer onder zijn hoede en herenigt hem daar met trainer Carter.  Federer houdt van het „spelletje” tennis,  maar ook van het „spel van het leven”. Zo is hij in die jaren de ‘koning van de PlayStation’, met trainen heeft hij minder. Groeneveld: „Hij won bijna nooit een trainingswedstrijd, dan was er geen spanning. Raakte hij verveeld, kon zich niet concentreren.” Om hem te prikkelen variëren ze veel in de trainingsoefeningen.  Zijn temperament blijft in die tijd een probleem – de „demonen” in zijn hoofd, zoals Federer het later zal noemen. „Hij was een firecracker [rotje], kon elk moment exploderen”, aldus Groeneveld. Bij een training gooit Federer een keer woedend zijn racket dóór een doek achter de baan, waarop de namen van de sponsors van de bond staan. Het talent vreest dat hij uit het programma wordt gezet, maar Groeneveld is mild: hij laat hem tien dagen lang elke ochtend de banen schoonmaken op een rijdende stofzuiger.  Die driftbuien, gericht op zichzelf, leiden tot zorgen in zijn omgeving: dit kan zijn carrière gaan hinderen. Aangespoord door zijn trainers en ouders wordt Federer op zijn zestiende gekoppeld aan een sportpsycholoog, voormalig voetbalprof Christian Marcolli. Met als doel het leren beheersen van zijn emoties.  „Ik wilde niet die speler zijn met die houding”, zegt Federer in 2019 terugblikkend, in een podcast van The New Yorker. „Ik voelde mij zo leeg, halverwege een toernooi. Ik was zo moe van het boos zijn, schreeuwen, het commentaar op elke bal die ik miste. In het belang van winnen, heb ik mijn houding veranderd.” Wat hij daar niet vertelt, is dat hij pas werkelijk veranderde na een noodlottig ongeval.  Huilend rent Federer door de straten van Toronto, augustus 2002. Zijn coach Peter Lundgren, waarmee hij in Canada is voor een toernooi, heeft hem net verteld dat Peter Carter is omgekomen bij een auto-ongeluk op zijn huwelijksreis in Zuid-Afrika. Hij is 37 geworden. Carter trainde Federer in zijn tienerjaren in totaal acht jaar, over twee periodes.   Federer slaapt die nacht nauwelijks, staat gedetailleerd beschreven in The Master. Naast verdriet is er ook schuldgevoel. Hij had Carter aangemoedigd om de reis naar Zuid-Afrika te ondernemen en zijn moeder Lynette hielp bij het regelen ervan, het is immers haar geboorteland. Het stel maakte de trip ook om te vieren dat Carters vrouw gezond was verklaard na een zware ziekte.   Anderhalf jaar eerder kiest Federer verrassend de Zweed Lundgren als coach, boven Carter. Hoewel teleurgesteld, neemt Carter dit sportief op. De band blijft. „Hij was niet mijn huidige coach, maar hij was wel mijn ware coach”, vertelt Federer na zijn overlijden. Op de afscheidsdienst in Basel, zijn eerste begrafenis, is hij ontroostbaar. „Het was een wake-up call toen hij wegviel. Toen begon ik echt hard te trainen”, vertelt Federer jaren later bij CNN. Carters dood is „misschien wel de beslissende factor” in zijn ontwikkeling van talent tot een van de beste spelers aller tijden, schrijft Clarey. „Vanaf dat moment zag Federer in dat zijn succes Carters inspanningen bevestigde en zijn herinnering eerde. Carters leven is veel te kort geweest, als Federer dan tenminste kon bereiken wat Carter op de baan voor zich had gezien, was zijn leven dienstig geweest aan een deel van dat doel.”   Een jaar later, in 2003, wint hij Wimbledon – het begin van zijn heerschappij. Het is in die periode dat Federer zijn temperament beter in bedwang heeft. Hij verliest zich niet langer in zijn perfectionisme, speelt ogenschijnlijk emotieloos.    Federers eerste Wimbledon-titel, in 2003. In de finale versloeg hij de Australiër Mark Philippoussis. Foto Srdjan Suki / EPA Zij is de belangrijkste reden dat hij tot op latere leeftijd door kan blijven spelen: Mirka Vavrinec, met wie Federer tijdens de Olympische Spelen van 2000 in Sydney voor het eerst kust en in 2009 trouwt. „Als zij zou zeggen: ik wil niet meer reizen, dan is mijn carrière over”, zegt Federer kort voor zijn 36ste verjaardag. „Zij is de sleutel hierin.” Zij zorgt ervoor dat het hele gezin meereist naar toernooien, iets waar Federer veel waarde aan hecht. Al binnen twee weken na de geboorte van hun eerste van twee tweelingen (twee meisjes in 2009, twee jongens in 2014) vliegen ze met de baby’s van Zwitserland naar Canada voor een toernooi – in een privéjet en met hulp van een nanny. Juist Vavrinec kan niet wachten weer op reis te gaan. Waar hij speelt, is zij ook. Vanwege een voetblessure moest Vavrinec in 2002 haar tenniscarrière beëindigen. Door Federer blijft ze toch betrokken bij de sport – en wordt zijn succes deels ook haar succes. Als ze bij grote wedstrijden weer nagelbijtend op de tribune zit, wordt duidelijk wat zijn prestaties voor haar betekenen. Zij wil niet dat Federer zijn talent verspilt, vertelt hij in The Master. Omdat ze zelf als speelster „extreem hard” moest werken maar tot zekere hoogte „beperkt” was, weet ze dat hij met zijn talent nog veel meer kan bereiken. Dat geloof van haar heeft „veel invloed” op hem.  Met partner Mirka Vavrinec op de rode loper bij de Laureus World Sports Awards in 2005. Foto Tiago Petinga / EPA Vaak benadrukt Federer haar sterke karakter. Vavrinec, drie jaar ouder, beschermt Federer in zijn beginjaren tegen zichzelf, vertelde Groeneveld. „Hij was een ongeleid projectiel.” Onder haar invloed lukt het hem zich volledig te concentreren op tennis, zag Groeneveld. Ze brengt structuur in zijn soms ongeordende leven. Ze kookt voor hem en ruimt zijn appartement op in de eerste jaren van hun relatie. En buigt zich na zijn sportieve doorbraak over de zakelijke kant van zijn tennis – sponsoring, mediaverzoeken, reisschema’s.  Een manager neemt die rol uiteindelijk over, maar Vavrinec blijft een belangrijke schakel. Haar steun is essentieel bij zijn opleving in 2017, na een lange blessureperiode. Bij de prijsuitreiking van zijn Wimbledon-titel dat jaar zitten hun vier kinderen op de rand van de spelersbox van het centercourt, moeder achter zich, zicht op hun vader. Hij verloor geen set, is de oudste winnaar ooit, met 35 jaar en 342 dagen – en die twee weken het fitst van allemaal.  Vroeg in zijn carrière, eind vorige eeuw, komt Federer atletisch vermogen tekort. Vooral op het gebied van voetenwerk en explosiviteit. „Zijn probleem was zijn onvoorstelbare talent”, zegt zijn jarenlange fysieke trainer Pierre Paganini in de biografie Federer (2019). „Daarmee kon hij tekortkomingen op atletisch vlak verdoezelen.” Zijn Australische generatiegenoot Lleyton Hewitt, ook geboren in 1981, is in die jaren fysiek verder en heeft in 2002 al twee grand slams gewonnen en is nummer één van de wereld. Federers potentie is onmiskenbaar, hij realiseert zich dat er meer nodig is. Met Paganini stelt hij eind 2000 een plan op om binnen drie jaar lichamelijk op topniveau te komen – op onderdelen als kracht, snelheid, coördinatie en uithoudingsvermogen.    „Dat verbond alles”, zegt Federer jaren later in een interview voor de documentaire Strokes of Genius. Door zijn verbeterde fysiek, in combinatie met zijn techniek, is hij in staat om „ballen te slaan waarvan ik niet wist dat ik ze kon slaan”. Zijn atletische ontwikkeling lanceert hem in de jaren daarna. En krijgt in 2001 op Wimbledon gestalte, met een baanbrekende overwinning in de achtste finale op zevenvoudig winnaar Sampras – een duel dat de wisseling van de wacht aankondigde.  Als je Federers spel minutieus bekijkt, lijkt hij altijd een fractie over te hebben, geholpen door zijn voetenwerk: een combinatie van veel kleine stapjes én explosiviteit. Pal naast de baan hoor je bijna niets, zo efficiënt beweegt hij. Die flexibiliteit is onderdeel van de natuurlijke ‘losheid’ die hij in zich heeft. Zijn elasticiteit is de sleutel tot veel, schrijft biograaf Clarey. „Zijn soepele bewegen, zijn ongeforceerde kracht, zijn vermogen  on the move en onder druk met tovenarij te komen.”  Die soepelheid en razendsnelle reactievermogen, kon intimiderend zijn voor tegenstanders. Hij had volledige controle over zijn lichaam en handen, merkte de Amerikaan Andy Roddick, die drie Wimbledon-finales verloor van Federer. Ook opslagen van 225 kilometer per uur retourneerde Federer met een korte, ogenschijnlijk eenvoudige swing. „Het racket is als een verlengstuk van zijn hand, zo voelde het als je tegenover hem stond”, zegt Roddick in de biografie. Dat is het beeld dat mensen van de buitenkant hebben, een „artiest” die het nauwelijks moeite lijkt te kosten, zegt fysieke trainer Paganini. De hoeveelheid arbeid die Federer erin stopt wordt „onderschat”, vindt hij. „Je ziet de schoonheid, maar je vergeet het werk erachter. Je moet heel, heel hard werken om die mooie danser te zijn.” Zo superieur als Federer van juli 2003 tot eind 2007 is, zou hij nooit meer worden. Van de achttien grand slams in die periode, wint hij er twaalf. 237 weken op rij is hij nummer één van de wereld. Dat monopolie wordt afgebroken door een onverschrokken supertalent van Mallorca. Rafael Nadal stoot Federer niet alleen van de troon, hij maakt hem ook kwetsbaar.   Federer bestrijd je door hem te blíjven hinderen, zegt Nadal in de biografie Rafa (2011), opgetekend door de Britse auteur John Carlin in samenwerking met de Spanjaard. „Met Federer moet je altijd druk houden op zijn backhand, hem dwingen de bal hoog te spelen, hem dwingen te slaan met het racket ter hoogte van zijn hals, hem onder druk zetten, hem uitputten. Daardoor haal je hem uit zijn spel en breek je zijn moreel. Frustreer hem, drijf hem tot wanhoop, als je kunt.” Nadals coach, oom Toni, prent hem in dat Federer „ook maar een mens is”. Uiteindelijk zal Federer mentaal verslappen, dán moet jij toeslaan. Met name op gravel, Nadals favoriete ondergrond, doet de Spanjaard de Zwitser pijn door met zijn linkshandige forehand zware, hoge topspinballen op Federers enkelhandige backhand te blijven afvuren. Zo drukt hij hem in de hoek, in de verdediging.  Als zeventienjarige – met zijn lange haren onder een stevige bandana – klopt Nadal in 2004 voor het eerst op de deur, in Miami. Nadal verrast Federer in hun eerste onderlinge duel met gedurfd, gevarieerd tennis. Hij vliegt over de baan, verdedigt magistraal en valt aan waar kan.  Hoe ver Nadal al in het hoofd van Federer is gekropen, wordt twee jaar later duidelijk in een thriller op het gravel in Rome. Met zijn forehand, zijn beste en betrouwbaarste slag, mist Federer in die finale twee matchpoints op rij in de vijfde set. Hij lijkt te forceren, niet vrijuit te spelen. Dat seizoen verslaat Nadal hem vier van de zes keer – op één na allemaal finales. Federer moet het idee van een rivaal leren omarmen, zegt hij terugblikkend in Strokes of Genius. „In het begin wilde ik er geen hebben. En uiteindelijk realiseerde ik me dat er iets goeds te halen valt uit deze situaties. Dus misschien moet ik mijn spel een beetje aanpassen. Dat is niet iets wat ik graag doe. Maar waarom niet?” De tegengestelde karakters, de tegenstrijdige speltypes – hun rivaliteit ontstijgt de sport, groeit uit tot de hoogmis van het moderne tennis. Het is gracieuze souplesse tegen gespierde vechtlust; de klassieke aanvaller tegen de verdedigingskunstenaar; de ogenschijnlijke rust tegen de gebalde vuisten.  De duisternis valt over Zuidwest-Londen, als Nadal bij 9-7 in de vijfde set naar de grond zakt op een dan nog dakloos centercourt van Wimbledon. Federer verslagen, in zíjn territorium, waar hij vijf jaar op rij won. De finale van 6 juli 2008 is het meesterstuk van hun jarenlange strijd. „De beste wedstrijd die ik ooit heb gezien”, zei John McEnroe. Boeken worden geschreven, een documentaire gemaakt.  Wat Federer mentaal niet helpt, is dat hij vier weken eerder op zelden vertoonde wijze kapot werd gespeeld door Nadal in de finale van Roland Garros. Vier games wint hij maar. Na het laatste punt houdt Nadal zich in bij het juichen, uit eerbied voor Federer.  Huilend staat Federer bij de prijsuitreiking op de Australian Open, een half jaar later, na opnieuw verlies in een finale tegen Nadal. „God, it’s killing me”, zegt hij, als hij zijn speech moet afbreken. Waarop Nadal hem troost en moed inpraat. Federer, dan 27, wordt door sommigen al afgeschreven. Die geluiden verstommen als hij, gestuwd door het publiek in Parijs, die zomer Roland Garros wint. Alle vier de grand slams minimaal één keer gewonnen – hij schaart zich zo in een illuster rijtje.   Hun tweestrijd wordt een driestrijd als de man, voor wie  ze beiden al langer vrezen, de top bestormt: Novak Djokovic. Die heeft misschien het compleetste pakket van allemaal, is sterk op álle ondergronden, mentaal bijna niet te breken. Al blokkeerde hij in zijn jonge jaren tegen Federer en Nadal, erkent Djokovic later. „Ik had te veel eerbied voor hen.”  Ook tegen Djokovic sluipt er gaandeweg iets van angst in bij Federer. Op beslissende momenten in grote duels, toont de Serviër zich moediger, waar Federer terugdeinst. In de halve finales van de US Open in 2010 en 2011, laat hij beide keren twee matchpoints onbenut tegen Djokovic, die juist dan zijn beste tennis speelt.    Anders dan tegen Nadal, zijn de duels met Djokovic gespannener, meer geladen. Mede gevoed door enkele venijnige uitspraken in de pers – „Ik vind hem een aanfluiting als het om zijn blessures gaat”, zegt Federer in 2006 na een Davis Cup-duel, insinuerend dat Djokovic zijn (vele) blessurebehandelingen tactisch inzet. Andersom maakt de vader van Djokovic denigrerende opmerkingen over Federer.   Het is zeker niet dat hij slecht speelt, maar Federer wint ruim vier jaar geen grand slam, van 2013 tot eind 2016. Behalve dat hij gehinderd wordt door rug- en knieblessures, zijn er vraagtekens of hij niet te lang wacht met de overstap naar een groter racketblad, zoals veel collega’s al deden. De enorme power en topspin in het moderne tennis zou hij minder goed kunnen opvangen met het kleinere blad. Maar, in 2014 ruilt hij zijn racketblad van 90 square-inch in voor een van 97; in omvang zo’n 10 procent groter.  „Het is moeilijk afstand nemen van een racket waar je eigenlijk alles mee gewonnen hebt”, zegt Federer in 2018 in NRC – zeventien grand slams won hij er mee. „Het is interessant of ik evenveel, of minder of meer succes had gehad als ik het eerder had gedaan. Ik weet het niet.” Naast meer power zorgt het nieuwe racket voor een grotere sweet spot, wat het makkelijker maakt in te stappen met de backhand. Na die verandering vindt hij zich opnieuw uit, al duurt dat even. Een periode van herstel na een blessure aan zijn linkerknie helpt hem: in de zomer van 2016 stapt hij er voor een half jaar uit, revalideert, maakt veel trainingsuren met zijn grotere racket, ontwikkelt zijn spel en keert met nieuwe energie terug. Waar velen dachten dat hij op een dood spoor zat.  Bij zijn renaissance op de Australian Open, begin 2017, heeft hij er opeens een wapen bij. In de finale tegen Nadal, staat hij verder ín de baan en slaat zijn backhand nu onbevreesd dóór, met topspin, in plaats van de voorzichtige slice. Eindelijk kraakt hij de code van Nadal. Een briljante rally van 26 slagen, is een ode aan hun voortdurende rivaliteit.  Zijn opleving zet zich door met titels op Wimbledon die zomer en de Australian Open het jaar erop: zijn twintigste en – zo blijkt nu – laatste grandslamzege. In een dampend Ahoy in Rotterdam wordt hij in 2018 met 36 jaar de oudste nummer één van de wereld. Die week bij het ABN Amro-toernooi, zei hij, zou hij „nooit” vergeten.  Eén punt is hij verwijderd van wat een fraai adieu van de sport had kunnen zijn: finale Wimbledon, 14 juli 2019. In een bloedstollend, bijna vijf uur durend gevecht tegen Djokovic, laat hij twee matchpoints op eigen service onbenut – en verliest hij diep in de vijfde set. Hoewel hij vijftien punten méér maakt. Het lukt de pijn van die gemiste kansen een beetje te vergeten, als hij in de dagen erna met zijn gezin gaat kamperen in de Zwitserse Alpen.   Wrang is dat hij, het icoon Federer, twee van zijn drie meest aansprekende finales verloor, ook nog op zijn favoriete toernooi: Wimbledon 2008 en 2019. Daar staat de Australian Open van 2017, de titel van zijn wedergeboorte, tegenover.   Technisch kan hij gezien worden als de beste tennisser aller tijden, door de schoonheid van zijn spel. Statistisch is hij niet de succesvolste, niet meer. Nadal leidt in aantal grand slams met 22, Djokovic één minder. Beiden hebben een betere balans in onderlinge duels tegen Federer, 24-16 voor Nadal en 27-23 voor Djokovic, respectievelijk 6-3 en 4-1 in grandslamfinales. Djokovic stond in totaal 373 weken nummer één van de wereld, Federer 310.  Maar, hij was de wegbereider, verbrak als eerste de belangrijkste records. Vormde een richtpunt voor zijn concurrenten. Zij streefden de meester voorbij, toen die fysiek aftakelde, een afscheid onvermijdelijk. Opkomst bij het ABN Amro-toernooi in Ahoy in Rotterdam, februari 2018. Die week zou hij, op zijn 36ste, de nummer één positie heroveren. Foto Koen Suyk / ANP Parijs, 6 juni 2021, even na middernacht. Zelden zweet Roger Federer – ogenschijnlijk althans. Nu heeft hij al vier keer van shirt gewisseld, in de vochtige hitte. Die omstandigheden, in combinatie met een trage gravelbaan, zijn in het nadeel van Federer. Zijn spel is gebouwd op snelle punten. Zijn tegenstander, de ijverige Duitser Dominik Köpfer, put hem uit door bijna alles terug te slaan.  Onder het kunstlicht van Court Philippe-Chatrier vecht Federer (dan 39) tegen zijn tennispensioen, van een profcarrière die in 1998 als zestienjarige begon. Drie maanden eerder heeft hij zijn rentree gemaakt, na een jaar zonder wedstrijden vanwege twee operaties aan zijn rechterknie. Hier in Parijs is hij alleen om ritme op te doen. Straks op Wimbledon, dáár wil hij nog iets speciaals laten zien.  Wat drijft hem nog, is de vraag als je hem ziet, laat op de zaterdagavond, in een derde ronde van een toernooi dat hij niet zal winnen, voor tribunes die wegens corona leeg blijven, met een lichaam dat steeds roestiger oogt. Al slaat hij soms nog  wonderlijk mooie ballen.  In de derde ronde van Roland Garros, juni 2021, maakt hij soms nog wonderlijke punten tegen de Duitser Dominik Köpfer. Foto Ian Langsdon / EPA Langzaam lijkt de energie weg te vloeien. Hij verliest de tweede set, komt een break achter in de derde. Hij zwoegt, zoals hij veel doet in de schemerjaren van zijn carrière. Het overheersende idee dat veel bij hem vanzelf gaat, dat zijn talent het werk voor hem doet – hier laat hij een andere kant zien. Hij ontsnapt, wint na een intens gevecht. Andy Murray, zijn oude rivaal, twittert die avond dat hij het „inspirerend” vindt wat Federer doet, op die leeftijd, na meerdere knieoperaties.    Een maand later verliest Federer in de kwartfinale van Wimbledon de laatste set met 6-0 van de Pool Hubert Hurkacz. Het lijkt klaar. Op. „Als mijn citroen is uitgeperst, I’m gone”, zei hij al in 2015. Maar afscheid neemt hij niet – niet zo, niet nu. Hij ondergaat voor de vierde keer in zes jaar een knieoperatie. Nog één keer wil hij het proberen, op zijn 41ste. Maar het blijkt een illusie, een terugkeer zit er fysiek niet meer in. Volgend weekend komt hij voor het laatst in actie, op de Laver Cup in Londen: een demonstratietoernooi tussen ‘team Europa’ en ‘team Wereld’ dat hij zelf mede opzette.    Waar hij nog voor speelde, die laatste jaren, tussen de operaties door?  „J’adore le tennis”, had Federer in Parijs gezegd, om tien voor één ’s nachts, in een leeg stadion. Roger Federer is op 8 augustus 1981 geboren in Basel, Zwitserland. Hij werd prof in 1998. Voor het eerst nummer één van de wereld was hij in februari 2004. Hij won meer dan 100 toernooien, waaronder twintig grandslamtitels: de Australian Open (zes keer), Roland Garros (één keer), Wimbledon (acht keer) en de US Open (vijf keer). Zes maal won hij de ATP Finals. Met Zwitserland veroverde hij in 2014 de Davis Cup. Hij houdt het record voor oudste nummer één van de wereld (36 in 2018) en voor de meeste weken aaneengesloten op die positie (237). Hij is getrouwd met oud-prof Mirka Vavrinec, met wie hij twee tweelingen kreeg. ||https://www.nrc.nl//nieuws/2022/09/15/hoe-roger-federer-de-tenniswereld-veroverde-maar-zijn-greep-erop-verloor-a4142006
2022-09-15||VS ontsnappen aan ontwrichtende spoorstaking|| In de Verenigde Staten is donderdag op de valreep een landelijke spoorwegstaking afgewend die de hoge inflatie  had kunnen opjagen. Na twintig uur onderhandelen onder leiding van de regering-Biden bereikten spoorwegen en vakbonden in de vroege ochtend een principeakkoord over hogere lonen en betere arbeidsvoorwaarden. Stilleggen van het railvervoer had de economie naar schatting 2 miljard dollar per dag gekost.  Het afwenden van de staking is een opsteker voor president Joe Biden, die bij zijn aantreden had beloofd de bonden te ondersteunen. Hij belde zelf in bij de spooronderhandelingen. De Democratische Partij wil in opmaat naar de Congresverkiezingen van 8 november  laten zien dat de economie bij haar in goede handen is. Veel kiezers twijfelen daaraan vanwege de hoge inflatie. De prijzen aan de benzinepomp dalen al bijna drie maanden, maar de Amerikaanse kerninflatie (dus zonder energie) blijft hoog. Dat komt door aanvoerketens die haperen sinds de coronapandemie, de krappe arbeidsmarkt en de oorlog in Oekraïne. Omdat zo’n 30 procent van het Amerikaanse goederenvervoer per spoor verloopt, zou een spoorstaking veel extra logistieke problemen hebben opgeleverd. Ook zouden duizenden passagierstreinen zijn stilgevallen. Spoorwegmaatschappij Amtrak stond donderdag al op het punt haar langeafstandstreinen stil te zetten. De stakingsdreiging leidde de voorbije dagen tot groeiende nervositeit. Dinsdag ontstond extra onrust op de beurzen toen de geldontwaarding in augustus 6,3 procent bleek, tegen 5,9 procent in juli. Beleggers dumpten aandelen uit vrees dat de centrale bank, de Federal Reserve, de rente snel verder  zou verhogen.  Volgende week neemt de ‘Fed’ hierover een besluit. Rekening wordt gehouden met een rentesprong van een vol procentpunt.  Dankzij de brede inflatievrees hadden de spoorbonden de afgelopen weken een uitstekende onderhandelingspositie. Zij wezen een regeringsvoorstel af dat al goeddeels aan hun forse eisen tegemoetkwam: 24 procent loonsverbetering tot 2024, waarvan 14,1 procent direct, en 5.000 dollar aan bonussen.  Voor twee bonden, die samen ongeveer de helft van het spoorwegpersoneel vertegenwoordigen, was dit niet genoeg. Hoewel machinisten en conducteurs voor Amerikaanse begrippen riante secundaire arbeidsvoorwaarden genieten – zoals drie tot vijf weken vakantie – eisten ze ook op dit punt toezeggingen. Vooral een soepeler omgang met verlofdagen, opdat die ook opgenomen kunnen worden als een gezinslid ziek is, bleek een pijnpunt. Hoewel de details van het principeakkoord donderdagochtend nog niet openbaar waren, onthaalde Biden de deal zelf als „een zege voor de Amerikaanse economie en bevolking”.  De president heeft als forens een persoonlijke band met het spoor. Toen hij na het overlijden van zijn vrouw en dochtertje bij een auto-ongeluk, in 1972, als weduwnaar met twee jonge zoons achterbleef, besloot hij voortaan elke dag te pendelen tussen Washington en zijn woonplaats Wilmington, in Delaware. Het leverde hem de bijnaam ‘Amtrak Joe’ op. In 2011 werd het station van Wilmington naar hem vernoemd. ||https://www.nrc.nl//nieuws/2022/09/15/vs-ontsnappen-aan-ontwrichtende-spoorstaking-a4142010
2022-09-15||Column | De droom van  een beetje compassie:  het is verspilde tijd||‘It takes a village to raise a child.’ Het is het mantra van de huidige generatie jonge ouders. Het is het geprevelde verlangen, of de verzuchting vol spijt. Konden we maar een derde ouder in huis  nemen of desnoods een commune oprichten waar we misschien veel naakt moeten zijn, maar waar er ook voor je gekookt wordt. Dan zou het allemaal stukken  draaglijker zijn, die combinatie van kinderen en werk.  Toen wij ons eerste kind kregen, hebben we vier naasten aangewezen als peetouders. Bij de tweede weer vier, en bij de derde ook. Nu zijn onze vrienden op, dus is ons gezin af, maar de keuze om je geliefden een taak te geven in het leven van je kinderen had veel te maken met de angst door het gezinsleven te vereenzamen. Terwijl we vrienden officieel vroegen om er voor onze kinderen te zijn als die het even niet meer met ons kunnen vinden, smeekten we ze eigenlijk om bij ons in de buurt te blijven. Ook als we afspraken afzeggen, omdat we onze ogen op vrijdagavond niet meer open kunnen houden. Ook als we te veel babyfoto’s sturen en te weinig praten over Oekraïne.  Inmiddels is ons leven verplaatst naar suburbia, ver van onze oude kring. Onze buurman groet nooit en heeft een schijterig klein, uitgeprint vlaggetje ondersteboven op zijn deur geplakt. De ouders met jonge kinderen in de straat vechten ondertussen wanhopig om de schaarse gastouders in de wijk, liefst natuurlijk die gepensioneerde dame met de warme schoot en de voorleesstem. In werkelijkheid mogen ze blij zijn als ze hun kinderen twee dagen per week kwijt kunnen op een crèche die twintig minuten fietsen van hun huis is. En de bso  kampt met een personeelstekort, waardoor het van tevoren niet te voorspellen is of een werkdag om kwart over drie al ten einde komt.   ’s Ochtends zie ik al die Urban Arrows van huis vertrekken, met gehaaste vaders en moeders erop die stuurs voor zich uit kijken. Ik hoor over ouderapps, waar de sfeer niet heel solidair, maar eerder vormelijk en competitief is. Ik lees hoe de kinderloze Sander Schimmelpenninck genadeloos inbeukt op luie moedertjes die parttime werken, terwijl een groot deel van die vrouwen meer verlangt van het leven, maar simpelweg moegestreden is door de conservatieve nationale moederschapscultuur en het gebrek aan fatsoenlijke, breed inzetbare en goedkope opvang.  Ik zie hoe rommelig ik soms zelf aan het werk ben, ondertussen de nooit aflatende stroom regelarijtjes organiserend, terwijl Willem daar geen last van heeft. Ik maak daar ruzie over met hem, en ik weet inmiddels niet meer of van generatie op generatie overgehevelde rollenpatronen, die zich in alle subtiliteit toch steeds weer manifesteren, in mijn huwelijk nog doorbroken kunnen worden.   De peetouders zien we inmiddels met mazzel zo een keer in de drie maanden.  It takes a village to raise a child, maar de nuclear family is tot een eenzaam bastion verworden, waar mensen, vooral moeders, offers blijven brengen, terwijl hun van alle kanten wordt ingewreven dat ze falen. En dat allemaal in tijden van omgekeerde vlaggetjes: een openbare uiting van wantrouwen en verwijdering. De droom van gemeenschapszin, een beetje compassie: het is verspilde tijd.   Dus dit is waar we staan: het kost de samenleving te vaak een vrouw om een kind op te voeden.  Sarah Sluimer schrijft elke week een column. Ze is de auteur van boeken, essays en toneelstukken.||https://www.nrc.nl//nieuws/2022/09/15/de-droom-van-een-beetje-compassie-het-is-verspilde-tijd-a4141866
2022-09-15||De mouse jiggler: voor als je wilt dóén alsof je werkt||Een mouse jiggler heb je al voor een tientje, zie ik vanachter mijn computer, al lopen de prijzen op tot zo’n 50 euro. Ik zoek verder. De mouse jiggler (een muiswiebelaar) is een namaakmuis, die doet alsof je actief bent achter de computer, ook als je dat niet bent. In die zin is het een schijnuitvinding: onder het mom van vooruitgang stelt hij ons beter in staat iets níet te doen in plaats van wel. Op veel Amerikaanse sites is hij al maanden uitverkocht. Waarom kopen miljoenen Amerikanen en (in mindere mate) Europeanen ineens mouse jigglers?  Twee onderzoeksjournalisten van The New York Times, Jodi Kantor en Arya Sundaram, beschreven onlangs in een onthutsend artikel hoe Carol Kraemer, een veelal thuis werkende werknemer van een softwarebedrijf, merkte dat haar salaris lager uitviel dan verwacht. Uiteindelijk kwam ze erachter hoe het zat: bedrijfssoftware had haar efficiëntie (lees: activiteit op het keybord) gepeild en op basis daarvan was de uitbetaling ‘gecorrigeerd’. Elke tien minuten werd een screenshot van haar gemaakt, van waar ze aan werkte, maar ook van haar gezicht, om te verifiëren of ze wel ingespannen aan de slag was. Het bedrijf betaalde alleen voor ‘actief bestede tijd’. Als Carol even naar de wc was, of haar rug strekte, ging dat dus van haar salaris af. Maar dat gebeurde óók als ze moeilijk te meten werk aan het doen was, zoals stukken van papier lezen of als mentor optreden voor collega’s.  „We hebben te maken met de grootste uitbreiding van werkgeversmacht in decennia”, concludeerde Kantor over hetzelfde onderwerp in de podcast The Daily van The New York Times.  . Maandenlang hadden Kantor en Sundaram met honderden werknemers, werkgevers en softwareontwikkelaars gesproken. „Het toverwoord: efficiëntie.” Die uitbreiding is onzichtbaar geweest: ze speelt zich af in computers, laptops en telefoons. Zoveel mogelijk data van werknemers worden verzameld, zonder dat ze het doorhebben. En op basis van deze data wordt ingeschaald hoe ‘hard’ de werknemers werken. Deze kwantitatieve benadering begon zo’n tien jaar geleden in callcenters, daarna volgden grote, digitale bedrijven als Amazon. De pandemie zorgde voor een versnelling en verbreding van de trend. Toen miljoenen mensen ineens vanuit huis werkten, werd het legitiem geacht voor werkgevers om hun werknemers te monitoren. Kantor en Sundaram concludeerden dat acht van de tien grootste werkgevers in de VS zogenaamde efficiëntiesoftware gebruiken, in alle lagen van het bedrijf.  Hoewel dit onderzoek geen betrekking heeft op Nederland, lijkt het me erg aannemelijk dat hier hetzelfde aan de gang is. Het is een logische vervolgstap voor elk bedrijf dat meer wil verdienen en minder wil uitgeven aan zijn werknemers. Kantor: „Vroeger keek jij naar de klok. Nu kijkt de klok naar jou.”  Grote kans dat we in de toekomst allemaal Carol worden, als we haar niet al zijn. Sinds ik het artikel las, kijk ik anders naar het oog op mijn computer: wie staart er naar mij? Ben ik wel efficiënt genoeg? Zou ik dit stuk sneller moeten schrijven?  Het is een thema dat in veel dystopische literatuur aan de orde komt: technologie die zo evolueert dat ze ons de verantwoordelijkheid ontneemt zelf over ons werk te waken. Zonder die verantwoordelijkheid zijn we tandwieltjes. Zo schept de mens machines, en scheppen de machines nog meer machines.  Maar het lot van tandwiel accepteren we nooit zomaar. We zoeken naar manieren om ons te onderscheiden van dingen of programma’s, om onze menselijkheid te bewaren. Daarom is er, voor de werknemers die zich willen verzetten zonder dat ze ontslag krijgen, de mouse jiggler. „Zonder dat de IT-afdeling van het bedrijf waar je voor werkt er ooit achter komt!”, schreeuwt de ene advertentie. „Spring nooit meer op geel op Teams! Live your best life!”, aldus een andere. Gaat het in het geval van de mouse jiggler om een natuurlijke, menselijke tegenreactie op een pervers systeem, of is dit simpelweg valsspelen? Zeker is dat in de tijdcapsule van 2022 de mouse jiggler niet mag ontbreken.  Na lang zoeken vind ik gelukkig nog een betaalbare mouse jiggler. Niemand hoeft dus te weten dat ik nu een kop koffie ga drinken, en dat de rest van mijn dag een ode zal zijn aan de inefficiëntie. ||https://www.nrc.nl//nieuws/2022/09/15/de-mouse-jiggler-a4141860
2022-09-15||Is een sportcompressiekous iets voor jou?||Ze heten steunkousen als je oma ze draagt en sportcompressiekousen als je ze draagt tijdens het hardlopen. De officiële benaming is: therapeutische elastische kous.  Van steunkousen is al heel lang bewezen dat ze onder andere helpen tegen spataderen en vochtophoping in de benen. Over de effecten van de kous voor sporters is  veel minder bekend. Toch schrijft sportarts en hoogleraar Military Medicine Wessel Zimmermann sportcompressiekousen regelmatig voor. „Veel sporters vinden het dragen ervan  plezierig”, zegt hij.  Daarbij zijn er al wel wat positieve bevindingen naar boven gekomen in studies.  Er is geen bewijs dat sportcompressiekousen blessures voorkomen, zegt hij. Wel geven sporters in onderzoeken aan dat de kousen een bevorderend effect hadden op het herstel van  onderbeenblessures. „Sommige studies wijzen verder uit dat ze – niet bij topsporters, maar wel bij recreanten – het prestatieverval verminderen. Basketballers  kunnen er  bijvoorbeeld niet hoger mee springen, maar worden wel minder snel moe.”  Ten slotte kunnen sportcompressiekousen de pijnklachten bij mensen met blessures als  achillespeesblessures en pijn op het scheenbeenbot, verminderen. „Er is  nog veel onderzoek nodig. Maar vaststaat dat veel sporters comfort ervaren als ze de kousen dragen.” Bij twijfel dus gewoon doen, adviseert hij. Maar: koop  wel goede van serieuze merken, zoals Herzog en Bauerfeind. Want goedkope kousen geven niet genoeg druk,  dan is het net of je een voetbalkous aanhebt.  Goede merken hebben veel  verschillende maten. Zimmermann: „Het is ontzettend belangrijk om   de juiste maat te laten aanmeten”, bij de sportarts of in de winkel. Een verkeerde maat kousen heeft geen effect of doet pijn.  Goede kousen hebben volgens Zimmermann drukklasse twee.      ||https://www.nrc.nl//nieuws/2022/09/15/is-een-sportcompressiekous-iets-voor-jou-a4141862
2022-09-15||Likeur in de yoghurt, een plakkerige combi||Zuivelhoeve en Boer’n yoghurt klinkt nogal authentiek. Althans, dat zal de bedoeling zijn geweest. Welke marketeer zou  dan bedacht hebben om er Licor 43 bij te doen? Of eigenlijk: om er een plaatje van die Spaanse likeur op te zetten, want in de ingrediëntenlijst vind je het, afgezien van  wat alcohol, niet terug.  Er zijn meer merken die het 1+1=3-principe hanteren. Denk aan Milka + Oreo, of Nescafé + Amaretto. Maar naast alle setjes in het schap is yoghurt met plakkerige gelei  toch een minder geslaagd huwelijk. Kijken hoelang het standhoudt. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/15/plakkerig-setje-a4141861
2022-09-15||Ze waren klaar met Engeland en begonnen een zelfvoorzienend bestaan aan de Ierse kust||De  cottage die Harriet en David Andrews  22 jaar geleden kochten, was een beetje  verwaarloosd. Er groeiden wilde aardappels in de wc-pot. Maar het uitzicht was adembenemend: het huis staat aan het einde van een ongeasfalteerde weg, op een kleine heuvel op de westpunt van Bere Island, in een baai aan de Ierse westkust. Vanaf het groene gras van de tuin kijk je uit over de Atlantische Oceaan. Ze waren bijna vijftig en hadden genoeg van hun bestaan in Engeland: hard werken aan de huizen en tuinen van klanten. David knapte oude huizen op, Harriet deed vervolgens de tuin. Ze verdienden goed maar hadden het altijd druk. Ze  wilden, voordat ze overspannen zouden raken, en toen de kinderen de deur uit gingen,  opnieuw beginnen, in de natuur. En dat gebeurde, in deze cottage.  David knapte die  op en breidde hem uit, Harriet legde een tuin aan. Ze blijven er, hebben ze besloten, tot aan hun   dood. De Engelse nationaliteit hebben ze inmiddels zelfs verruild voor de Ierse omdat ze het zo oneens zijn met de Brexit. Foto privébezit
 Inmiddels leven ze al twintig jaar als lokale ecologische pioniers. Alle stroom die ze gebruiken, wekken ze zelf op met zonnepanelen, een wind- en een watermolen.  Het is een uitzonderlijk zonnige week op Bere Island. De hittegolf die de rest van Europa overspoelt, heeft zelfs West-Ierland bereikt. Voordeel: Harriet en David Andrews slaan heel  veel energie op via de zonnepanelen. Nadeel: de planten en het gras staan droog. Ierland is nog altijd natter dan de rest van Europa, maar zelfs hier hopen ze nu op een regenbui. Zelfvoorzienend worden ging niet vanzelf, vertelt Harriet in haar weelderige tuin. Er groeien tomaten, tien soorten sla, aardappels, courgettes, chili’s, rucola, pompoenen, spruiten, sperziebonen, tuinbonen, rabarber, aardbeien en allerlei soorten kruiden. Tot vijf jaar geleden waren ze  niet verbonden met ‘the grid’, het Ierse elektriciteitsnet. Ze haalden hun stroom met name van drie zonnepanelen en een windmolen. „De stroom viel regelmatig uit, we werden er soms gék van. Als je een was wilde draaien, moest je eerst wachten tot er een storm was geweest met genoeg wind om de windmolen te laten draaien. Maar weer niet te véél wind, want dan viel de molen om. De stormen zijn hier soms heel woest.” In 2017 hadden ze genoeg van  de haperende stroomvoorziening en lieten  zich alsnog aansluiten op het net. Maar kort daarna besloten ze toch te investeren in extra zonnepanelen én een watermolen. Een paar mannen hielpen een hoger gelegen reservoir te graven zodat er water naar die molen stroomt. Ze genereren nu zo veel energie dat ze kunnen terugleveren aan het elektriciteitsbedrijf. „De regering heeft aangekondigd dat mensen geld zullen krijgen voor zelf-gegenereerde stroom. We hebben nog geen cent gehad, maar alles duurt hier wat langer dan in Engeland.”  Foto privébezit Inmiddels laden ze hun elektrische busje zelfs op via eigen zonnepanelen. Ze kunnen er 130 kilometer mee rijden. Elektrische laadpalen zijn zo schaars op de Beara Peninsula, waar Bere Island bij hoort, dat ze goed moeten plannen waar en wanneer ze weer kunnen laden. Maar het is wel goedkoop: Harriet en David rijden voor 8 euro naar de stad Cork, 110 kilometer verderop. Benzineauto’s kost die afstand 90 euro. Leven op Bere Island is een avontuur op zichzelf. Er wonen nog maar 168 mensen; twintig  jaar geleden waren dat er nog 220 en in 1840 zelfs wel 2.000 vissers, boeren en hun gezinnen. Maar de grote hongersnood van 1847 verdreef inwoners, van heel Ierland, naar de Verenigde Staten  en Engeland. Een miljoen Ieren gingen voortijdig dood. Op het eiland herinneren tientallen vervallen cottages aan de inwoners van voorbije tijden. Er groeien nu bomen en struiken tussen de stenen. Om van het eiland af te komen, moet je met de pont oversteken die om de twee uur vaart (in de zomer iets vaker). Er is een handvol bed and breakfasts die in de zomer best veel toeristen ontvangen – Ieren en enkele Amerikanen die hun Ierse roots zoeken. Er is een kleine jachthaven. De meeste bezoekers komen hier een dag om te wandelen, vanaf het vaste land.  Er zijn twee pubs, één winkeltje, een kerk en een basisschool met een stuk of 14 leerlingen. Voor de middelbare school reizen eilandkinderen elke dag met de pont naar het vaste land. In de zomermaanden zijn  er twee restaurants open.  In de winter is het een stil, donker eiland. Regen houdt soms wekenlang aan. De  pubs en de winkel  zijn dan wel open maar veel reuring is er niet, vertelt Harriet. Sinds een jaar hebben de groenten en fruit uit hun tuin het officiële label ‘organic’, van de Irish Organic Association. Andrews: „We werkten altijd al organic – zonder bijvoorbeeld bestrijdingsmiddelen of kunstmest – maar om dat keurmerk te krijgen, kostte twee jaar tijd. Ze zijn waanzinnig streng.” Harriet moet van elk gewas opschrijven wat ze er allemaal mee heeft gedaan. Vanaf het zaaien tot de oogst. Jaarlijks komt iemand van de Organic Association controleren of de informatie klopt. Ze toont een reusachtige aardappel uit de tuin: hij weegt 600 gram. Infographic NRC Haar groenten en fruit verkocht ze eerst op de wekelijkse markt in het dichtstbijzijnde stadje op het vaste land, Castletownbere. Dat is één overtocht met de pont van ongeveer een kwartier. Maar door de coronacrisis raakte die markt in het slop. Nu verkoopt ze aan de supermarkt in Castletownbere, en dat loopt goed. „Ik heb sinds mei vierhonderd  zakken met organische sla verkocht. Mensen zijn verbijsterd door de sterke smaak van mijn rucola. Dat smaakt inderdaad veel beter dan rucola die in industriële hoeveelheden is verbouwd.” Een andere vaste afnemer is de biologische supermarkt Organico in Bantry,  ongeveer 60 kilometer verderop. Ze spelen ongeveer quitte met de biologische  handel, vertelt Harriet. Het is dan ook meer een ideaal dan een businessmodel. Ze hebben ook nog zeven Dexter koeien. Mooie, kleine, donkere koeien, waarvan het vlees veel opbrengt bij dure restaurants. Ze hadden er meer; aanvankelijk fokten ze die, met een stier die ze deelden met andere boeren op het eiland. „Maar we konden het na een paar jaar niet meer aanzien dat ze werden gefokt voor de slacht. Ze zijn zó lief.” Bovendien luisteren koeien niet, ervoer David. Wat hij ook deed, ze gehoorzaamden nooit. „Op een dag probeerde hij ze weer in zijn busje te krijgen omdat ze verplaatst moesten worden. Hij kreeg een keiharde trap in zijn buik. Toen besloten we: hier stoppen we mee.” De koeien die ze nog wel hebben, zijn er alleen om het gras van de weilanden kort te houden.||https://www.nrc.nl//nieuws/2022/09/15/pionieren-aan-de-kust-a4141854
2022-09-15||Moegebeukt na dreigementen houdt omstreden maar geliefde Arabische rockband ermee op||Op 22 september 2017 geeft de Libanese indie-rockband Mashrou’ Leila in Cairo zijn grootste optreden ooit. Zo’n 35.000 uitzinnige fans komen af op het concert in de ziel van de Arabische wereld, zoals Egypte wordt genoemd. „Voor zovelen optreden (...) was een mijlpaal voor ons en een bewijs van de honger naar verandering”, memoreerde violist Haig Papazian jaren later in The New York Times.  De euforie blijkt van korte duur. In de dagen erna arresteren de Egyptische autoriteiten in ieder geval zeven concertbezoekers. De aanklacht? Zwaaien met de regenboogvlag. Een van de arrestanten, Sarah Hegazi, vlucht na haar vrijlating naar Canada. Geplaagd door trauma pleegt ze in de zomer van 2020 zelfmoord.  Het concert in Cairo blijkt het begin van het einde van Mashrou’ Leila. Twee jaar later wordt de band in eigen land geweerd van het illustere Byblos muziekfestival, sindsdien is er geen nieuwe muziek meer uitgekomen. Zondag maakte leadzanger en tekstschrijver Hamed Sinno bekend dat „het project” niet meer samenkomt. De aankondiging komt met enige vertraging, omdat muziekartiesten de afgelopen twee jaar nauwelijks tot niet hebben kunnen optreden door wereldwijde coronamaatregelen. Jarenlang gesteggel over optredens in Egypte, Jordanië en Libanon heeft de individuele bandleden gedesillusioneerd achtergelaten.  „Ik besloot dat het genoeg was”, aldus Sinno in de podcast Sarde After Dinner. „Ik voelde ook dat elk lid van de band aan een enorme hoeveelheid stress leed. En dit is geen normaal leven als 100.000 mensen je op Facebook vertellen dat je moet sterven.”   Fans reageren vol ongeloof op het nieuws. Voor sommigen van hen voelt de onthulling als het ‘9/11 van queer Arabieren’. Mashrou’ Leila heeft zich in  muziek en boodschap altijd hardgemaakt voor de emancipatie van gemarginaliseerde groepen zoals de LHBTQIA+-gemeenschap. Uit de reacties valt op te maken dat het besluit onbedoeld een overwinning voor homofoben betekent. Met het wegvallen van de band vrezen fans het uitblijven van een prominente kritische stem voor sociale en politieke verandering in de Arabische wereld, waar de meeste regimes drijven op conservatisme.    Fans zijn vooral vol dankbaarheid en begrip. Dankbaarheid voor „het makkelijker maken van mijn leven”, zoals fan Ghassaq Al Khazraiy op YouTube schrijft, en het veranderen van de Arabische popindustrie. Begrip is er vooral voor het feit dat de bandleden een streep trekken en voor hun mentale gezondheid kiezen.   Libanese autoriteiten, zoals het ministerie van Cultuur, hebben vooralsnog niet gereageerd op het uiteenvallen van de invloedrijke groep.  De populairste alternatieve rockband van het Midden-Oosten werd begin 2008 opgericht door zeven studenten aan de American University of Beiroet, allen op zoek naar een uitlaatklep voor hun stress. Stress van het studeren, maar ook van de instabiele politieke situatie in Libanon. De band bestond de afgelopen jaren uit vier leden: Hamed Sinno (zang), Haig Papazian (viool), Carl Gerges (drums) en Firas Abou Fakher (gitaar en keyboard).    De naam die ze voor hun band kozen lijkt te verwijzen naar hun nachtelijke jamsessies, al weet niemand precies wat de muzikanten er echt mee bedoelen. Is het nou Leila’s Project of Een nachtelijk project? Die dubbelzinnigheid is een voorbode van wat de band in zijn muziek zal doen: spelen met de dubbele betekenis van Arabische woorden. Mashrou’ Leila verwerft regionale naamsbekendheid tijdens de Arabische Lente (2010-2012) dankzij teksten over  jonge mannen die bij controleposten worden lastiggevallen door verveelde soldaten, en de sociale druk om binnen de eigen sekte te trouwen. Thema’s die voor jongeren in landen als Tunesië, Egypte en Jordanië maar al te herkenbaar zijn.  Maar de afgelopen veertien jaar bleef hun bekendheid niet tot de Arabische regio beperkt. Ze hebben ook fans in Europa en Noord-Amerika, waar ze meerdere keren hebben getoerd – in Nederland trad de band voor het laatst in maart 2019 op, in Paradiso.  Hun werk is een samenspel van traditionele oosterse en westerse muziekinvloeden. Dit is het beste te horen op hun vierde studio-album Ibn El Leil (2015), waar de nachtclub als hoofdpodium voor politiek en filosofisch debat fungeert. De club, zo redeneert de openlijk homoseksuele Sinno, is bij uitstek de plek waar vele meters zijn gemaakt op het gebied van homorechten en gendergelijkheid.   In zijn teksten bespreekt hij vanaf het begin thema’s als homofobie en vrouwenhaat. Zo komen in de ballad Shim El Yasmine (2009) het persoonlijke en politieke samen: een eerste jeugdliefde wordt bezongen, terwijl middels het lang rekken van klinkers het nummer ook iets heeft van een klaagzang over homofobie. De videoclip van Roman (2018) is volgens de band een ode aan de veelzijdigheid van het Arabische feminisme. Het doel? „Het dominante wereldwijde verhaal van hypergeseculariseerd [wit] feminisme te verstoren, dat zich steeds meer positioneert als onverenigbaar met de islam en de Arabische wereld”.   Muziek als katalysator van sociale en politieke verandering. Het is de nachtmerrie van cynische politieke en religieuze leiders in het conservatieve Midden-Oosten, zowel vanuit islamitische als christelijke hoek. Zo werd Mashrou’ Leila twee keer geweerd uit Jordanië, omdat „sommige nummers van de band teksten bevatten die niet stroken met de aard van de Jordaanse samenleving”. In Egypte mogen ze sinds het concert in 2017 niet meer komen.  Hun tienjarig jubileumoptreden werd in 2019 door de organisatie van het beroemde muziekfestival in de Libanese stad Byblos geannuleerd uit vrees voor „bloedvergieten” en de wens om „veiligheid en stabiliteit te handhaven”. Het besluit was het directe resultaat van een christelijke haatcampagne, die culmineerde in het verhoren van de bandleden op het kantoor van de staatsveiligheidsdienst. Maar de roep om censuur komt niet alleen vanuit de Arabische regio, zo vertelde de uitgesproken Papazian eens aan een journalist van The New Yorker. Uit vrees voor slechte verkoopcijfers zou hen door internationale platenlabels zijn gevraagd of ze „de homo-dingen misschien kunnen afzwakken”. Dat verzoek hebben de eigenzinnige mannen niet ter harte genomen.  De haatcampagne rond hun optreden in Byblos maakt dat Sinno en Papazian in de Verenigde Staten ‘in ballingschap’ leven, al schreef laatstgenoemde in juni dat zijn band „onwrikbaar is gebleven in zijn steun voor homorechten en kritiek op de Libanese samenleving en politiek”. Zij snappen immers dat de onrechtvaardigheden die ze hebben ervaren „verbleken bij wat de lokale regimes regelmatig hun eigen burgers aandoen”.  Vervreemding loopt als een rode draad door de geschiedenis van Mashrou’ Leila en een belangrijk deel van zijn fans. De Egyptische Hegazi, die zich van het leven beroofde, raakte dubbel vervreemd. Ze liet de Egyptische samenleving achter zich na haar arrestatie en de daarmee gepaarde martelingen. In Canada kwam ze erachter dat je ook enorm kan verlangen naar het land dat haar heeft verjaagd.  Dat dubbele trauma deelt ze met de mannen van Mashrou’ Leila, die verlangen naar een toekomst waar iedereen „onbeschaamd en vreugdevol” kan zijn wie ze zijn. Van Beiroet tot Damascus, Amman tot Caïro, Tunis tot Riyadh, Jeruzalem tot Bagdad.  
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/09/15/moegebeukt-na-dreigementen-houdt-omstreden-maar-geliefde-arabische-rockband-ermee-op-a4142005
2022-09-15||Staat wil ‘geen valse verwachtingen wekken' over einde opvangcrisis||‘Heeft het COA enig idee waar ze die kinderen vannacht laten slapen?”, vraagt de kortgedingrechter aan de landsadvocaat. In de rechtbank in Den Haag is net duidelijk geworden dat afgelopen nacht   weer vijf keer zoveel alleenstaande kinderen in het aanmeldcentrum in Ter Apel verbleven  als de bedoeling is. En dat zich, volgens de prognoses, in de loop van de dag  nog zeker vijftien nieuwe  kinderen zich er zullen aanmelden.  „Uhm. In een gewone situatie...”, begint de landsadvocaat. De rechter onderbreekt haar.  „Vannacht”, benadrukt ze streng. „Dat zal ik even navragen.” Met een kort geding tegen de staat en het Centraal Orgaan opvang Asielzoekers (COA) wil stichting Vluchtelingenwerk donderdag in de Haagse rechtbank een betere opvang voor alle  asielzoekers afdwingen. Volgens Vluchtelingenwerk voldoet de asielopvang al meer dan een jaar niet aan de wettelijke eisen en zakt de kwaliteit „onder de humanitaire ondergrens”. Volgens de stichting is er geen sprake van overmacht, maar van „een bestuurlijke crisis”. Vluchtelingenwerk vindt dat de staat er nog niet alles aan heeft gedaan om de omstandigheden te verbeteren en dat er een „rechterlijke stok achter de deur” nodig is, een deadline waarop de opvang in orde moet zijn. Een dag voor de zitting heeft de stichting   nog een aanvulling  ingediend over alleenstaande minderjarigen in Ter Apel, die „dient ter verbetering van de schrijnende” omstandigheden. De problemen in de asielopvang begonnen al in september vorig jaar, zegt een van de twee advocaten van Vluchtelingenwerk, Tom de Boer van kantoor Prakken d’Oliveira. Sinds dat moment zitten asielzoekerscentra vol en moet het COA andere opvangmogelijkheden zoeken: „COA is sindsdien van 0 naar 72 noodopvanglocaties gegaan.” Hoeveel crisisnoodopvanglocaties  er zijn, is volgens hem niet bekend. Deze opvanglocaties worden gerund door gemeenten. In noodopvanglocaties – vaak tentenkampen, hallen, gymzalen – zou het soms maandenlang ontbreken aan „de meest basale voorwaarden”, zoals fatsoenlijk eten, een bed, schoon sanitair en privacy. Voor kinderen ontbreken op sommige locaties speelplekken  en onderwijs.  Bijna achttienduizend mensen verblijven nu in de noodopvang. Daar zitten volgens vluchtelingenwerk ook zwangere en zwakkere mensen tussen. Dat zou volgens de stichting niet mogen; zij moeten eruit gefilterd worden bij de medische controle. Maar volgens Vluchtelingenwerk worden die controles niet altijd meer uitgevoerd. Ook verblijven er inmiddels 3.000 kinderen op deze locaties. „Heeft u gegevens hoe lang die mensen daar verblijven?”, wil de rechter van de landsadvocaat weten. „Ik begrijp dat het hoogst individueel is”, zegt de advocaat.  „Van Vluchtelingenwerk begrijp ik maanden. Is dat juist?”  „Dat kan op dit moment voorkomen.” Door de opvang van Oekraïense vluchtelingen beter en sneller te regelen dan die van asielzoekers, zou de overheid zich volgens Vluchtelingenwerk bovendien schuldig maken aan ongelijke behandeling. Voor Oekraïners werd staatsnoodrecht afgekondigd, waardoor er snel genoeg opvangplekken geregeld konden worden, stelt de advocaat. Voor mensen die uit andere landen zijn gevlucht, geldt dat noodrecht niet. „De 62.000 plekken gerealiseerd voor Oekraïne kunnen niet worden opgeëist voor andere asielzoekers”, zegt de advocaat van Vluchtelingenwerk. „Ook niet als ze leegstaan.” Hij verwijst naar de nacht van 8 september toen er driehonderd asielzoekers voor de poorten van het aanmeldcentrum in Ter Apel moesten slapen, terwijl de staatssecretaris dezelfde dag in de Kamer zei dat er nog 2.122 plekken voor Oekraïners vrij waren. „De prioriteit ligt bij een dak boven het hoofd”, zegt de landsadvocaat. En ja, op sommige plekken waren er  „opstartproblemen”, zoals „te weinig sanitair”. Maar, zegt ze: gaandeweg ontstaat er een vaste groep medewerkers, die er alles aan doet om „vanuit het absolute minimumniveau” het „net wat minder onaangenaam”  te maken. Volgens de landsadvocaat wordt de staat „verweten”  dat geen datum  wordt genoemd waarop problemen opgelost zijn. Maar zo’n datum zou „simpelweg valse verwachtingen wekken”. De staat en het COA hebben volgens haar „niet volledig in eigen hand” wanneer de problemen zijn opgelost: voor de opvang van asielzoekers zijn zij afhankelijk van het vrijwillig meewerken van gemeenten. Dwang is volgens haar „geen panacee”. „Dwang betekent dat het lokale bestuur wordt gepasseerd.” De staat is „ervan overtuigd” dat het asielakkoord van 26 augustus „de doorbraak kan betekenen”, aldus de advocaat. Na het akkoord werden afgelopen weken  onder meer nieuwe locaties geopend, zodat asielzoekers niet meer gedwongen voor de poorten van Ter Apel hoefden te slapen. Vluchtelingenwerk denkt daar anders over. „Zelfs als de kwantiteit van de opvang voldoende zal zijn, zal alsnog de vereiste kwaliteit ontbreken.”    Daarmee blijven de staat en het COA volgens Vluchtelingenwerk „handelen in strijd met de wet”. „U had nog een vraag voor me openstaan”, zegt de landsadvocaat tegen het einde van de zitting. Hoewel in Ter Apel  plek is voor 55 alleenstaande jongeren, „kan er qua bedden worden uitgebreid naar 150”. De andere  kinderen zullen „dus naar noodopvanglocaties worden gebracht”. De rechter doet op zijn vroegst 6 oktober uitspraak.||https://www.nrc.nl//nieuws/2022/09/15/vluchtelingenopvang-is-geen-overmacht-maar-een-bestuurlijke-crisis-a4142004
2022-09-15||Voorstelling ‘TWO.’ van Lisa Verbelen is het mooist in de duetten||‘Open your mouth / I want to / serve you / the biggest lasagna of words / you’ve ever eaten / or heard.’  De mission statement die maker/performer Lisa Verbelen aan het begin van haar nieuwe voorstelling maakt laat niets aan de verbeelding over: in wat volgt zal ze een veelheid aan gedachten, overpeinzingen en fantasieën over het publiek uitstorten. In een combinatie van zingzeggen en meer melodieuze passages neemt ze het publiek mee op reis langs thema’s als eenzaamheid, verbinding, liefde en verliefdheid, (gender)fluïditeit, de schoonheid van onzekerheid en de zoektocht naar een levenskompas.  De derde ‘solovoorstelling’ die Verbelen onder de vleugels van theatercollectief BOG. maakt is nog meer een concert dan eerdere delen ONE. (2015) en ALL. (2019). Bovendien is TWO. is not a solo, zoals de titel al zegt, geen solo: Verbelen sloeg de handen ineen met jazzmuzikant Hendrik Lasure, die de laatste jaren hoge ogen gooide met zijn duo @SCHNTZL en zijn ensemble Warm Bad. Zijn composities, die onder andere doen denken aan de synthpop van het begin van de jaren tachtig, bieden een stevige bodem voor de teksten die Verbelen en Lasure samen schreven. Vanwege de ritmische, weinig melodieuze verteltoon die Verbelen hanteert komt er veel nadruk op die teksten te liggen. Die kunnen dat niet altijd dragen. Ondanks enkele goede vondsten (‘stop dating like a capitalist / it’s like searching / in the supermarket for someone / with the exact same grocery list’) missen veel van de passages scherpte en blijven ze te veel bij banale inzichten of oppervlakkige overdenkingen hangen. Ze zijn bovendien vaak geformuleerd in een wat stuntelig Engels (‘people meet people / until the very last part’), met weinig opzienbarende beeldspraak (‘I feel like a puppy in a puppy nest / I’m living from rest to rest’). Het helpt niet dat Verbelen op de première nog niet het benodigde ritmegevoel had om de interessante rijmschema’s tot hun recht te laten komen, waardoor het in snellere passages meer een brij dan een lasagne wordt. Zodra Verbelen en Lasure echter samen beginnen te zingen stijgt de voorstelling boven zichzelf uit. De melodielijnen van de twee makers dansen ontroerend om elkaar heen waardoor de muzikale choreografie en de poging om nader tot elkaar te komen belangrijker worden dan de betekenis van de woorden. Zo is TWO. is not a solo het mooist op de momenten waarop het écht een duet wordt.  Theater TWO. is not a solo van Lisa Verbelen & Hendrik Lasure. BOG. / Het Zuidelijk Toneel. Gezien: 14/9, De Brakke Grond Amsterdam. Tournee t/m 8/11. Info: bogcollectie.com. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/15/voorstelling-two-van-lisa-verbelen-is-het-mooist-in-de-duetten-2-a4142003
2022-09-15||Aan de slag met c-bloemen||De courgette is een vrijgevige plant. Wie er weleens eentje in de tuin heeft gehad, weet hoe je dan bij wijze van spreken de hele zomer geen boodschappen hoeft te doen. Ik herinner me de tijd waarin mijn schoonouders een volkstuin hadden en wij wekelijks een stuk of vier courgettes mee naar huis kregen. En als we dan zo tegen september geen courgette meer konden zien, dan deden die planten er nog een schepje bovenop en kregen we op vrijdag samen met ons kind en de luiertas – opa en oma pasten elke week een dagje op – niet vier maar wel acht exemplaren mee. Ze zeggen dat schaarste creatief maakt, maar vlak overvloed niet uit. Ik bakte ze, ik grilde ze, ik kookte courgettesoep. Ik maakte courgettequiches, courgettegratins en frittata’s van courgette met Parmezaanse kaas en peterselie, of met munt en geitenkaas. Ik vulde courgettes met lamsgehakt, of met tonijn of broodkruim en noten. Er kwam zelfs een zoete courgettecake op mijn programma. En als  beloning voor het braaf opeten van al die groene jongens waren er af en toe courgettebloemen. Daar maakte ik ook wel frittata’s mee en ik roerde ze door risotto. Maar meestal vulde ik ze met een stukje mozzarella en een ansjovisje, haalde ze door een beslag van bloem, bakpoeder, zout en bruiswater en frituurde ze krokant.  Het grappige is dat ik de meeste van deze gerechten nog steeds maak. Mijn courgettesoep is door de jaren heen niet wezenlijk veranderd. Er gaat geen zomer voorbij zonder die cake (waaraan geraspte courgette een heerlijk vochtig, mals karakter geeft) en courgettebloemen vul en frituur ik nog vaak op dezelfde manier. Als ik er al mijn hand op weet te leggen tenminste, want het landje van mijn schoonouders wordt allang door andere handen bewerkt. Vorige zomer had ik zelf een tijdelijk moestuintje, maar dit jaar ben ik voor de aanvoer weer net als de meeste stervelingen afhankelijk van welwillende vrienden-met-moestuin. Heeft u een van Jannekes gerechten uitgeprobeerd en wilt u vertellen hoe dat ging en het resultaat laten zien? Stuur een foto met tekst (maximaal 200 woorden) naar janneke@nrc.nl Bof ik even met buurtgenoot G, die zijn halve achtertuin vol heeft staan met courgettes. Op de andere helft verbouwt hij allerhande interessante bonen trouwens, maar laten we niet  afdwalen. „Wil je nog c-bloemen?”,  appte hij deze zomer weer een aantal keer. U begrijpt, bij het lezen van zo’n appje laat ik alles uit mijn handen vallen en stap stante pede op mijn fiets. „Ik heb ze nu zo vaak gefrituurd. Ik heb er omeletten mee gemaakt en risotto”, verzuchtte G terwijl hij de delicate oranjegele bloemen behoedzaam voor me in een bakje vlijde. „Weet jij nou niks anders om ermee te doen?”  Goeie vraag. Nee, ik wist er zo gauw even niks anders mee te doen. Maar misschien was het tijd om mijn repertoire eens uit te breiden. Thuisgekomen besloot ik dat de helft van de bloemen in de frituur mocht en dat ik met de andere helft zou gaan freestylen. G had me behalve de blommen ook een paar kleine courgettetjes meegegeven. In de koelkast vond ik nog een bundel groene asperges, allerhande groene kruiden en kijk eens aan, een bol burrata. Op een schaal op het aanrecht prijkte een pracht van een gele courgette, eigenlijk bedoeld voor een ander gerecht, maar bereidwillig genoeg om mee te werken. Die avond appte ik mijn c-bloemendealer een saladepic. Ik was uit mijn culinaire comfortzone gestapt en om eerlijk te zijn best trots op het resultaat. Al weten we natuurlijk pas over een jaar of twintig of mijn nieuwste courgettecreatie de tand des tijds zal hebben doorstaan.  Voor deze salade schaafde ik courgettes en asperges op een mandoline, maar het lukt ook met een kaasschaaf. Probeer de groenten vooral niet helemaal op te schaven, want daarmee kunt u uzelf lelijk in de vingers snijden. Ik ben er bij de hoeveelheden vanuit gegaan dat u tot ongeveer halverwege komt. De overgebleven halve asperges en courgettes kunt de volgende dag bijvoorbeeld roerbakken onder toevoeging van een teentje knof en wat verse rozemarijn.  De salade vormt een lunch voor 4 personen of, met brood erbij (wij hadden zuurdesemstokbrood), een licht diner. Als voorgerecht kun je er wel met z’n zessen van eten. Wie niet aan courgettebloemen kan komen, mag ze ook best weglaten, hoor. Het mag in elk geval geen reden zijn om deze salade niet te maken. Of misschien weet u wel de hand te leggen op een paar Oostindischekersbloemen, die zijn er ook nog volop.  Dressing: ½ grote gekonfijte citroen of 1 kleintje (u heeft 50 g schil nodig);
	sap van ½ - 1 (verse) citroen;
	een handje bladpeterselie (ongeveer 15 g);
	8 blaadjes verse munt;
	2 gezouten ansjovisfilets (of, voor vega’s, 1 tl miso);
	100 ml olijfolie Verder: 2 courgettes of meerdere kleintjes (u houdt de helft over);
	1 bos groene asperges, geschaafd (u houdt de helft over);
	6 courgettebloemen;
	3 el pijnboompitten;
	een flinke scheut olijfolie;
	2 el kappertjes;
	2 bollen burrata;
	kleine muntblaadjes om te garneren Maak eerst de dressing. Verwijder het vruchtvlees van de gekonfijte citroen. Snijd de schil in grove stukken. Doe ze in de mengkom van de blender en voeg de peterselie, 8 muntblaadjes, de ansjovisfilets of miso, het sap van een halve citroen en een royale hoeveelheid versgemalen peper toe. Pureer alles grof en schenk er vervolgens geleidelijk, terwijl het mesje draait, de olijfolie bij, zodat een gebonden dressing ontstaat. Proef en maak zo nodig verder op smaak met citroensap of peper. U kunt ook alles in een hoge mengbeker pureren met de staafmixer. Schaaf de courgettes met behulp van een mandoline of kaasschaaf in dunne plakjes. Doe dit tot ongeveer de helft, om uw vingers te sparen. De rest bewaart u voor een ander gerecht. Doe hetzelfde met de groene asperges. Halveer de courgettebloemen en verwijder de gele stampers. Heel grote bloemen kunt u in kwarten snijden. Rooster de pijnboompitten in een koekenpan op laag vuur tot ze goudbruin zijn. Verhit een goeie scheut olijfolie in een klein pannetje. Dep de kappertjes goed droog en voeg ze toe aan de olie. Laat ze in ongeveer een minuut krokant bakken, schep ze uit de olie en laat uitlekken op keukenpapier.  Doe de geschaafde courgette en asperges in een grote kom en hussel er het grootste deel van de dressing door. Leg de bollen burrata op een grote schaal en verdeel daar de salade omheen. Verdeel de courgettebloemen erover en leg er hier een daar ook een klein muntblaadjes tussen. Sprenkel nog wat van de dressing over het geheel en bestrooi tot slot met pijnboompitten en kappertjes.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/15/c-bloemen-a4141858
2022-09-15||Tennisser Roger Federer kondigt afscheid aan||De Zwitserse toptennisser Roger Federer heeft donderdag aangekondigd te zullen stoppen met de sport. Dat heeft hij op zijn socialemedia-accounts bekendgemaakt. De Laver Cup in Londen van volgende week zal zijn laatste ATP-toernooi zijn. Federer schrijft in een bericht dat hij de afgelopen drie jaar blessures en operaties heeft gehad. „Ik heb hard gewerkt om terug te keren naar volledige competitieve vorm. Maar ik ken ook de capaciteiten en limieten van mijn lichaam.” De tennisser is 41 jaar oud en schrijft in 24 jaar aan meer dan 1.500 wedstrijden hebben deelgenomen. „Nu moet ik erkennen wanneer het tijd is om mijn competitieve carrière te beëindigen.” De veelvoudige grandslamwinnaar zegt het tennissen in de toekomst niet helemaal op te geven, alleen zal hij niet meer in grandslams of op de tour spelen. Federer stond lange tijd bovenaan de wereldranglijst. Vanwege een gebrek aan competitiewedstrijden staat Federer sinds juli, voor het eerst in 25 jaar, niet meer op de ranglijst. Hij behoort tot de beste tennissers aller tijden en won twintig grandslamtitels – de Serviër Novak Djokovic won er één meer en de Spaanse recordhouder Rafael Nadal twee. ||https://www.nrc.nl//nieuws/2022/09/15/tennisser-roger-federer-kondigt-afscheid-aan-a4142002
2022-09-15||‘Zou het de smaaktest doorstaan?’||Aanleiding was het bezoek van schoonzus Natalja uit Engeland. Haar Oekraïense familie verblijft na een  vlucht via Moldavië en Roemenië in Nederland. Een visum voor Engeland blijft uit in afwachting van een paspoort. Dat hebben ze nooit nodig gehad in hun dorp.  Het is tijd om iets te doen. We spreken elkaars taal niet, maar kaascake begrijpen we allemaal. De bloem verving ik door amandelmeel (wordt niet elk baksel daar lekkerder van?) zodat mijn glutenvrije zus kan mee eten. Geen ricotta te vinden in de supermarkt, dus dat werd hüttenkäse. Huisgemaakte kersenjam en  verse aardbeien vervingen voor het gemak de rabarber-aardbeienmoes. Aangezien de vlucht uit Londen van Natalja plots geannuleerd werd, moest de zapinkanka de vriezer in om daar weken later weer uit  te komen. Zou het de smaaktest van de  Oe-kraïense gasten doorstaan? Jazeker! We proostten met een glas prosecco. De zachte vanillecake met de stevigheid van griesmeel smaakt naar lang geleden, voor mij ook. Heeft u een van Jannekes gerechten uitgeprobeerd en wilt u vertellen hoe dat ging en het resultaat laten zien? Stuur een foto met tekst (maximaal 200 woorden) naar janneke@nrc.nl||https://www.nrc.nl//nieuws/2022/09/15/zou-het-de-smaaktest-doorstaan-a4141857
2022-09-15||Ze heeft goede ideeën, de chef bij Sal do Mar, maar is nog wat te voorzichtig||Niet te missen middelpunt van de stad Rhenen is de Cunerakerk met haar indrukwekkende toren, vernoemd naar de Britse Cunera. Zij vergezelde in de vierde eeuw samen met liefst elfduizend andere maagdelijke hofdames de Bretonse prinses Ursula, vermaard om haar schoon- en kuisheid, op bedevaart naar Rome. Op de terugweg werden ze door de Hunnen aangevallen in Keulen, maar Cunera wist aan de slachting te ontsnappen en zocht haar heil in Rhenen, waar ze later alsnog vermoord werd en na haar dood enkele wonderen verrichtte, want zo ging dat vroeger.  Schuin tegenover de kerk bevindt zich restaurant Sal do Mar van de jonge chef-kok Zoë Jonker en haar man, tevens gastheer, Ralph Jonker. Op het bord komt de kerktoren terug, maar ik ga te snel. Zoë Jonker werd eerder dit jaar samen met wat andere jonge chefs door Gault & Millau uitgeroepen tot ‘ontdekking van het jaar’. Nu heeft Gault & Millau een waslijst aan categorieën die allemaal neerkomen op ‘jonge chef’, maar laten we daar niet moeilijk over doen. Als er ergens een vrouw de scepter zwaait  in dit door mannen gedomineerde vak, ben ik altijd geïnteresseerd.  Sal do Mar,  Rhenen Prijs: 214,80 euro voor 2 personen 

●●●●●
 Het restaurant is nog maar net open na hun zomervakantie en het is rustig als wij voor de lunch aankomen. Eén tafel is bezet, en als dat gezelschap vervolgens weg is, hebben we het restaurant en de supersympathieke jonge gastvrouw helemaal voor onszelf.  Meteen als we zitten, krijgen we een cracker met crème van pompoen en vadouvan en gepofte pompoenpitten. Daarna volgt een merengue van rood fruit met daarop een gelei van gekookte rode biet, balsamico en ingelegde sjalot. Fris, zoetig en met een licht zuurtje in de nasmaak.   We krijgen daarna nog een drietal hapjes, of in hun woorden: ‘mondvermaakjes’. Ik hou van keukens die gul zijn met amuses. We krijgen gerookte makreel met avocado, ponzu, appel en ingelegde radijs. Lekker, maar ondanks dat het samengesteld is uit allemaal ingrediënten met een uitgesproken smaak, is het resultaat wat vlak en flets.  Anders is dat bij de tweede amuse, een verrassend chocolaatje met truffel dat een klein bittertje heeft en niet zou misstaan als friandise. De derde amuse is een pani puri (een gefrituurd krokantje van deeg uit India) met vegetarische rendang van paddestoelen. Goed bedacht, die rendang, maar te subtiel gekruid. De charme van rendang is nou juist dat iedere hap voelt als een warme, kruidige omhelzing.  Het wordt al snel duidelijk dat deze chef goede ideeën heeft en ook is ze niet bang om zich door internationale keukens te laten inspireren. Tegelijk is ze te voorzichtig met de condimenten en juist die tillen gerechten naar een hoger niveau. Neem de eerste gang, een smakelijke tartaar van zeebaars met coeur de boeuf-tomaat, minitomaatjes en een frisse gel van koriander, munt en limoen. Een mooie combinatie, licht en luchtig. Was chef Jonker iets guller geweest met de limoen en koriander in de tartaar, had het geheel een krachtiger smaak gehad. Sint Cunera is de eerste vrouwelijke heilige van  Nederland. Omdat bij haar graf allerlei wonderen zouden hebben plaatsgevonden –  kreupelen konden weer lopen, doven weer horen, blinden weer zien –  liet bisschop Willibrord haar in de zevende eeuw opgraven en werd ze heiligverklaard. De doek waarmee ze is gewurgd wordt bewaard in het Museum Catharijneconvent in Utrecht. 12 juni is Cunera-dag en iedere tweede zaterdag van juni viert Rhenen de heilige met onder andere optredens en een speciale markt.  De gepocheerde heilbot met gebakken venkel, Zeeuwse mosselen, daarbij een schuim en tuille met gele curry   werkt goed. Alleen is de curry wederom heel subtiel, met slechts een verre hint van citroengras, terwijl de heerlijk geurige aroma’s nou juist de kracht zijn van een curry. Het hoofdgerecht is kalfsentrecote met een wat waterige kalfsbitterbal met zwarte truffel, artisjok, een dot ratatouille, ravioli met ricotta, baba ghanoush, en jus van gepofte paprika. Omdat ik een typische cliché-Marokkaan ben en niet van bloedend rood vlees houd, krijg ik heerlijk zacht stoofvlees in plaats van de entrecote. Die blijkt overigens zacht gegaard en prima te doen voor mij, ontdek ik als ik wat van mijn tafelgenoot proef. Zo ingetogen als de eerste twee gerechten waren, zo uitgesproken is dit  hoofdgerecht.  We hebben het zo naar onze zin   dat we een kaasplankje bestellen om te delen   voor we overgaan op het zoete dessert, dat een ode is aan de toren van de Cunerakerk. De toren bestaat uit drie delen: een laag feuilletine van witte chocola met gepofte rijstkorrel, een laag met crémeux van mango, en tot slot een van passievrucht. Daarbij een cannelé van witte chocolade, sorbet van mango en merengue van passievrucht. Fris, zoetig, zomers.  We sluiten af met koffie en thee met daarbij enkele friandises: madeleine, fudge, truffel, een ‘snicker’ en baklava. Baklava hoort krokant te zijn van boven en zacht-stroperig van onderen, rijkgevuld met de volle smaak van de pistache en honing. Dat is deze baklava niet,   maar dat vergeef ik haar, want ik heb in Nederland buiten die van mijn zus nog geen echt geslaagde geproefd. Om iets te kunnen maken, heb je simpelweg goede voorbeelden nodig.    Maar met de overige vier lekkernijen bewijst Zoë wel degelijk goed in zoet te zijn: de madeleine is vers uit de oven en luchtig, de fudge volzoet en zacht, de truffel lekker chewy en de ronde snicker heeft een lekker snoeperige smaak.  Zoë Jonker is een veelbelovende chef. Ze heeft haar technieken onder de knie, gevoel voor esthetiek en fijne ideeën voor smakelijke combinaties. Het enige wat ik haar toewens, is wat meer durf om guller te zijn met de specerijen en kruiden. De gerechten die nu nog ‘gewoon lekker’ zijn, zullen dan voor écht wat vuurwerk zorgen.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/15/ze-heeft-goede-ideeen-deze-chef-a4141856
2022-09-15||Luisteren vrouwen anders naar muziek dan mannen?||Wie zich afvroeg of mannen en vrouwen op een verschillende manier naar muziek luisteren, krijgt nu antwoord. Voor de bundel This Woman’s Work (vernoemd naar een nummer van Kate Bush) verzamelden schrijver Sinéad Gleeson en muzikant/kunstenaar Kim Gordon  zestien essays en artikelen van vrouwelijke auteurs over – goeddeels – vrouwelijke muzikanten. De bijdragen variëren van interviews tot memoires en beschouwingen. Zonder het onderscheid absoluut te willen maken, blijkt hier dat de vrouwelijke auteurs op een opvallend associatieve en intuïtieve manier  schrijven, meer dan mannelijke auteurs veelal doen. Je kunt stellen: mannen bekijken muziek in relatie tot muziek (de voorlopers, invloeden, overeenkomsten), vrouwen beschrijven muziek in relatie tot andere verschijnselen. De auteurs  verbinden  muziek met hun eigen leven, met Griekse mythen, met  geschiedenis en kiezen zo voor een  wijdere focus dan de puur muziekhistorische blik. Het levert, qua stijl, uiteenlopende essays op. Zo  geven Gordon en Gleason de  voorkeur aan  een losse, meanderende stijl van schrijven. Soms  is hun bedoeling onduidelijk of ronduit onbegrijpelijk, zoals het artikel over trap, het opruiende rap-genre uit Atlanta, dat door Simone White in verband wordt gebracht met Michel Foucault, Black Lives Matter en de analoge Roland 808-drumcomputer en waarin moeizame zinnen staan (zoals over ‘de contraproductieve urgentie van trap’). Het scala  is breed. Er wordt eer betuigd aan Agnes ‘Sis’ Cunningham, een door de popgeschiedenis genegeerde activistische zangeres uit de kring van Woody Guthrie en Peter Seeger, aan Laurie Anderson en Lucinda Williams. Schrijfster Ottessa Moshfegh vertelt over de rol van pianolerares Valentina in haar leven en Rachel Kushner over rockabilly-zangeres Wanda Jackson die haar zangstem ontwikkelde doordat ze als kind van haar moeder altijd moest zingen als ze in bad zat, zodat ‘duidelijk was dat ze niet aan het verdrinken was’.  Margo Jefferson schreef een prachtig verhaal dat begint bij jazzpianist Bud Powell,  langs de mythe van Theseus die de Minotaurus doodde scheert, langs haar eigen vader, en  zich tenslotte richt op zangeres Ella Fitzgerald. Op een gevoelige manier ontleedt Jefferson Ella’s uiterlijk en  imago, in relatie tot haar eigen jeugdige uiterlijk en onzekerheid. Ze vertelt over Fitzgeralds omvang, waar ze vaak commentaar op kreeg. En over tv-opnamen waarbij haar gezicht van dichtbij te zien was, inclusief zweetdruppels. ‘Succesvolle zwarte vrouwen moeten zich bewust zijn van hun relatie in het openbaar met zweet’, want zweet is gevreesd, zegt Jefferson. Hoe geweldig Ella ook zingt, zweet dreigt haar terug de ‘muil van de zwarte, vrouwelijke arbeidersklasse in te sleuren’. Zo’n onderwerp levert mooie nieuwe gezichtspunten op. Helaas is de Nederlandse vertaling  stroef, waardoor de muzikaliteit in Jeffersons woorden soms  verloren gaat. De opvallendste bijdrage is van Kim Gordon die een interview hield met Yoshimi Yokata, drummer van de Japanse band The Boredoms.  Muziek, zegt Yokata, die drumt op een ego-loze, misschien ‘typisch vrouwelijke’ manier, is vibratie. Ze  oefent dan ook niet op haar instrument, ze luistert ‘zelfs nooit naar muziek’. Haar uitgangspunt is: ‘Om de muziek die al in je binnenste speelt hoorbaar te maken, moet je jezelf als een vat zien dat die muziek kan ontvangen.’  Het zijn dit soort persoonlijke ontboezemingen, weg van alle weetjes en feiten, dat   This Woman’s Work tot een waardevolle,  elegante en lezenswaardige bundel maakt. 

●●●●●
||https://www.nrc.nl//nieuws/2022/09/15/luisteren-vrouwen-anders-naar-muziek-dan-mannen-a4142001
2022-09-15||Avondwake voor koningin Elizabeth, twee minuten stilte op maandag||Koning Charles en zijn broers en zussen houden vrijdagavond een avondwake bij de kist van hun moeder. Queen Elizabeth ligt dan opgebaard in de negenhonderd jaar oude Westminster Hall in Londen. Charles, prinses Anne, prins Andrew en prins Edward hielden eerder een soortgelijke avondwake in de St Giles-kathedraal in Edinburgh. Donderdag werden meer details bekend van de staatsbegrafenis. Zo zullen aan het einde van de uitvaart in de kerk Westminster Abbey in het hele Verenigd Koninkrijk twee minuten stilte in acht worden genomen. Na de staatsbegrafenis, bijgewoond door zo’n tweeduizend gasten onder wie koning Willem-Alexander, koningin Máxima en prinses Beatrix, zal de kist van Elizabeth in een paardenkoets door het historische hart van Londen worden vervoerd, van Westminster Abbey naar Wellington Arch bij Buckingham Placer. Charles en andere royals lopen achter de koets.  Nadien wordt de overleden Britse monarch bijgezet in St George’s Chapel bij Windsor Castle in het graf van haar man, de in april 2021 overleden prins Philip.||https://www.nrc.nl//nieuws/2022/09/15/avondwake-voor-koningin-elizabeth-twee-minuten-stilte-op-maandag-a4141997
2022-09-15||Noord-Brabant moet drastische maatregelen  tegen droogte nemen||Noord-Brabant moet de komende twintig jaar drastische maatregelen nemen tegen een structureel watertekort. Vooral het gebruik van grondwater moet worden teruggedrongen, het peil daarvan is de afgelopen decennia fors gedaald. Dat blijkt uit het donderdag in Werkendam gepresenteerde rapport Zonder water, geen later van de onafhankelijke adviescommissie droogte. Door de toenemende vraag naar water in Noord-Brabant door een groeiende bevolking en als gevolg van de klimaatverandering met een stijgend aantal droge zomers dreigt een tekort aan water. „We balanceren op de rand van wat nog kan, maar eigenlijk niet meer verantwoord is”, aldus voormalig minister Melanie Maas Geesteranus, voorzitter van de commissie. Zij noemt de voorgestelde aanpak van het watertekort een voorbeeld voor andere provincies en voor het buitenland. Bedrijven, instellingen en burgers, moeten een steentje bijdragen, stelt de commissie. Drinkwaterbedrijven moeten zorgen voor een reductie van 30 procent van het grondwaterverbruik door besparing in huishoudens en industrie en het aanboren van alternatieve bronnen.  aldus de commissie. Nu nog pompen de drinkwaterbedrijven in Noord-Brabant vooral grondwater op, niet zelden in de omgeving van natuurgebieden, en nauwelijks water uit rivieren. De commissie geeft het „dringend advies” de prijs van drinkwater te verhogen voor grootverbruikers, en voor consumenten een „basistarief” voor „essentiële levensbehoeften”. Ook de landbouw moet 20 tot 40 procent minder grondwater onttrekken, de grondwaterpeilen verhogen en vooral in de omgeving van natuurgebieden geen gewassen telen die veel water nodig hebben. Waterschappen moeten veel meer water vasthouden en infiltreren in de bodem, en ook moeten ze meer afvalwater zuiveren dat vervolgens opnieuw kan worden gebruikt. Het Rijk en de provincie Noord-Brabant moeten op hun beurt drinkwaterbedrijven helpen bij het ontwikkelen van alternatieve waterbronnen en ook de opvang van hemelwater verplicht stellen bij de bouw van woningen. Ook pleit de commissie voor het aanstellen van een „gezaghebbende” droogteregisseur die op de uitvoering van de waterplannen toeziet. De plannen moeten onder meer worden gefinancierd uit een nieuw ‘droogtefonds’. Maas Geesteranus dringt aan op spoed: „De moeilijkste maatregelen moeten we als eerste nemen.” De maatregelen zijn volgens het advies urgent, omdat in Noord-Brabant, dat ooit bekend stond als een zeer natte provincie, sinds de jaren vijftig en zestig van de vorige eeuw relatief veel water wordt afgevoerd naar rivieren en de zee. Met inmiddels veertigduizend kilometer aan watergangen kan het een „ontwateringsmachine” worden genoemd, veelal ten behoeve van de landbouw. Daarnaast wordt óók veel grondwater opgepompt, doorgaans van goede kwaliteit en betrouwbaar, ten behoeve van huishoudens en de industrie. Deze „eindeloze manipulatie” van het grondwater ten behoeve van menselijk gebruik „is niet zonder consequenties”, aldus het rapport. De „overbenutting” heeft geleid tot een gemiddelde daling van het grondwaterpeil met ongeveer een halve meter sinds 1950. Die daling heeft in droge perioden geleid tot schade aan de natuur door onder meer droogvallende beken, en tot verminderde opbrengsten in de landbouw. Tijdens een droogte ontstaat een „neerwaartse spiraal” doordat de watervraag stijgt en er nóg meer water verdwijnt door het sproeien van landbouwgronden en tuinen, het vullen van zwembaden en extra douchen. Een trendbreuk, door de commissie „wederombouw” gedoopt, moet het dreigende watertekort voorkomen. Waterschapsbestuurders stellen dat het advies wat hen betreft „niet vrijblijvend” is. Kees Jan de Vet, voorzitter van de Noord-Brabantse Waterschapsbond en dijkgraaf van waterschap Brabantse Delta: „Wij moeten hier met zijn allen aan mee aan de slag.” Ook gedeputeerde Hagar Roijackers (Water en Natuur, GroenLinks) kondigt aan „heel goed” naar het advies te kijken, en alle voorstellen „integraal” te willen beoordelen.||https://www.nrc.nl//nieuws/2022/09/15/noord-brabant-moet-drastische-maatregelen-tegen-droogte-nemen-a4141998
2022-09-15||Wie zwijgt stemt echt niet altijd toe. Wat moeten we met stiltes in de politiek?||In religie en cultuur is stilte vanzelfsprekend. Denk aan Oosterse meditatie, zwijgende monniken of aan de componist John Cage die een pianist 4 minuten en 33 seconden geen noot laat spelen. De Duitse schrijver Heinrich Böll schreef een schitterend verhaal over een radiotechnicus die de stilte uit interviews knipt om er thuis naar te luisteren.  In de politiek zit dat anders. Daar wordt stilte begrepen als instemming: wie zwijgt stemt toe. Of zelfs als zwakte, de ander is omvergepraat. Maar eigenlijk wordt er zelden lang over stilte nagedacht. Spraak is immers de kern van de democratische zaak: zonder dialoog geen meningsvorming, geen besluitvorming, geen vooruitgang. In Verwar het niet met afwezigheid werpt filosoof en NRC-columnist Eva Meijer zich geserreerd op als woordvoerder van de stilte. Ze zegt: de ene stilte is de andere niet, zoals  luisteren en zwijgen niet hetzelfde zijn. Meijer richt de aandacht van de lezer op ‘vier families van politieke stilte’. De eerste is de meest omvangrijke familie, die van minderheden die uitgesloten worden doordat ze een verkeerde taal spreken of over kwesties beginnen die er niet toe doen in de ogen van de meerderheid. Onze democratie draait om het idee dat burgers verstandig zijn, anders waren het immers geen burgers. Alleen: als die burgers al eeuwenlang witte mannen met een grote mond zijn, is het voor vrouwen of immigranten lastig om aan het woord te komen. En als die minderheden dan toch spreken kiezen ze ook nog rare woorden. De conclusie is dan al snel dat het hysterische types zijn, die vrouwen, Joden, kinderen.  Dan is er stilte ‘binnen de taal’ die we spreken. Onze politieke dialoog is volgens Meijer vooral instrumenteel: met een nadruk op efficiënt beleid en op het winnen van stemmen. Zoals de taal van de inburgering, waarin alleen plek is voor feiten en niet voor emoties. Of de taal rond corona, vooral gericht op het ‘nieuwe normaal’, zodat we geld bleven verdienen. Mensen die hun verhaal niet in enkele bulletpoints weten te proppen zijn in de politiek sowieso al af. En als je alleen naar ons spreken kijkt, zie je het halve leven over het hoofd. In liefde en dood speelt zwijgen immers een grote rol. Net zoals oude mensen en kinderen ook vaker hun mond houden. Of  zoals het in Japan heel gebruikelijk is te zwijgen, niet als deel van een onderhandeling maar als teken van beleefdheid of schaamte.  Soms moet je je afvragen wat iemands stilte betekent, zegt Meijer.  Stilte kan immers ook staan voor verzet, de derde ‘familie’ die ze onderscheidt. Het gaat dan om een weigering mee te doen aan de dialoog met een veel machtiger tegenstander. Leerlingen die in de klas niks zeggen wanneer de docent wat vraagt, een verdachte die niet tegen de politie wil spreken, of sit-ins van uitgebuite werknemers. Zelfs maar antwoord geven aan je onderdrukker zou een erkenning zijn van de oneerlijke spelregels. Zolang je niets zegt, is de machteloosheid macht.  Ten slotte kan in stilte volgens Meijer ook een belofte van hoop verscholen liggen, want ‘wie stil is en luistert zal nieuwe dingen horen’.  Meijer schrijft voor de nieuwsgierige lezer, niet om tegenstanders te overtuigen. Ze bouwt met terloopse wijzigingen voort op de klassieke (Aristoteles, Wittgenstein, Heidegger, Arendt) en hedendaagse (Iris Marion Young, Jane Mansbridge) politiek-filosofische canon. Soms is haar jargon wat academisch, zoals wanneer het gaat over de ‘illocutionaire’ en ‘perlocutionaire’ aspecten van de taal. Het boek is een typisch essay, niet al te concreet waar het op alternatieven en oplossingen aankomt.  Maar het is fijn dat het er is. Want we leven in een tijd waarin burgers niets liever zijn dan boos of verontwaardigd. Zowel de stilte als het luisteren zijn bezoedeld door populisme. Hét ticket naar de talkshows is roepen dat je gecanceld wordt door een politiek-correcte elite. ‘Ik mag dit niet zeggen, maar…’, is de voorspelbare aanloop naar een seksistische uitspraak waar de presentatoren van Op1 begrijpend voor zullen knikken. En ‘luisteren naar de burger’ betekent tegenwoordig in de politiek vooral een strategie om je eigen boodschap te versterken. Door begrip te tonen jegens boeren die asbest op de snelweg gooien of racisten die een asielzoekerscentrum in brand zetten. ‘Luisteren’ naar de slachtoffers van de Toeslagenaffaire bleek lastiger. Door het systematiseren van de betekenissen van stilte creëert Meijer ruimte voor een andere manier van denken. Ze schrijft met sympathie maar zonder melodrama over Black Lives Matter, klimaatstakers, inheemse bevolkingsgroepen, kinderen, over ‘niet-menselijke dieren’. Allemaal groepen die moeten vechten om op eigen voorwaarden gehoord te worden. Stilte is op die manier het moment voorafgaand aan de dialoog, wanneer je je moet afvragen: heb ik niet al genoeg gezegd, wat bedoelt diegene tegenover me met haar zwijgen, wordt het niet eens tijd dat ik iets verrassends ga zeggen? 

●●●●●
||https://www.nrc.nl//nieuws/2022/09/15/wie-zwijgt-stemt-echt-niet-altijd-toe-wat-moeten-we-met-stiltes-in-de-politiek-a4141996
2022-09-15||De postmoderne detective van Riley||Zijn er regels voor het schrijven van een goeie detective? Het hangt er natuurlijk een beetje van af of je een ‘formule-detectiveschrijver’ bent (Baantjer, Agatha Christie), literaire thrillers schrijft (Pierre Lemaitre, Friedrich Dürrenmatt), politieke detectives (John le Carré, James Ellroy) of slechte thrillers (deze mag u zelf invullen). Van Lucinda Riley – de vorig jaar overleden auteur die vooral bekend is om haar serie De zeven zussen, waarvan iedereen vol spanning op de achtste zit te wachten  – is nu de enige detective uitgegeven die ze ooit schreef.  Wie zich afvraagt in welke categorie Riley’s detective De geheimen van de kostschool past, vindt het antwoord op de Riley-website waar haar zoon uitlegt waarom dit zo’n bijzonder boek is. „Ze praatte er vaak over hoe ze was geïnspireerd  door een van haar favoriete auteurs, Agatha Christie. […] Wat mij betreft komt dat echt tot uiting in dit verhaal van Lucinda. Het mysterie is tegelijkertijd intiem en, zoals je van mama zou verwachten, ingrijpend.”  Een formule-detective dus, maar ook een die uniek is in de zin dat die past in de mal van De zeven zussen-serie: „Zoals je van mama kunt verwachten, zijn er verschillende verbanden met het verleden. De geheimen van de kostschool zijn dieper en donkerder dan iemand zich kan voorstellen.” Het is kortom wat onduidelijk in welke categorie de detective past, maar vooralsnog past de typering postmoderne-detective misschien nog wel het beste. Neem alleen al de opening, waarin meteen de moordenaar wordt geïntroduceerd als „the figure”. Deze figuur loopt de trap op en vervangt op een nachtkastje in kamer 7 twee pillen tegen epilepsie door twee aspirientjes. Enkele pagina’s later is een scholier dood omdat hij allergisch is voor aspirientjes.  Om de wereld waarin dit geïntroduceerd wordt te duiden, komen er veel ‘zou’-constructies voor („omdat het vrijdag was, zouden de acht jongens die op deze verdieping sliepen naar de pub in het nabije stadje Foltesham zijn, maar toch checkte hij het even.”). Een zou-constructie in een thriller is effectief, maar dan in de zin van „als het slachtoffer niet zou zijn vermoord, zou hij nog leven”.  Dat de psycholoog van Scotland Yard Isabella Sheriff heet, is humor waar je zelf niet snel op komt. Dat ze „een dame is van extravagante proporties” is voor een psycholoog niet echt standaard, in series zijn het vaak mensen die mooi zijn en er bescheiden uit zien omdat het natúúrlijk niet om hen gaat.  Kritiek op Riley staat garant voor verontwaardigde mails en dm’s  In één voor de hand liggende categorie zal ik deze detective níét plaatsen: de slechte thriller. De reden daarvoor is niet zozeer inhoudelijk (het is namelijk verbijsterend hoeveel bijvoeglijke naamwoorden, plotwendingen, clichés  en zoetsappigheid in een boek passen, en dat is precies  wat de lezer wil). De reden is dat  commentaar op Riley zonder twijfel weer een spervuur van boze reacties zou opleveren. Kritiek op Riley staat garant voor verontwaardigde mails en dm’s waarin de recensent weggezet wordt als ‘elitaire betweter’. En dat is dan nog een vriendelijke reactie. Er valt niet tegenop te boksen: zelfs al zouden de boeken van Riley alles  van literaire waarde uithollen, dan zouden we dat voor lief moeten nemen, vanuit het adagium: wie verkoopt zou goed moeten zijn.  ||https://www.nrc.nl//nieuws/2022/09/15/de-postmoderne-detective-van-riley-a4141995
2022-09-15||Als de docente de lip van een leerling bepotelt, voel je nattigheid||Josie Cruquius, tweeëndertig jaar, weet niet wat ‘ballen’ is en heeft nog nooit gepijpt. De leerlingen op de VMBO-school waar ze, na een korte loopbaan als data-analist op een luchthaven, onopgeleid en onvoorbereid wiskunde geeft, wel. Zij wonen aan de ‘verkeerde kant’ van het kanaal, bij de staalfabriek, ze zijn kansarm en streetwise. Terwijl Josie uit ‘het kakkersparadijs’ aan de overzijde komt, waar ze, na de dood van een dierbare opa, de villa van haar grootouders bewoont, samen met zijn chagrijnige papegaai, die ze haat. Aan de inrichting heeft ze niets veranderd, ze heeft nauwelijks vrienden, kille ouders, geen relatie, ze ‘vroeg zich af of ze wel echt bestond, zo alleen was ze’, heet het. Maar ze heeft dus wel een nieuwe baan, en is vastbesloten althans hier dan wat te gaan betekenen, een goede leraar te worden. Steun, toeverlaat, gids, ja lichtend voorbeeld voor de leerlingen. Dat valt tegen. En niet alleen tijdens de lessen, waarin nauwelijks een leerling acht op haar slaat. Ook tijdens een studiedag met haar collega’s. ‘Oe-hé, oe-hé, oe-hé’, moeten zij zingen, op aandringen van ‘motivator’ Yann, paardenstaart, oorbel, tattoo in zijn hals. ‘Mind positivity’, komt hij ze bijbrengen. Hebben ze dat nodig? Ach ja. Maar meer middelen en meer salaris lijken een beter idee, daar zouden ze pas echt van opknappen, net als van schone lokalen. Vermakelijk is de nieuwe roman van Gerwin van der Werf, De droomfabriek geheten, zeker. Maar ook voorspelbaar. Natuurlijk wordt de lerarentraining, oe-hé, oe-hé, door het raam gefilmd door een leerling.  Wat een karikaturaal boek, dacht ik aanvankelijk: vrouw van minstens zes vinkjes afkomst (misschien legt haar afwijkende haarkleur, rood, enig tegenwicht in de schaal) belandt op een vmbo in een achterstandswijk, ook wel ‘een open inrichting’ genoemd: kleur het plaatje verder in. Onder haar kersverse collega’s bevinden zich naar verwachting een oude cynicus die eigenlijk van de leerlingen houdt, een gymleerkracht die een rots in de branding is maar die wellicht niet deugt (dicht bij zijn leerlingen als hij figuurlijk, maar ook letterlijk, staat), een sjofele conciërge op leeftijd met het hart op de juiste plaats, een ketting en een hartkwaal. Typetjes zijn het.  Maar al snel begint de boel te kantelen. De droomfabriek is niet de eenduidige, haast overtoegankelijke roman die het lijkt te zijn. Josie ontfermt zich over een leerlinge. Carmen heet het kind, een aantrekkelijk zestienjarig meisje dat zichzelf via Instagram uit het moeras probeert te dreggen (ze heeft al zestigduizend volgers), maar in de klas een ramp is, een van de vele rampen. Josie ziet haar kwaliteiten, wint haar vertrouwen, gaat haar in haar vrije tijd bijles geven. Ze wil Carmen helpen, redden. Mooi van haar, toch? Josie gaat er ver in. Dat vindt ze zelf ook wel, blijkens passages als: ‘Goed, ze zat te blowen op een bankje in de duinen met een leerling, dat kon niet, ware het niet dat er iets op het spel stond: het kind moest geholpen worden, onorthodoxe methodes waren daarbij geoorloofd, noodzakelijk bijna.’ Je bent geneigd haar gelijk te geven, dwingend als het vertelperspectief is. Het is ontroerend, hoe ze ervoor zorgt dat het kind haar als een zus begint te beschouwen. Wat een toewijding! Ze laat haar zelfs bij zich logeren, wanneer de situatie bij Carmen thuis onhoudbaar wordt. Maar het gaat wringen. Van der Werf wekt geraffineerd steeds meer onbehagen, met kleine zinnetjes die door het vlot verlopende verhaal heen gestrooid staan. ‘Je bent lief’, zegt Josie op een gegeven moment weer eens tegen Carmen. ‘Echt zo lief en leuk.’  Door wat volgt rijzen de haren je te berge: ‘Ze strekte haar arm, hield haar wijsvinger onder Carmens kin, streek met haar duim langs haar onderlip, stak hem een eindje in haar mond, duwde de lip naar onderen en liet hem terugveren, de lip plopte tegen haar tanden.’  De huiver wordt steeds groter. Kan dat bepotelen van die lip nog door de beugel? Wie heeft hier eigenlijk wie het meest nodig? Is De droomfabriek nou een aanklacht in verhaalvorm over ons schoolsysteem vol ongelijke kansen, is het satire, expres dik aangezet, een reportageroman waarin staat wat er staat, of is dit onverwachts een #MeToo-boek, met ditmaal een in aanvang goedwillende vrouw in de daderrol? Het is dat allemaal, dat maakt het bijzonder.  Van der Werf intussen is zich er, blijkens kleine aanwijzingen, vooral ook bewust van dat zijn roman een construct is. Hij laat dit subtiel merken, je leest er zo overheen. Bijvoorbeeld wanneer je aan de epiloog toe bent, een prettig lijstje met informatie over hoe het de leerlingen uit het boek in hun verdere leven vergaan is, nogal wensvervullend. En toch zet hij daar dan  achter: ‘Alle personages en gebeurtenissen in dit boek zijn verzonnen. Het staat de lezer vrij een geheel andere versie van dit naschrift te bedenken.’ Iets met roem, suggereert hij. Ja, maar het tegenovergestelde kan dus ook – iets met nog meer pech, nog meer pijn. Evenzogoed. Bij Van der Werf lijkt alles maar al te gauw duidelijk.  Nauwelijks valt op dat het er  niet eenduidig staat. Josie overweegt naar het politiebureau te gaan, ergens op het eind van het boek. En dan volgt: ‘Terug in het dorp liep ze rechtstreeks naar een groot bakstenen gebouw met een pannendak. Ze was er nog nooit binnen geweest. Het was stil, niemand te zien, ze bleef op een paar meter van de ingang staan. Toen ze een stap naar voren deed schoven de automatische deuren open, soepel en geruisloos, alsof ze op haar hadden gewacht. Achter de balie zat een vrouw met een mismaakt gezicht, haar rechterwang was geel en ingevallen, haar lippen waren deels weggesmolten. Ook de rechterkant van haar neus was een gesmolten stompje.’  De portier is een invalide, aha, kun je dan denken, Nooit meer slapen van Willem Frederik Hermans indachtig. De weergave van de ‘feiten’ in deze roman, door de ogen van de hoofdpersoon, is net als bij Hermans niet betrouwbaar. Je kunt dat ook niet denken en klakkeloos aannemen hier met een politiebureau van doen te hebben. De droomfabriek is op meerdere niveaus te lezen. In alle gevallen lees je een gaaf boek. Illustratie Ted Struwer
 Gerwin van der Werf: De droomfabriek.  Atlas Contact, 287 blz. € 21,99 

●●●●●
||https://www.nrc.nl//nieuws/2022/09/15/als-de-docente-de-lip-van-een-leerling-bepotelt-voel-je-nattigheid-a4141994
2022-09-15||Een plechtige processie begeleidt Elizabeth van Buckingham Palace naar Westminster Hall||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/15/een-plechtige-processie-begeleidt-elizabeth-van-buckingham-palace-naar-westminster-hall-a4141969
2022-09-15||Een simpel leven leiden? Zo eenvoudig is dat niet||Er zit soms wat woede in Een simpel leven, het boek waar journalist en historicus Roderick Nieuwenhuis de afgelopen jaren aan werkte. Woede, ook al is die dan ingetogen en beschaafd, is niet meteen wat je verwacht van een boek over de zoektocht naar een simpel, sober leven. En dat is net het mooie: de queeste van Nieuwenhuis voert ons niet langs de platgetreden paden van de soberheidsliteratuur, maar verkent, naast evidente keuzes als de opruimobsessie van Marie Kondo of de geneugten van mindfulness, ook volop nieuwe hoeken en kanten, zelfs al blijken die soms duister, of ronduit ergerlijk.  Daarbij brengt Nieuwenhuis ons van een pleidooi voor meer begrip voor millennials naar een analyse over het snobistische element in modernistische architectuur (‘arbeiderswoningen voor de rijken’) tot een mooie bespiegeling over het verlangen naar de onvoorwaardelijke liefde uit de kindertijd. Dat laatste doet hij aan de hand van Virginia Woolfs To the Lighthouse en haar verlangen naar de geborgenheid van Talland House, het vakantiehuis in St. Ives dat haar vader iedere zomer huurde. Klinkt dat wat overladen, onsamenhangend of vergezocht? Dat is het niet. Nieuwenhuis,  voormalig medewerker van NRC en De Groene Amsterdammer, heeft in dit boek een mooi evenwicht gevonden tussen zijn liefde voor en kennis van kunst en literatuur, persoonlijke voorkeuren en belevenissen, en historische en actuele achtergronden over het diepmenselijke verlangen naar eenvoud en soberheid. Met als centrale vragen: waar komt die drang naar eenvoud vandaan, en wat heeft eenvoud ons vandaag nog te bieden? Nieuwenhuis schrijft dat hij al sinds zijn tienerjaren een meer dan gewone interesse heeft in het thema. Maar het was pas na lezing van de heruitgave van Walden van Henry David Thoreau in 2016 dat hij besloot om zijn eigen gedachten over een simpel leven aan het papier toe te vertrouwen. Dat zo’n leven in een hutje in de wildernis minder zaligmakend is dan veel pleitbezorgers voor een eenvoudig leven doen voorkomen, had hij toen al ervaren. Tijdens een rondreis door Europa belandde hij uit financiële noodzaak in een houten tuinhuisje in de wilde Schotse natuur. Er bleek niets fijn of ontspannend aan de eenvoud daar. Wat romantisch werd voorgesteld, bleek uiteindelijk een combinatie van fysiek uitputtend werk, in ruil voor een verblijf in een te klein en oncomfortabel huis.  Toch bracht die ene negatieve ervaring hem niet af van zijn hang naar minimalisme en soberheid. Jaren later bevindt hij zich met zijn vrouw in een ander vakantiehuis, een zogenaamd tiny house waar hij in bed niet eens rechtop kan zitten. Dan komt het besef: ik heb me opnieuw laten vangen door de al te mooie voorstelling van het simpele leven. En met dat besef komt ook de lichte kwaadheid over reclamemakers, influencers op sociale media en andere soberheidsgoeroes die volop kapitaliseren op het verlangen van mensen naar een eenvoudiger, eerlijker leven. Hier komt Nieuwenhuis zijn pleidooi voor de millennials op de proppen. Het is een generatie, zijn generatie, die vaak wordt verweten niet hard genoeg te werken, niet doortastend genoeg te zijn. Terwijl het net deze generatie is die veel milieubewuster en dus soberder poogt te leven dan voorgaande generaties, die probeert de valkuilen van het consumerende leven te ontwijken. Maar het is ook deze generatie die het eerste slachtoffer is van de groeiende ongelijkheid zoals die is beschreven door Thomas Piketty, die met flexbaantjes en uurcontracten het hoofd boven water probeert te houden en nauwelijks een hypotheek voor een koophuis kan afsluiten. In tijden van economische crisis wordt, niet voor het eerst, een grote groep gedwongen tot soberheid, en dan is de lol er snel af. In de beslotenheid van je loft kijken naar mooi bewerkte Instagrambeelden van chique ingerichte woonhutten is een andere wereld dan gedwongen moeten kiezen voor een tiny house. Soberheid is een luxeproduct geworden, iets om mee uit te pakken. Tegelijk ziet Nieuwenhuis veel ‘negatieve eenvoud’: niet uit vrije wil, maar uit bittere noodzaak. Maar het is uiteraard niet allemaal kommer en kwel. Heel mooi is hoe Nieuwenhuis in veel hoofdstukken weer terugkeert naar Walden, en zo laat zien hoe je dat boek op verschillende manieren kunt lezen. Voor de een is de hang naar eenvoud ergerlijk, is het een lofzang op een zuiver leven en daarom moralistisch. Maar je kan het boek ook lezen als milieubewuste systeemkritiek of als een pleidooi voor spirituele in plaats van materiële groei.  Naast Thoreau passeren nog tal van schrijvers en filosofen de revue, waarmee de belezen Nieuwenhuis gretig illustreert dat de hang naar eenvoud van alle tijden is. Maar hij is ook niet te beroerd om minder evidente bronnen uit film en muziek aan te boren, zoals Taylor Swift en Bruce Springsteen.  Een simpel, sober leven blijft voor Nieuwenhuis een nobel streven, met meer aandacht voor het klimaat en minder plat consumentisme. Tegelijk is het een worsteling. Dat nieuwe besef zorgde ervoor dat hij geen eenduidige lofzang op de eenvoud heeft geschreven, maar een inzichtelijk en erg vlot geschreven boek met veel achtergrond over de schaduwzijden van ons soberheidsverlangen. 

●●●●●
||https://www.nrc.nl//nieuws/2022/09/15/een-simpel-leven-leiden-zo-eenvoudig-is-dat-niet-a4141993
2022-09-15||Net als je heerlijk met deze Britse adel meekabbelt, slaat schrijfster Rebecca West haar klauwen in je hart||Afgelopen juni kwam De familie Aubrey uit, van Rebecca West (1892-1983). Een enerverende roman die zich ontrolt aan het begin van de 20ste eeuw, maar vooral een springplank is naar het volgende boek, deel 2 van een trilogie. Dat verscheen nu in vertaling, Mary en Rose. Dit redt zichzelf. Kennis van deel 1 is niet nodig, ook al besef je dan beter de duik die je neemt: op avontuur maar wel met je kop naar beneden.  Het verscheen in 1984, postuum, 28 jaar na deel 1. Het is minder goed geredigeerd, hapert soms door doublures, en sommige uitweidingen trekken het verhaal uit het lood. Had het op de plank moeten blijven liggen? Nou nee. In zo’n warm bad van literaire allure neem ik wat opvliegende zeepbellen graag voor lief.  Volgens West mikt slechts een deel van de mensen op een gelukkig leven. En de rest? ‘De andere helft van ons is min of meer gek. Die verkiest het onaangename boven het aangename, […] en wil sterven in een catastrofe.’ (Dit West-citaat komt uit Black Lamb and Grey Falcon (1941). Ik las het bij Deborah Levy, een hedendaagse schaduw van Rebecca West).   Driemaal raden welke helft de boventoon voert in Mary en Rose. Juist.  Geluk is stilstand. Wil je werkelijk leven dan ben je genoodzaakt dat geluk maar te laten zitten, die gedachte dampt op uit elke pagina. En als de familie toch even op geluk rekent, lezen we: ‘Ons geluk nam opnieuw zijn loop.’ Waarmee de lezer beseft dat ze die uitglijer duur zullen betalen. Intussen is deze roman een parade van radelozen die zich staande houden door elkaar in de tang te nemen. West wordt niet moe te beschrijven hoe ze een ander in alle beleefdheid onderuit halen. Ze observeert of ze veldwerk doet en sproeit met curieuze details van uiterlijk, gedrag en lichaamstaal over de lezer heen. Die zit in bewondering te grinniken over zoveel creatief venijn, beschreven met verhitte zinswendingen en overspannen vergelijkingen. Iemand loopt rond met een geheim ‘als een jas om zich heen’ geslagen en een mooi gesprek wordt getypeerd als een doos chocolaatjes. Ik zie het allemaal voor me. De uitvalsbasis van Mary en Rose is opnieuw de versleten villa waar de upperclassfamilie Aubrey zwaar verarmd resideert. Waar hun verdwenen man en vader nu fungeert als een vereerd fantoom. Waar een stoet meedogenloos geobserveerde kennissen zich komt warmen aan het exotische gezin.  Mary en Rose, de tweelingzussen die we leerden kennen als opgeschoten, standsbewuste kinderen, zijn nu jonge vrouwen. Allebei zijn ze inderdaad de concertpianiste geworden waartoe hun verschraalde moeder hen heeft bestemd en gedrild. Rose is de  zelfbewuste ‘ik’ van het boek. De mensenschuwe Mary is misschien wel de betere pianiste. Hun geminachte zus Cordelia bestaat het om te trouwen – er wordt nog meer bespot en afgeweerd. Zon en maan van het gezin is jongste broer Richard Quin, een verbeterde versie van de vader. Ook hij is een klaploper maar hij  maakt geen slachtoffers, hij maakt vrienden. Hij is behept met een zeldzame sociale intelligentie. Iedereen loopt met hem weg. Echt. Neemt hij de tram dan is er grote kans dat hij aan de praat raakt en een nieuwe kameraad voor het leven erbij heeft.  Ik lees en ik lees en net als bij deel 1 trap ik er weer in:  ik verbaas me en bewonder en… denk: ja, wát nou?  Waar gaan al die grote scènes, met salongeweld, een kroeggevecht, bijna-moord, superieure muziekkennis en familievenijn naartoe? En dan, als ik definitief meekabbel alsof ik naar Downton Abbey zit te kijken, slaat Rebecca West haar klauwen in mijn hart.  Alles wat ik tot nu toe las is een ‘voorprogramma’ voor  het eigenlijke onderwerp van deze roman, de Eerste Wereldoorlog. Of liever, het afscheid van Richard Quin die naar de loopgraven in Frankrijk zal vertrekken. Niemand wil dat de nacht voorbij gaat, niemand wil dat het ochtend wordt, en Rebecca West voorziet in uitstel, pagina na prachtige pagina. Teder, indrukwekkend, groots, schetst ze een portret van het akelige begrip ‘onafwendbaar’. En nu de titel. Uitgever en vertalers kozen voor Mary en Rose. Dat is wel zo helder, maar sinds die laatste nacht van Roger Quin, waar het complete boek in wordt opgezogen, verkies ik Wests eigen titel voor deze roman: This Real Night. De echte nacht – de nacht van de waarheid van de laatste omhelzing en ook de helse nacht die oorlog is. De nacht dat niemand de schijn ophoudt en iedereen zichzelf is. Even.  Lees ook: 

●●●●●
||https://www.nrc.nl//nieuws/2022/09/15/net-als-je-heerlijk-met-deze-britse-adel-meekabbelt-slaat-schrijfster-rebecca-west-haar-klauwen-in-je-hart-a4141991
2022-09-15||Deze schrijfster begint haar autobiografische roman met haar eigen onthoofding||‘Ik overleed op een dinsdagmiddag, overreden door een auto terwijl ik Avenue George V overstak.’ De autobiografische roman Scheiden van  Susan Taubes (1928-1969) vangt aan met dit tragische einde, op nuchtere toon beschreven: het regende hard, de hoofdpersoon kwam net bij de kapper vandaan, rende op een taxi af en wordt geschept, met  desastreus gevolg: ze wordt onthoofd. Die sensatie, gescheiden raken van de eigen romp, weet de ik-persoon vervolgens bloemrijk te beschrijven: ‘Hoe […] de duizenden biljoenen cellen die opeens bevrijd waren juichend uiteenstoven, vooruit stuwden, zich naar de zeven poorten van Parijs spoedden, door Porte de Clichy, Porte de la Chapelle, Porte d’Orléans, Porte de Versailles; hoe de vingers aan mijn uitgestrekte armen de bossen van Boulogne en Vincennes indoken.’ Het is gek, zo’n  nuchtere beschrijving gevolgd door een poëtische passage op één pagina, maar het zegt ook veel over de schrijfstijl van  Taubes. De Hongaars-Amerikaanse filosoof en schrijfster, die in haar leven één roman publiceerde en na het verschijnen daarvan zichzelf verdronk, kan niet alleen gruwelijke gedachten en gebeurtenissen nuchter beschrijven, haar teksten zijn tevens reflecterend, associatief, filosofisch maar soms ook ronduit vaag. En dat maakt het lezen van Scheiden, de herontdekte autobiografische roman uit 1969 die nu in vertaling uit is, niet tot een onverdeeld genoegen.  De eerste helft van het boek vertelt op fragmentarisch wijze het verhaal van Sophie Blind die, gevlucht uit Hongarije vlak voor de Tweede Wereldoorlog,  in Amerika trouwt met de zelfzuchtige  academicus Ezra Blind. Terwijl Sophie de zorg draagt voor drie kinderen, komt ze erachter dat haar echtgenoot affaires heeft, emotioneel verknipt is en een kinderlijke afhankelijkheid vertoont. Hun afspraak tot ‘vrije liefde’ over te gaan werkt niet, maar als ze wil scheiden, weigert hij. In koortsdroomachtige  passages, geschreven vanuit de eerste  of  derde persoon, beschrijft Sophie haar eigen dood, autopsie en begrafenis en  lezen we over haar minnaars, haar  gevoelens van beklemming en verlangens, haar angsten en liefde voor de kinderen met wie ze uiteindelijk naar Parijs verhuist. Susan Taubes. Foto collectie Ethan en Tania Taubes
 Heel anders van stijl is het tweede deel van deze grotendeels autobiografische roman waarin Taubes (geboren in 1928 als Judith Zsuzsánna Feldmann en  kleindochter van de opperrabbijn van Boedapest) op een lineaire, rechttoe-rechtaan wijze haar eigen verleden beschrijft. Hoe ze op elfjarige leeftijd in 1939 met haar Joodse vader, een atheïstische psychoanalyticus, Hongarije verlaat op de vlucht voor de nazi’s. En hoe haar moeder, een aandachtverslaafde vrouw, achterblijft en met een jongere man trouwt. Het is in  dit deel dat duidelijk wordt hoe het komt dat  Sophie, opgroeiend met twee verknipte ouders en al zo vroeg gescheiden van haar moeder en vaderland, zich laat verleiden tot een huwelijk met de Joodse Ezra Blind (filosoof en godsdienstgeleerde Jacob Taubes) in de hoop dat dit traditionele huwelijk haar houvast zal bieden. Niets blijkt echter minder waar, zoals ook duidelijk wordt in een aantal bizarre passages waarin Sophie, in de vorm van een toneelstuk, voor de scheiding van haar man voor een Joods tribunaal wordt gesleept. Daar biecht Ezra op dat hij zijn vrouw een huwelijk onder valse voorwendselen heeft aangepraat. ‘Ik beloofde haar een orthodox-Joodse bruiloft met violisten en dans en de ceremonie van de bruid die zevenmaal om de bruidegom heenloopt […] Maar ik heb het niet kunnen waarmaken in dit tijdperk van ambiguïteit en tanende godsdienstigheid.’ Het is tijdens datzelfde tribunaal dat Sophie, fulminerend en met haar kont in de lucht wiebelend, vanuit haar doodskist de rabbijnen vol Freudiaans venijn de huid vol scheldt. ‘Toe maar, stelletje fossielen, veroordeel me maar voor het eten van gefrituurde inktvis, pijpen, voor dierenverering. Ik heb de mezoeza aangeraakt terwijl ik menstrueerde, schrijf dat maar op.  [...] Ik beveel alle Joodse vrouwen aan sperma te drinken, puur of vermengd met runderbloed. Voer me nu maar aan de honden zoals u gewoonlijk doet.’  Ja, duidelijker kan iemand zich niet afzetten en het is bewonderenswaardig hoe  Taubes haar venijn zo ongefilterd – soms zelfs grappig – weet  op te schrijven. En toch komt dit boek vooral over als een ongepolijst dagboek. Of, nog beter, het lijkt net of Taubes vanaf de bank de psychiater toespreekt met al haar associaties, onderdrukte gevoelens en ongefilterde ideeën. Die directheid, afgewisseld met soms, poëtische, dromerige  fragmenten (‘Wat een hoogmoed om te verwachten in dit leven helemaal wakker te zijn’) zou van dit boek, zoals voormalig uitgever Oscar van Gelderen in het nawoord schrijft,  ‘een truffel’ of ‘parel’ maken: een herontdekt meesterwerk. Hij noemt het lezen van Scheiden dan ook een ‘verbluffende leeservaring’. Dat zou het kunnen zijn, voor wie deze eclectische schrijfstijl opvat als een bewust opgezette postmoderne, eigenzinnige uitingsvorm. Toch is de opzet van het  boek daar te rommelig voor en had een goede eindredacteur verleden, droom en de werkelijkheid meer tot een eenheid kunnen smeden. Niet dat een roman zo’n aanpak altijd vereist, maar in het geval van Taubes   hadden al  die gevoelige, bizarre en soms ontroerende passages daardoor meer tot hun recht kunnen komen. Want hoe sterk was het wel niet geweest als Taubes haar hele boek had geschreven vanuit het perspectief van een dode?    Toch spreekt uit al dat ruwe materiaal ook een kernachtige boodschap. Uiteindelijk zoekt Sophie, opgesloten in een  misogyne wereld, de vrijheid. En die vrijheid schuilt niet zozeer in een verlangen naar losbandigheid of vrije seks, maar komt eerder tot uiting  in de onuitgesproken behoefte aan  een overzichtelijker bestaan. De titel verwijst immers niet alleen naar de scheiding van haar  ouders of haar  eigen scheiding. Het slaat ook terug op het  kind dat uit haar moederland is weggerukt, is afgesneden van haar eigen moeder en van een traditionele joodse opvoeding, en wier leven op meedogenloze Freudiaanse wijze stelselmatig is stukgeanalyseerd. Daarmee vertelt Taubes een verhaal over ontheemding en over hoe je op vele niveaus niet thuis kunt zijn: niet in een land, niet met anderen, niet in je eigen wezen.  Dat laatste maakt ze duidelijk in  de laatste passage van haar boek waarin ze  beschrijft hoe het voor Sophie onmogelijk is om te schrijven over dat andere leven in Boedapest. ‘Sophie Blind, die nu in New York was, kon teruggaan. Het kind kan dat niet, dat is nooit weggegaan. Er is altijd een deel dat blijft, doorzet, gevangen in het moment, en een ander deel dat ontsnapt.’ Wat achterblijft na het lezen van dit boek   is het besef hoe makkelijk een mens in stukken uiteen kan vallen, om daarna nooit meer te helen. Dat maakt dit boek, zeker gezien Taubes’ vroegtijdige dood, tot een verdrietige schreeuw in de leegte.  

●●●●●
||https://www.nrc.nl//nieuws/2022/09/15/deze-schrijfster-begint-haar-autobiografische-roman-met-haar-eigen-onthoofding-a4141990
2022-09-15||De ongemakkelijke seksscène is het hoogtepunt van Jaap Robbens roman||Het goede aan de vorige romans van Jaap Robben (1984), die in meerdere talen zijn vertaald en doordrongen tot de International Booker Prize-longlist, was dat hij verder ging en dichterbij kwam dan comfortabel was. Dat de symbiotische band tussen moeder en zoon in Birk (2014) misschien té hecht was, dat de jonge hoofdpersoon in Zomervacht (2018) wel voor zijn verstandelijk beperkte broertje wílde zorgen maar dat niet kon – Robben schreef daar zo over dat het je keel dichtkneep. En dan nog een stapje verder. Want inzoomen is Robbens kracht: dan ziet en toont hij mensen heel precies, in al hun tegenstrijdigheden, waardoor ze even tragisch als ontwapenend zijn. Zoals ook in een van de beste scènes in het nieuwe Schemerleven, waarin hoofdpersoon Frieda ontmaagd wordt door haar minnaar, een getrouwde man, op een strandje aan de Waal. Robben stopt niet waar seksscènes doorgaans stoppen,  hij beschrijft ál het gevoel, ook het ongemak. ‘Ik had verwacht dat dit vanzelf zou gaan, zoals je glijden niet kunt tegenhouden wanneer je bovenaan een glijbaan gaat zitten.’ Maar ook: ‘Elke uitademing van hem was een geluid tussen bibberen en kermen in.’ En ook, helaas: ‘Plots glipte zijn piemel uit me weg. Otto rolde haastig van me af, alsof hij een kop gloeiendhete thee in handen had die hij ergens kwijt moest.’  Dat is mooi, raak. In Schemerleven staat daar tegenover dat uitzoomen Robben minder goed afgaat – of eigenlijk: het combineren van verschillende verhaallijnen en  ambities. Frieda is in het heden van de roman een bejaarde vrouw, wier man net overleden is en wier schoondochter net in verwachting is. Dat alles werpt haar terug in een trauma dat ze tot dan toe  heeft genegeerd. Ze zijn er plots, de herinneringen aan haar affaire met Otto, die naargeestig eindigde. Maar er zijn ook levendige scènes, verliefd en tegelijk vol ongemak. De alternerende hoofdstukken, waarin ze oud is, contrasteren daar nogal mee: daar is Frieda eenzijdig bozig en kribbig. Tegen haar zoon is ze louter geïrriteerd – een ruzie tussen hen is zo expliciet en ondubbelzinnig dat je aan amateurtoneel moet denken: ‘Alles draait om jou. Je vraagt nooit hoe het met ons is. Nooit! […] Maar papa is dood. Zomaar… dood. En hij is niet alleen jouw man, maar…’, et cetera. Zo komen de personages niet tot leven. Robben schaakt op vele borden tegelijk: het verhaal moet ook een historisch beeld schetsen van Nijmegen in de afgelopen eeuw,  van de gevolgen van een buitenechtelijke affaire, van sociale uitsluiting, van de heersende houding dat leed weggestopt moest worden – dat is Frieda’s trauma, haar drama.  Die regelrecht vreselijke, onsubtiele toestanden vergen iets anders van een schrijver dan wat Robben  tot nu toe liet zien. Vooral in het laatste deel van de roman zet hij alles zwaar aan. De bijfiguren worden stereotypen, formuleringen hellen meer dan eens over naar melodrama, naar kitsch. Zoals over een pasgeboren kind (zich kennelijk van al het wereldleed bewust): ‘De teentjes ingetrokken, gekromd om zich te verzetten tegen de kou, tegen alle kou van de wereld.’ Of hij laat verteller Frieda  onkarakteristiek vaag-poëtisch uit de hoek komen (‘Ruw wrijf ik de schuld uit mijn ogen’), en op een ongeloofwaardig moment, namelijk als ze in bijna dickensiaanse gribus is terechtgekomen, een woordgrapje maken: ‘Onbewoonbaar verklaarde panden die onverklaarbaar werden bewoond.’  Vreemd, allemaal. Alsof de schrijver de macht over zijn materiaal is kwijtgeraakt. Alsof hij het (waar gebeurde) drama vooral heel érg vond en daardoor  het kleine en dubbelzinnige, waarin hij eerder excelleerde, uit het oog is verloren. 

●●●●●
||https://www.nrc.nl//nieuws/2022/09/15/de-ongemakkelijke-seksscene-is-het-hoogtepunt-van-jaap-robbens-roman-a4141989
2022-09-15||Column | Het landje van Paradiso||Sinds de krantenberichten fiets ik vanzelf iets langzamer als ik erlangs kom. Even opzij kijken… ach ja. De berichten gingen over het braakliggende terreintje links van Paradiso. Het terreintje zal niet lang meer braak liggen. Er komt een gebouw van vijf verdiepingen op te staan met kantoren en een hypermoderne entree. Waar nu nog wilde planten hoog opschieten zal het publiek straks afdalen en ondergronds naar de voormalige kerk aan de Weteringschans lopen. De tijd heeft Paradiso ingehaald. Het vroegere onderkomen van de Vrije Gemeente moet groter worden, veiliger, beter geïsoleerd. Zo gaan die dingen, je houdt het niet tegen. Maar toch. Door de krantenberichten merk je ineens hoezeer je aan zo’n landje gehecht kan raken. Op de een of andere manier wist je niet beter of naast Paradiso had je eerst een plek voor laden & lossen, en daarna had je niets. Nou ja, een rafelplekje achter hekwerk had je. Struiken met wat rommel. Niks bijzonders. En dat was precies de charme, ingeklemd tussen de poptempel en een fraaie villa met torentjes heerste het onkruid. Vaak zie je ze niet, de rafelranden en rafelplekken, maar je voelt ze altijd Natuurlijk: ik zal er bij het passeren vaker niet dan wel naar hebben gekeken. Zo’n landje vraagt geen aandacht. Toch kruipen zulke wilde stukjes onmerkbaar onder je huid. Ze nestelen zich in jouw beeld van de omgeving. Je weet niet beter of het is er altijd geweest en het zal er altijd blijven. Juist in het stadscentrum, waar elke centimeter telt, hebben onverzorgde plekjes iets rustgevends. Iets troostrijks misschien zelfs. Hier gebeurt zomaar wat: dat idee.  Vaak zie je ze niet, de rafelranden en -plekken, maar je voelt ze altijd. Noem mij sentimenteel, maar ik kan niet langs de Weesperzijde ten zuiden van de Omval fietsen zonder even aan de glasblazers en de autoslopers te denken: hoe die vroeger daar hun rafelige zaakjes runden. Al zullen de bewoners van de huidige rechthoekige villa’s vast heel gelukkig zijn. Ik gun de duizenden die op het Zeeburgereiland zijn gaan wonen hun comfort van harte; en mis toch, als ik er langskom, de non-descripte vlakte die er vroeger lag. Zelfs een drassig landje naast het tennispark bezorgde mij een brok in de keel. De schop ging erin want dan konden we een extra speelveld krijgen, met gravel en krijtlijnen. Mooi! En ik dacht: weer een landje minder. Ze moeten blíjven, de weelderige stukjes niks, maar ze verdwijnen een voor een. Uiteindelijk zal  ook het laatste rafelplekje worden opgeofferd aan de logica van de vooruitgang. De behoefte aan woon- en werkruimte is te groot.  Ook popmuziek vergt tegenwoordig meer ruimte dan in 1968, toen Jezus Christus op Weteringschans 6 plaats maakte voor Pink Floyd. Snap ik. Maar toch: voordat de landmeters er de boel komen vastleggen trap ik bij het passeren graag op de rem. Nog even kijken naar dat mini-landhuisje op een terp in het gras: een autonoom kunstwerk, zomaar neergezet op het Landje van Paradiso. Fantastisch. Voor zolang het duurt. Dag landje.||https://www.nrc.nl//nieuws/2022/09/15/het-landje-van-paradiso-a4141847
2022-09-15||Opinie | Voorkom gouden tijden  voor de schuldenindustrie||Ik ben woest en verdrietig. Ik maak me zorgen. Mensen zitten zonder eten. Mensen sluiten zelf hun gaskraan af. Mensen dreigen met zelfdoding omdat de geldstress ondraaglijk is. En dát in Nederland. Sarah Reitema is  raadslid in Rotterdam  namens  de PvdA. Waar alle krantenkoppen zich nu richten op de energie-armoede en dure boodschappen, vrees ik voor wat hierna komt: de schuldenindustrie die zich voedt met nieuwe zieltjes. Politici en bestuurders moeten niet alleen alles op alles zetten om de klappers van het hier en nu te dempen. Zij moeten ook vooruitkijken om de almaar groter wordende kwetsbare groep Nederlanders te beschermen tegen de harteloze schuldenindustrie.  Een derde van alle huishoudens in Nederland heeft moeite met rondkomen en voor 8 procent zijn de schulden zelfs zo groot geworden dat deze huishoudens niet meer op eigen kracht hier uit kunnen komen.   Door de stijgende energieprijzen dreigen ruim 1 miljoen huishoudens in de financiële problemen te komen, waarvan zo’n 600.000 huishoudens niet eerder te maken hadden met schulden. En het kabinet? Dat bedenkt een ‘plan’ om mensen éérst in de schulden te laten komen om ze erna pas te helpen.  Want zo lijkt het te gaan in Nederland; pas als mensen door het ijs gezakt zijn, proberen we ze met dure instrumenten eruit te trekken.  Eén partij in ons land heeft wél baat bij onze betalingsproblemen: de schuldenindustrie. Rondom betalingsachterstanden, schulden en bewindvoering is het afgelopen decennium een ware industrie ontstaan: op grote schaal worden schulden doorverkocht, verhandeld of verergerd. Het gaat om organisaties als bewindvoerders, incassobureaus en deurwaarders die willens en wetens schuldendossiers niet oplossen puur voor eigen gewin. Bedrijven die  er een potje van hebben gemaakt, zijn bijvoorbeeld incassobureau het Invorderingsbedrijf,  bewindvoerder Belana Bewind & Inkomensbeheer,   en de miljoenenbusiness van deurwaarder Van den Bergh & Partners.  Rechters zitten tot over hun oren  met bewindvoerderszaken en  toezichthouders kampen met een serieus handhavingstekort.  De schuldenindustrie kan vrijwel ongestoord haar gang gaan. En heel Nederland betaalt de rekening. De schuldenaar zit vast in het net van de malafide bewindvoerder en bereikt niet eens de gemeentelijke schuldhulpverlening.  Via de rechter ben je financieel gehandicapt gemaakt: je mag niks meer zelf regelen of betalen. Ondertussen wordt de pot bijzondere bijstand van de gemeenten leeg getrokken en dit gaat linea recta naar de bewindvoerder. De tijd tikt door, de bewindvoerder vangt geld, en de schulden blijven liggen en stapelen zich op. De schuldeiser? Die wacht zeven jaar en krijgt dan misschien een schijntje van de openstaande originele schuld terug. Kortom: alleen de schuldenbedrijven profiteren  ten koste van de schuldeiser, de schuldenaar en de belastingbetaler.  Het voelt niet alleen immoreel, dat de een geld verdient aan de schulden van een ander. Het is ook volkomen absurd dat winstoogmerk op een tekort aan geld überhaupt is toegestaan. Een landelijk verbod op een verdienmodel op schulden was gisteren al nodig. Alléén de overheid, en hooguit private partijen zonder kil winstoogmerk, zouden schuldenaren mogen helpen met hun budget. Schulden zijn geen verdienmodel en deze ‘markt’ moet zo snel mogelijk de kop ingedrukt worden. De tijd tikt door. Elke dag telt als je in de schulden zit. Niet alleen voor je portemonnee. Geldstress heeft ook grote gevolgen voor je mentale en lichamelijke gezondheid.  Je immuunsysteem verzwakt en de kans op ontstekingen en stoornissen is groot. En met het oplossen van de schulden zijn de gezondheidsproblemen niet verdwenen.  De schuldenproblematiek is een systeemprobleem. Als we anders gaan praten over betalingsproblemen, kunnen we veel ellende voorkomen. De schuldenindustrie gaat gouden tijden tegemoet als we nu niet keihard ingrijpen. Juist nu ons een ware schuldenexplosie te wachten staat, is het aan politici en bestuurders om alles op alles te zetten om uitbuiting van mensen met schulden te voorkomen. ||https://www.nrc.nl//nieuws/2022/09/15/voorkom-gouden-tijden-voor-de-schuldenindustrie-a4141988
2022-09-15||Bijna veertig historische schepen hebben geen geldige certificaten||Een kleine veertig historische zeilschepen van de zogeheten bruine vloot hebben geen geldige certificaten. Dat blijkt uit donderdag gepubliceerd onderzoek van de Inspectie Leefomgeving en Transport. De bruine vloot bestaat uit 250 schepen. De 39 schepen zonder geldige certificaten mogen niet varen.  Het onderzoek werd in gang gezet nadat in augustus een 12-jarig meisje om het leven kwam doordat een giek op een historisch zeilschip uit Harlingen brak. Dat bleek later het gevolg van houtrot. Ina Sjerps, de burgemeester van Harlingen, sprak na het ongeluk over een patroon. In zes jaar tijd zijn er op vier traditionele zeilschepen ongelukken met soms fatale afloop gebeurd.  Schepen van de bruine vloot hebben certificaten nodig om te mogen varen. Het hoofdcertificaat is vijf jaar geldig en wordt door klassenbureaus, die schepen inspecteren, afgegeven als het schip in de juiste staat verkeert. Het certificaat voor onder meer de giek is 2,5 jaar geldig. De resultaten van het onderzoek zijn aanleiding voor de inspectie om met klassenbureaus en de brancheorganisatie in gesprek te gaan. ||https://www.nrc.nl//nieuws/2022/09/15/bijna-veertig-historische-schepen-hebben-geen-geldige-certificaten-a4141983
2022-09-15||Openbaar toilet op de Noordermarkt? Niet iedereen ziet dat zitten||In 2015 pieste Geerte Piening op straat, in een steegje tussen De Balie en de Apple Store. De toenmalige studente was op stap, de clubs sloten hun deuren en zij had hoge nood, zoals dat gaat op zo’n avond. Bij een gebrek aan vrouwvriendelijke, openbare plasgelegenheden deed ze haar behoefte op straat. Het werd een dure plas, de politie betrapte haar op heterdaad en schreef een boete uit voor wildplassen.  Eenmaal terug bij haar verstand besloot Piening de boete aan te vechten voor de rechter: wat had ze dán moeten doen? „Ik ben zelf in Kiev geweest, daar kun je ook gewoon terecht – Kiev?!”, zei ze in 2017 tegen Het Parool. „Dan is het toch gênant voor een toeristenstad als Amsterdam dat vrouwen hier geen kant op kunnen?” Maar de – mannelijke – rechter oordeelde dat  Piening  haar behoefte maar in een mannenurinoir had moeten doen.  De zaak werd een mediaspektakel en Piening de voorvechter van het inclusieve openbare toilet. De zaak wordt vaak aangehaald als het gaat over de plasproblematiek in Amsterdam. De karakteristieke, donkergroene plaskrullen zijn alleen voor mannen fatsoenlijk te gebruiken. Vrouwen piepen er met hun blote billen onderuit en voor mindervaliden is het al helemaal onbegonnen werk. Volgens de Maag Lever Darm Stichting weerhoudt het gebrek aan openbare toiletten   één op de vier van de 3,5 miljoen buik- en blaaspatiënten ervan regelmatig de deur uit te gaan. Meer dan de helft heeft bij aandrang binnen vijf minuten een toilet nodig en maar één op de zes vindt er op tijd eentje. De stichting pleit   voor plaatsing van een openbaar toilet op elke 500 meter in stadscentra.   De gemeente beloofde na de zaak van Piening om meer krullen te vervangen door openbare, zelfreinigende toiletten.   Een goede zaak, zou je zeggen. Maar de casus van het toilet op de Noordermarkt laat zien waartoe het plan kan leiden. Daar verdween twee jaar geleden de krul op de hoek van de markt, aan het water. Daarvoor in de plaats moet een  ‘MVG’-hokje komen (Man, Vrouw, Gehandicapten). Maar de plek van het nieuwe toilet zorgt voor ophef bij omwonenden: pal óp het plein, naast de Noorderkerk en de speeltuin, tegenover een rij monumentale panden waarvan de ramen beplakt zijn met protestposters. Hun online petitie ‘Red de Noordermarkt’ is inmiddels zo’n 1.700 keer ondertekend.  Dan komt er eindelijk zo’n toilet bij en beginnen de bewoners gelijk weer te steigeren Sander Arts initiatiefnemer petitie vóór openbaar toilet Noordermarkt  „Ik ben gaan praten met omwonenden van zulke toilethokjes elders in de stad en het is verschrikkelijk”, zegt inititatiefnemer Peter-Paul Schouten. „De helft van de tijd zijn die dingen defect, dus er wordt continu vanaf de buitenkant tegenaan geplast. De toiletten zitten onder de graffiti, worden gebruikt als afwerkplek en om drugs te dealen, want de hokjes kunnen een kwartier op slot.”  Schouten heeft sympathie voor het plan om meer openbare toiletten in de stad te plaatsen, maar snapt werkelijk niet waarom dat grijze hok van 3 meter hoog op het vredige pleintje moet komen. „Er zijn hier geen winkels of disco’s en de cafés sluiten om elf uur. De markt op zaterdag zal er een paar kramen voor moeten inleveren en voor de moeders van de spelende kinderen hoeven ze het ook niet te doen. Die plassen liever thuis dan in dat vieze hok, vertellen ze mij.”  ‘Graag wél een openbaar toilet op Noordermarkt’, luidt de tegen-tegenpetitie, met tot nu toe  500 handtekeningen. Het initiatief werd geboren uit persoonlijke frustratie: „Ik heb al dertig jaar de ziekte van Crohn”, zegt Sander Arts, die in verschillende wereldsteden heeft gewoond. „Terug in Amsterdam merkte ik dat het hier wat openbare toiletten betreft  bittere armoe is. Dan komt er eindelijk zo’n toilet bij en beginnen de bewoners gelijk weer te steigeren. Ik dacht: ik start een tegenpetitie.” Al is de locatie ook voor Arts geen halszaak. „Voor mijn part hef je vier parkeervakken op voor zo’n huisje. Ik ben die petitie gestart omdat ik vrees dat straks het plan helemaal van de baan gaat, maar eerlijk gezegd denk ik we er prima uit kunnen komen als beide partijen met de gemeente om tafel gaan.” De casus wordt medio oktober voorgelegd aan de stadsdeelcommissie Centrum voor advies.||https://www.nrc.nl//nieuws/2022/09/15/openbaar-toilet-op-de-noordermarkt-niet-iedereen-ziet-dat-zitten-a4141848
2022-09-15||Debat over euthanasie leeft op in Frankrijk na gekozen dood Jean-Luc Godard||Zelfs de dood van de dinsdag overleden  Jean-Luc Godard was tegendraads. De wereldberoemde Frans-Zwitserse regisseur is overleden door „geassisteerde suïcide” in zijn Zwitserse woonplaats Rolle. Twee naasten van Godard melden aan de Franse krant Libération dat de 91-jarige Godard niet fysiek doodziek was, maar „simpelweg uitgeput”. „En dus nam hij de beslissing om er een einde aan te maken. Het was zijn besluit en het was belangrijk voor hem dat dat bekend werd.” Godards beslissing om zelf uit het leven te stappen, wordt breed uitgemeten in de Franse pers omdat dit in Frankrijk – net als in de meeste andere Europese landen – niet legaal had gekund. Artsen in Frankrijk mogen wel behandelingen stopzetten bij terminale patiënten, maar hulp bij zelfdoding (waarbij een persoon een dodelijk middel krijgt en zelf inneemt; wat in Zwitserland legaal is) of euthanasie (zoals in België en Nederland) is verboden. Het toeval wil dat de dag van het overlijden van Godard de discussie over het recht op euthanasie in Frankrijk opnieuw oplaaide na de publicatie van een rapport van de Nationale Ethische Adviescommissie CNCC. Daarin  oordeelt zij dat er „een weg is voor een ethische toepassing van actieve hulp bij het sterven” – mits streng afgekaderd. Zo moet er, vergelijkbaar met de Nederlandse wetgeving, sprake zijn van een ernstige en ongeneeslijk ziekte die „onverdraagbaar fysieke of psychisch lijden” veroorzaakt. Het rapport lijkt een eerste stap richting de legalisering van hulp bij het beëindigen van een leven in Frankrijk. Een tweede stap wordt in oktober gezet: dan begint het zogenoemde burgerdebat over euthanasie – naar het voorbeeld van de burgerdebatten over het klimaat. Hierbij zal de regering zes maanden lang met specialisten en burgers in gesprek gaan over het thema, met het doel „mogelijk het wettelijke kader te wijzigen” voor het einde van 2023. Het is niet ondenkbaar dat er tegen die tijd een referendum gehouden zal worden over de legalisering van een vorm geassisteerde suïcide of euthanasie. De Franse president Emmanuel Macron benadrukt links en rechts  dat er „collectief nagedacht” moet worden over het „gevoelige onderwerp” voordat er beslissingen genomen worden. Maar het lijkt het erop dat hij zelf in elk geval voorstander is van  legalisering van een vorm van euthanasie. Zo zei hij voor zijn eerste verkiezing in 2017 dat hij „zelf zou willen besluiten over het einde van mijn leven”. En vorig jaar noemde hij zich  expliciet voorstander van „het Belgische model”. Een koerswijziging op dit medisch-ethische onderwerp zou ook passen bij de „grote maatschappelijke hervorming” die de president heeft beloofd voor zijn tweede ambtstermijn. Of deze er ook gaat komen, wordt echter nog spannend nu Macron geen absolute meerderheid meer heeft in het parlement en dus de steun van oppositiepartijen nodig heeft. Dat filmlegende Jean-Luc Godard ervoor zou kiezen zijn leven te beëindigen, was voor naasten waarschijnlijk geen grote verrassing. Meermaals heeft hij zich  uitgesproken voor het recht op euthanasie en kenbaar gemaakt dat hij over de mogelijkheid van euthanasie had gesproken met zijn artsen en advocaten. In een interview met een Zwitserse journalist zei hij twee jaar geleden nog dat hij „niet per se pas op het allerlaatste moment” hoefde te sterven en dat hij „totaal niet bang” was om hulp bij zelfdoding te regelen indien hij bijvoorbeeld ernstig ziek zou worden. „Ik heb geen zin om rondgesleept te worden in een kruiwagen.” Filmkenners wijzen er bovendien op dat zelfdoding in meerdere films van Godard een rol speelde. Zo komt het in Frankrijk verboden boek Zelfdoding, een gebruiksaanwijzing voor in de film Soigne ta droite (1987). En in de film Notre musique (2004) spreekt een personage de woorden van Albert Camus uit het boek De mythe van Sisyphus (1942): „Er is maar één filosofisch probleem dat echt serieus is: en dat is suïcide.”||https://www.nrc.nl//nieuws/2022/09/15/debat-over-euthanasie-leeft-op-in-frankrijk-na-gekozen-dood-jean-luc-godard-a4141987
2022-09-15||Deze filosoof vraagt: zal heroïek ons helpen om de liberale democratie te redden?||Sinds de inval in Oekraïne leven we weer helemaal in de wereld van Hitlers ‘Kronjurist’ Carl Schmitt (1888-1985). Een wereld waarin oorlog een nabije realiteit vormt, met een echte, bijna ouderwetse vijand tegenover ons. Voor Schmitt was het onderscheiden van vriend en vijand, met oorlog als uiterste consequentie, hét kenmerk van de ware politiek, die hij beschouwde als niets minder dan het ‘intensieve’ leven. Iets heel anders dan de lauwe liberale hang naar neutraliteit. Daarom was hij fel gekant tegen het ontstaan van één liberale, gepacificeerde, door Engeland en Amerika gedomineerde wereld. Liever was hem een diverse wereld van rivaliserende grootmachten (Großräume) – Poetins ‘multipolaire’ wereld, waarin we ons steeds meer lijken te bevinden sinds de opkomst van China, de wederopstanding van Rusland en de door Trump onzeker geworden betrouwbaarheid van Amerika als internationale peacekeeper. Grote vraag: kan de liberale democratie zich in zo’n wereld handhaven? Deze vraag speelt voortdurend mee in Godenstrijd in de liberale democratie, het Thijm-essay van Nederlands beste Schmitt-kenner Theo de Wit, ondertitel: Denken met Carl Schmitt over orde en subversie. Het boek is geschreven vóór de Oekraïne-oorlog, dus Poetin komt er nog niet in voor. De Wit concentreert zich op kwesties die de binnenlandse politiek aangaan, maar de buitenlandse politiek schemert steeds op de achtergrond. Het geheel bestaat uit zes hoofdstukken, in feite zes verschillende essays, waarin De Wit onder andere schrijft over de ‘politieke theologie van de vijandschap’ die ook in liberale democratieën voor ideologische onmin (‘godenstrijd’) zorgt, over de ‘geblokkeerde volkswil’ die een uitweg zoekt in het populistische verzet, over de raadselachtige omslag van persoonlijke autonomie naar de aanvaarding van autocratisch leiderschap die daarbij vaak te constateren valt, en over de verschuiving van ‘zelfoffer’ naar ‘slachtoffercultus’. Telkens blijkt Schmitt over deze kwesties iets interessants te zeggen te hebben, maar De Wit roept ook nog een karrenvracht aan andere denkers te hulp. We worden bedolven onder zijn eruditie, met als gevolg dat de lijn van het betoog wel eens verloren dreigt te gaan. Voor een deel komt de verwarring door De Wits aanpak, die geen Schmitt-exegese wil zijn, maar neerkomt op een denken in de marge van wat Schmitt en al die andere grote denkers hebben bedacht. Het tekent de bescheidenheid van de auteur, die Schmitt ook nergens lastigvalt met gratuit moralisme. Daarin staat hij niet alleen: de lang verguisde staatsrechtgeleerde wordt tegenwoordig weer alom serieus bestudeerd. Wie een probleem heeft met de liberale democratie klopt bij hem aan, maar hetzelfde geldt voor liberale democraten die de zelfkritiek niet schuwen. Tot de laatste categorie behoort Theo de Wit. Terwijl Schmitt de liberale democratie ten dode opgeschreven achtte, tracht De Wit Schmitts denken te gebruiken om haar te redden. Dat klinkt misschien iets te heldhaftig, al blijkt dit woord wel degelijk van toepassing op een van de belangrijkste inzichten die De Wit aan Schmitt ontleent. We leven tegenwoordig in een ‘post-heroïsche’ samenleving, zo stelt hij. Dat de staat ons zou kunnen verplichten als ‘helden’ ons leven te offeren voor zijn eigen behoud, is nu nagenoeg ondenkbaar. En de helden van weleer? Dat zijn ‘daders’ geworden die vooral slachtoffers hebben gemaakt, met wie we ons wèl identificeren. Het resultaat is een samenleving van ‘potentiële slachtoffers’, schrijft De Wit, die ‘op zoek zijn naar daders’ om op hen hun ‘wraaklust’ te botvieren. Wat nu als zo’n samenleving geconfronteerd wordt met een heuse vijand? Van Schmitt kunnen we leren dat zo’n vijand nooit uitblijft, hij is volgens hem zelfs noodzakelijk voor elke vorm van eenheid. Geen eenheid zonder buitenstaander, zonder potentiële vijand. Al in de jaren twintig en dertig van de vorige eeuw begreep Schmitt dat elke tegenstelling tussen zulke eenheden het in zich heeft om ‘politiek’ te worden, en dus kan leiden tot strijd op leven en dood. In het verleden fungeerde de soevereine staat nog als rem; in de liberale democratie (die het staatsgezag liefst minimaliseert) worden chaos en burgeroorlog een reëel gevaar. Kijk naar de huidige boerenprotesten en je ziet een treffende illustratie hiervan. Ook trouwens van de slachtoffercultus en zijn schaduwzijde: boeren die hun slachtofferschap verabsoluteren en schoppen tegen een staat, die zich in liberale onheldhaftigheid geen raad weet. Tussen de regels presenteert De Wit als oplossing: de wederzijdse acceptatie van een reëel pluralisme, waardoor tolerantie weer een echte deugd kan worden, gebaseerd op de erkenning dat we ook zonder het eens te zijn met elkaar kunnen en willen samenleven. De grootste uitdaging komt intussen van buitenaf, van een externe vijand die onze hele liberale democratie wil vernietigen. Pas dan kan duidelijk worden of zo’n ideale tolerante samenleving ook nog een weerbare keerzijde heeft. Dat wil zeggen: of we bereid en in staat zijn – net zoals de Oekraïners nu – voor de verdediging van onze bestaanswijze de oude offervaardige heroïek nieuw leven in te blazen.  

●●●●●
||https://www.nrc.nl//nieuws/2022/09/15/deze-filosoof-vraagt-zal-heroiek-ons-helpen-om-de-liberale-democratie-te-redden-a4141986
2022-09-15||Als verhalenschrijver is Mischa Andriessen op z’n best als hij ook zijn dichterskwaliteiten toont||Met Probeer de hemel mijn huis te maken debuteert Mischa Andriessen (1970) als prozaïst. Dichter is hij al langer: sinds 2008 verschenen er vier bundels van zijn hand, waarvoor hij diverse prijzen ontving. In zijn laatste bundel  Het Drogsyndicaat (2021) vertelde Andriessen ‘het verhaal van de zondvloed als straf voor een onverantwoordelijke omgang met mens, dier en plant’. Maar wie op basis van deze flaptekst  aardse, geëngageerde gedichten verwacht kon wel eens bedrogen uitkomen. Zo repte poëziewebsite Meander over ‘onleesbare en onbegrijpelijke zinnen’ en over ‘onzinnige en overbodige woorden’. Zou Andriessen als prozaschrijver beter te volgen zijn? Het antwoord is ja, want buitensporig hermetisch of vaag is zijn verhalenbundel Probeer de hemel mijn huis te maken niet. Eerder een beetje behoudend zou ik zeggen, met bijvoorbeeld een openend verhaal dat in de goeie ouwe Tweede Wereldoorlog is gesitueerd, gevuld met woorden als ‘speruur’, ‘knijpkat’ en  ‘moffen’, wat niet echt de indruk wekt dat hier iemand met avantgardistische aspiraties aan het werk is.  ‘De thuiskomst (1)’ is een kundig geschreven, doch klassiek verhaal over ouders die een kind verliezen.  Een verhaal van een dichter ook, van iemand die aan een vierkante centimeter bladspiegel genoeg heeft om te zeggen wat er gezegd moet worden. Zo kijkt iemand ‘reigerstil’ toe. En over een straat na de oorlog: ‘In hun straat waren nog maar weinig bekenden, maar wie aankwam, gedroeg zich als wie weggegaan was.’  Je kunt zeggen dat Probeer de hemel mijn huis te maken heel divers is. Er is die oorlog, maar er is ook, in het langere ‘Krabu’ bijvoorbeeld, een veel fictievere wereld die wel wat aan Margaret Atwoods The Handmaid’s Tale doet denken. En er zijn overbeschaafde, bedremmelde personages met een liefde voor obscure jazz-artiesten, maar ook ploerten. Helaas is ook de kwaliteit van de verhalen divers.  Vaak, te vaak,  schrijft Andriessen te slepend om te boeien: met het draderige gemijmer van de man uit het titelverhaal wordt bijvoorbeeld maar weinig losgewoeld. Dat er voordien te weinig is gebeurd merk je als je wél tegen een splijtende zin aanloopt: ‘Waarom jazz? Waarom heeft [de vader van de verteller] mij een liefde nagelaten die me voor altijd van anderen onderscheidt, me bij hen weghoudt zelfs?’ Het is wel een raadsel waarom er in de titel, geënt op het Engelse ‘Trying to Make Heaven My Home’, gerept wordt over ‘huis’ in plaats van ‘thuis’. Nee, in de toekomst mag het vaker gaan als in dat genoemde ‘Krabu’, een verhaal waarin Andriessen met goed gevolg schippert tussen beschaving en hel. Eerste zin: ‘Ik zit in een wasserettetas in een gangkast en luister.’ De ik is een jonge vrouw, die ‘tegelijk met busladingen rijke meiden werd binnengebracht om te worden heropgevoed’. Je wilt er onmiddellijk alles over weten. Hoe en in welk universum vindt zoiets plaats? Het kan niet liggen aan de intelligentie van de vertelster, die zo scherp oordeelt over  studerende jongens die te graag indruk willen maken, want ‘zoals warmte uit de kamer gaat wanneer je de deur openzet, zo verdwijnt het aantrekkelijke van intellect als je het te veel deelt’. Vrij naar Mulisch: het beste is de eigen raadselachtigheid te vergroten. 

●●●●●
||https://www.nrc.nl//nieuws/2022/09/15/als-verhalenschrijver-is-mischa-andriessen-op-zn-best-als-hij-ook-zijn-dichterskwaliteiten-toont-a4141985
2022-09-15||Opinie | Deep tech moet de ruimte krijgen in Nederland||Als Taiwan door China wordt geblokkeerd, hebben we hier in twee weken tijd geen chips meer. Eurocommissaris Thierry Breton (interne markt) wond er geen doekjes om bij de opening van het academische jaar in Eindhoven.  Met meer dan de helft van de wereldwijde productie van semiconductors is Taiwan een kritieke schakel in de wereldwijde productie van allerhande elektronica. Een stop op de Taiwanese chipexport zou de problemen met aanvoerketens die bedrijven door de pandemie ondervonden doen verbleken. Of – nog erger – wat als de Taiwanese chipproductie onder Chinees bewind zou komen te staan?  Jaap van den Broek is als advocaat verbonden aan Ingen Housz.    Deze angst voor Chinese dominantie in deep tech is niets nieuws. Het staat als een paal boven water dat Europa haar eigen technologieën van de toekomst moet koesteren. Een verschuivende machtsbalans op het wereldtoneel vertaalt zich dan ook langzaam maar zeker in meer protectionistische wetgeving. Zo is op Europees niveau sinds 2019 de Foreign Direct Investment verordening van kracht, die regelt hoe partijen van buiten de EU in Europese ‘kritieke sectoren’ mogen investeren. Denk hierbij aan infrastructuur, militaire producten, voedselproductie en media. De wetgeving op Europees niveau laat aan de lidstaten hoe zij hun controle op deze investeringen op nationaal niveau vormgeven. Nederland doet dit via de in mei 2022 aangenomen Wet veiligheidstoets investeringen, fusies en overnames (of: de Wet Vifo). Hiermee kan Nederland op eigen houtje technologische categorieën toevoegen aan de door de EU opgestelde lijsten van producten die binnen de reikwijdte van de Wet Vifo vallen.  So far so good. Met controle door de overheid kan ongewenste invloed op onze meest kritieke bedrijven buiten de poort worden gehouden. De Wet Vifo verschaft de overheid daarvoor het juiste gereedschap, dat zij tot dusver ontbeerde. Zo moest de Nederlandse overheid in de afgelopen jaren meerdere malen ingrijpen bij een dreigende overname van een ‘kritieke’ technologie (bijvoorbeeld bij Fox-IT en Smart Photonics).  Tegelijkertijd moeten bedrijven in deze kritieke sectoren wel eerst tot wasdom kunnen komen voordat ze van kritiek belang kúnnen zijn. Dat gaat niet vanzelf. De kapitaalbehoefte van deep tech-bedrijven is groot, terwijl private partijen vaak niet het risico willen nemen om in dit soort nieuwe toepassingen (zoals quantum- en fotonicatechnologie) te investeren. Succesvolle groei van deze jonge bedrjiven vereist intensief hoogtechnologisch onderzoek en gaat van meet af aan gepaard met hoge productie- en ontwikkelingskosten. De overheid ziet dit probleem ook. Zo investeert Nederland vanuit het Nationaal Groeifonds respectievelijk  615 miljoen euro (quantum) en 417 miljoen euro (fotonica) om het gat met private investeerders te dichten.  Nu is echter een aanvullende algemene maatregel van bestuur (amvb) bij de Wet Vifo gepresenteerd waarmee de overheid zichzelf in de vingers snijdt. In de praktijk zal deze amvb ertoe leiden dat elke binnen- en buitenlandse investering in één van deze technologieën aan toetsing door het nieuw op te richten Bureau Toetsing Investeringen wordt onderworpen. Dat zit zo. De Wet Vifo maakt onderscheid tussen het verkrijgen van zeggenschap over een onderneming (hoge drempel) en het verkrijgen van significante invloed (lage drempel). Als uitgangspunt dienen investeringen (inclusief acquisities) in zogenaamde ‘sensitieve’ technologie alleen gemeld en goedgekeurd te worden indien een partij ‘zeggenschap’ over de onderneming verkrijgt, bijvoorbeeld door het bedrijf te kopen. Dit proces is een goede stok achter de deur om te voorkomen dat een bedrijf dat van belang is voor de Nederlandse samenleving zomaar in andere (buitenlandse) handen valt. Een ‘gewone’ investering zal in de regel dan ook niet leiden tot een melding, aangezien daarmee alleen een minderheidsbelang in de onderneming wordt verkregen. De amvb kwalificeert alle technologieën op het gebied van semiconductor-, quantum-, en fotonicatechnologieën echter als ‘zeer sensitief’. Bij dit soort ‘zeer sensitieve’ technologieën moet nagenoeg elke vorm van binnen- of buitenlandse invloed worden gemeld – zelfs indien een Nederlands (semi-)overheidsfonds zélf investeert. Logisch voor een nieuwe kerncentrale of de waterzuivering, maar is dit voor een beginnende quantum start-up uit Delft niet wat overdreven? Los van de bijkomende papierwinkel heeft de amvb ook gevolgen voor Nederlandse deep tech op de lange termijn. De verplichte melding creëert onduidelijkheid. Er is onzekerheid over de doorlooptijd van het proces (variërend van acht weken tot zes maanden) en de gemiddelde kosten van een melding worden geschat op 45.000 euro.  Investeerders zullen deze punten laten meewegen in de vraag of zij nog in Nederlandse deep tech willen investeren of over de grens gaan kijken. Want nog belangrijker: de verplichte melding zal nadelig werken voor de concurrentiepositie van Nederlandse ondernemingen ten opzichte van hun vakgenoten in de overige EU-lidstaten. Als een ondernemende wetenschapper immers de keuze heeft de technologie voor zijn bedrijf in Delft of aan een Duitse universiteit te ontwikkelen, maar in Duitsland makkelijker toegang heeft tot kapitaal, zal diens keuze snel gemaakt zijn.  Het is daarom van belang dat Nederland aansluiting zoekt bij de Europese productlijsten zonder op eigen houtje generieke categorieën van deep tech-technologieën aan een (te) strikt regime te onderwerpen. De wetgever kan de nadelige gevolgen van de amvb mitigeren door deze technologieën vooralsnog als ‘sensitief’ in plaats van als ‘zeer sensitief’ te bestempelen. Op deze manier houdt Nederland een vinger aan de pols in het geval van verkoop van een onderneming, maar ondervindt de onderneming in haar ontwikkelingsfase minder nadeel ten opzichte van haar Europese concurrenten.  Een bloeiend deep tech-ecosysteem is van vitaal belang voor de strategische positie van Nederland binnen de EU en daarbuiten. Hiervoor moet Nederland een zorgvuldige balans zien te vinden tussen het faciliteren van investeringen en het weren van ongewenste partijen. Door iedere investering in de vroegste fase van een deep tech-onderneming nu te onderwerpen aan goedkeuring door het Bureau Toetsing Investeringen slaat de balans te ver door. Als wij over twintig jaar niet afhankelijk willen zijn van China voor de productie van onze quantum- of fotonicachips, doet Nederland er goed aan de deep tech-sector nu de ruimte te geven die het nodig heeft. ||https://www.nrc.nl//nieuws/2022/09/15/deep-tech-moet-de-ruimte-krijgen-in-nederland-a4141984
2022-09-15||Poetin en Xi zoeken steun bij elkaar tijdens eerste ontmoeting sinds Russische invasie in Oekraïne||De Russische president Vladimir Poetin heeft zijn Chinese evenknie Xi Jinping donderdag ontmoet in Oezbekistan. Het is het eerste onderhoud tussen de wereldleiders sinds de Russische invasie in Oekraïne. Xi en Poetin spraken onder meer over de situatie in Oekraïne, de spanningen in Taiwan en de betrekkingen tussen China en Rusland. De Chinese leider stelde samen met Rusland „stabiliteit” te willen aanbrengen in een „chaotische wereld”. Daarover zei Poetin dat Moskou en Beijing „cruciaal” zijn voor de „regionale en wereldwijde stabiliteit”.  Poetin prees zijn „Chinese vrienden” volgens internationale persbureaus voor de „gematigde positie” die zij innemen ten opzichte van het conflict in Oekraïne. Ook uitte Poetin begrip voor de „vragen en zorgen” van China over de oorlog; hij beloofde het Russische standpunt donderdag nader toe te lichten. China heeft Rusland niet veroordeeld voor de aanval op het buurland, maar levert ook geen wapens aan Moskou. Beijing wees in de nasleep van de invasie naar de Verenigde Staten en NAVO als schuldige partijen in het conflict.  Xi’s komst naar de Oezbeekse stad Samarkand is de eerste buitenlandse reis voor de Chinese president sinds eind 2019, toen het coronavirus uitbrak in China. Hij trof Poetin op een bijeenkomst van de Shanghai Cooperation Organisation (SCO), een door Beijing opgerichte veiligheidsorganisatie voor omliggende landen, waaronder Pakistan, India, Kazachstan, Oezbekistan, Kirgizië, Rusland en Tadzjikistan. De landen beslaan zo’n 40 procent van de wereldbevolking.  Donderdag is de 22ste SCO-bijeenkomst, met Oezbekistan als gastheer. De conferentie duurt twee dagen. Onderwerpen van gesprek tussen de landen zijn het verbeteren van de veiligheid en economische betrekkingen. Ook zullen de landen spreken over een eventuele toetreding van Iran tot het verbond en de positie van Afghanistan na de machtsinname door de Taliban. Rusland hoopt in Oezbekistan toenadering te zoeken tot de leiders van de Aziatische landen. ||https://www.nrc.nl//nieuws/2022/09/15/poetin-en-xi-ontmoeten-elkaar-voor-het-eerst-sinds-russische-invasie-in-oekraine-a4141981
2022-09-15||Mensenrechtencollege: fiscus pakte buitenlandse ouders structureel harder aan||De Belastingdienst heeft ouders met een buitenlandse achtergrond structureel vaker gecontroleerd. Dat concludeert het College voor de Rechten van de Mens (CvdRM) in een vooronderzoek naar aanleiding van tientallen klachten van ouders over vermeende discriminatie in de periode 2014 tot 2018. De juridische consequentie hiervan is dat de bewijslast ‘omkeert’: de fiscus moet voortaan bij elke individuele zaak zelf aantonen dat er niet is gediscrimineerd. Mensen met een buitenlandse afkomst werden gemiddeld tot twee keer vaker geselecteerd voor extra toezicht. Als gekeken wordt naar specifieke vormen van toezicht en handhaving zijn de verschillen groter. Met name in het zogeheten risicoclassificatiemodel, dat binnen de Belastingdienst wordt gebruikt om te bepalen of ouders geselecteerd worden voor nadere controle door een ambtenaar. Bij dit model werden mensen met een buitenlandse afkomst acht keer vaker geselecteerd dan mensen met een Nederlandse afkomst. Ook gaf de fiscus ouders met een buitenlandse afkomst zeven keer vaker de kwalificatie ‘opzet/grove schuld’, waardoor zij volgens het CvdRM te maken kregen met een „uiterst streng terugvorderingsregime”. Daardoor moesten ze het volledige bedrag terugbetalen, ook bij onvoldoende inkomsten. Zo kwamen burgers vaak snel in de problemen: zonder betaalregeling werd bijvoorbeeld hun huis, inboedel of auto in beslag genomen. De analyse van het College toont aan dat indirecte discriminatie structureel plaatsvond binnen de Belastingdienst. Er werd niet gecontroleerd enkel omdat er een vinkje ‘niet-Nederlands’ stond in het computersysteem voor het registreren van risicosignalen, de Fraudesignaliseringsvoorziening (FSV), maar de criteria die werden gebruikt binnen de fiscus leidden ertoe dat mensen met een migratieachtergrond aanzienlijk vaker werden gecontroleerd. Het vooronderzoek maakt deel uit van een nog lopende procedure waarin het College individuele klachten uit de periode 2014 tot 2018 afzonderlijk beoordeelt. Dit voorjaar erkende het kabinet voor het eerst dat ‘institutioneel racisme’ een rol speelde bij de misstanden in de Toeslagenaffaire, waarbij tienduizenden ouders werden gedupeerd door de harde fraudeaanpak van de Belastingdienst, die hen onterecht aanmerkte als fraudeurs. „Het is voor het eerst dat we nu een gedetailleerd antwoord hebben op de vraag of mensen met een buitenlandse afkomst vaker te maken kregen met die aanpak”, schrijft CvdRM-voorzitter Jacobine Geel. „Deze uitkomst heeft consequenties voor de verdere behandeling van de klachten die zijn ingediend bij het College.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/09/15/mensenrechtencollege-fiscus-pakte-buitenlandse-ouders-structureel-harder-aan-a4141979
2022-09-15||Mr. Visserplein||Soms is de naam van een plein zo’n begrip op zichzelf geworden dat haast vergeten wordt wie de persoon was naar wie het vernoemd is. Eerder bespraken we al het Roelof Hartplein, maar dit geldt ook voor het drukke Mr. Visserplein. Hoog tijd dus om te kijken wie deze Joodse jurist Lodewijk Ernst Visser (1871-1942) eigenlijk was.  Visser werd geboren in een welgesteld Joods gezin en groeide op in Amersfoort als zoon van een textielhandelaar en gemeenteraadslid. Hij blonk uit op school, studeerde rechten in Utrecht en Parijs en promoveerde in het staatsrecht. Visser ging rond de eeuwwisseling eerst aan de slag als advocaat en later als ambtenaar op het ministerie van Buitenlandse Zaken, maar door oplaaiend antisemitisme  meende hij dat hij als Jood weinig carrièremogelijkheden had bij de overheid.  Hierop begon Visser aan een loopbaan als rechter met vooral een lange betrekking bij de Hoge Raad: daar begon hij in 1915 als raadsheer en in 1939, een jaar voor de Duitse bezetting, werd hij president. Daarnaast was hij actief bij tal van Joodse hulporganisaties. Enkele maanden na de nazi-bezetting werd Visser vanwege zijn Joodse identiteit geschorst en vervolgens ontslagen. Binnen de Hoge Raad maakte niemand bezwaar tegen dit besluit.  Hoe anders reageerde Visser zelf op de anti-Joodse campagnes van de Duitse bezetter. Al in 1936 had hij gesproken op een protest tegen de Neurenbergwetten. Eind 1940 werd de Joodse Coördinatie Commissie (JCC) opgericht, die in tegenstelling tot de Joodsche Raad autonoom opereerde en was opgericht door Joden zelf. Visser werd voorzitter en werkte ook voor verzetskrant Het Parool. De JCC was tegen collaboratie en wilde de Duitse bezetter zo veel mogelijk omzeilen of zelfs tegenwerken, terwijl de Raad (waar Visser zeer kritisch op was) met de nazi’s probeerde samen te werken. De Duitse bezetter dreigde Visser naar een concentratiekamp te sturen als hij niet zou stoppen zich zo kritisch uit te laten – maar hij stierf aan een hersenbloeding voor het zover kon komen. Zijn echtgenote kwam in Westerbork om het leven, zijn zoon in Mauthausen.  Het Mr. Visserplein werd in 1968 onthuld na flinke bouwwerkzaamheden en kwam op de plek van het kleinere Markenplein. Aan het plein zijn meerdere iconische (Joodse) historische gebouwen gevestigd. Het bekendst is de Portugees-Israëlietische Synagoge, dat bij voltooiing in 1675 het grootste Joodse gebedshuis ter wereld was. Verderop is het Joods Museum gevestigd in een oud synagogepand. Tot 1993 stond aan het plein het Maupoleum, dat destijds de twijfelachtige eer had het lelijkste gebouw van Amsterdam genoemd te worden. De katholieke Mozes en Aäronkerk staat op de plek waar de beroemde Joodse filosoof Baruch de Spinoza geboren werd – die overigens in de synagoge verderop geëxcommuniceerd werd wegens zijn vrijdenkerij.  ||https://www.nrc.nl//nieuws/2022/09/15/mr-visserplein-a4141844
2022-09-15||Surinaams eten   zonder vis of vlees: het bestaat – en hoe||In onze zoektocht naar betaalbare eetzaken, krijgen we een tip over The Old Soul: een sympathiek restaurantje met veganistisch Surinaams eten. Het bestaat dus: Surinaams eten en toch vlees en vis weglaten. Als je naar de geschiedenis kijkt is dat trouwens helemaal niet gek, want in de koloniale tijd had de Afro-Surinaamse bevolking nauwelijks de beschikking over vlees, vis, zuivel of eieren. Maar dat was geen keuze. Op de plantages was het leven karig en in authentieke Surinaamse gerechten wordt dan ook gewerkt met wat er was: cassave, tayer, bakbanaan en bakkeljauw.  Sfeer  informeel, gezellig, niet opgeprikt Eten   vegan  Surinaams  soulfood Prijs   56,25 euro; twee personen voorgerechten en hoofdgerechten,  één gedeeld dessert inclusief drankjes The Old Soul Hobbemakade 71, Amsterdam www.theoldsoul.nl De eigenares van The Old Soul ging vanwege medische redenen plantaardig koken en eten, maar prijst de bijvangst van die leefstijl: beter voor dierenwelzijn en milieu. Ze puzzelde lang op een uitgebreid plantaardig menu om zodoende elke dag iets anders aan te bieden; specialiteiten als heri heri, cassavesoep, sopropo, moksi quinoa, saotosoep en plantaardige varianten op pom en roti. Daarnaast is er taart en cake van het hoofdstedelijke Majesteit Taart, een Surinaamse patissier. The Old Soul is een gezellige eettent en lijkt in niks op de gelikte conceptzaken die als paddenstoelen uit de grond schieten. Het voelt meteen goed. De uiterst charmante jongeman in de bediening moet duidelijk nog ervaring opdoen, daardoor krijgen we royaal de tijd om de mensen, het interieur en het menu te bekijken. Op de wanden vrolijk behang, buiten een bescheiden trottoirterras en in de kleine keuken één en al bedrijvigheid, je kunt hier ook afhalen. Dat is ook meteen de grootste bottleneck: de witte en zwarte brigade bestaat uit slechts drie mensen, sommige gasten gaat het zichtbaar niet snel genoeg, een belangrijk punt van aandacht.  Dat de gasten hier willen eten is trouwens volledig te begrijpen. Alles wordt zelfgemaakt en de gerechten zijn ingenieus. Alcohol wordt er – behalve bier –  niet geschonken, we nemen een lekker pittige, virgin gembercocktail (3,50) die niet te zoet is, IJwit (4,-) en een portie Caribische dumplings (8,-), er komt alvast een simpele amuse: komkommersalade met dunne knoflookmayonaise en pimentón, lekker fris! De dumplings zijn in bara-stijl met veganistische mayonaise (zonder ei dus), een mooie, geconcentreerde tomatentapenade, zwarte komijn en weer pimentón… onalledaags en aantrekkelijk. Door sommige hoofdgerechten staat al een dikke streep wegens uitverkocht, wij kiezen voor bami met sticky tempeh met petjilsalade en pindasaus (13,50), kikkererwten met gebakken banaan, rode paprika en paarse aardappelpuree (13,50) en als ‘bijgerecht’ pita rendang (5,50).  De donker gebakken noedels met smakelijk gemarineerde en gebakken tempeh komt met een fijne salade van beetgare kousenband, taugé en dunne pindasaus. Het kraakt en smaakt, dit is echt zo’n gerecht waarvan je eeuwig door wil blijven eten. Naast de grote portie kikkererwten komt nog een grote portie aromatische rijst, een mix van wilde, witte en zilvervliesrijst, alhoewel wilde rijst natuurlijk een grassoort en geen rijstsoort is. De gebakken banaan is knapperig en zacht en zoet van binnen, heerlijk! De paarse puree was blijkbaar op, het is gebakken aardappel geworden en we constateren dat het gerecht behalve bevredigend ook héél koolhydraatrijk is.  Even uitpuffen en weer door naar de pita gevuld met ‘rendang’ van spitskool, een soort pulled cabbage, goed gekruid en met (te kort) ingelegde rode ui en komkommer en donkere sambal van ui, ketjap en peper. Het mag duidelijk zijn: het idee dat plantaardig eten vaak aan smaak ontbeert, wordt hier gelogenstraft.  Het dessert nemen we mee: een warme bolo (7,50) van kokos, cassave en rozenwater en een bolletje avocado-ijs met ook weer kokos en citrus. De aardbeien-proseccocoulis erbij had niet gehoeven, dit is al denderend genoeg. The Old Soul moet nog even aan de logistiek werken, maar de smaken zijn rijk zonder veel en vaak naar de suiker- of zoutpot te grijpen. Surinaams, plantaardig eten heeft een gezicht gekregen!   Recensent en journalist  Petra Possel test wekelijks een restaurant in en om Amsterdam. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/15/surinaams-eten-zonder-vis-of-vlees-het-bestaat-en-hoe-a4141843
2022-09-15||‘Honderd jaar geleden lagen de straten van Russische steden en dorpen vol met uitgehongerde mensen’||Ook De trein naar Samarkand, de derde roman van Guzel Jachina (Kazan, 1977) gaat over een zwarte bladzijde uit de geschiedenis van de Sovjet-Unie. Stond in  Zulajka opent haar ogen, het zowel internationaal als in eigen land bekroonde debuut van deze Russische schrijfster, de vervolging van de Tataren tijdens de collectivisatie van de landbouw in de jaren dertig centraal, en gaf ze in Wolgakinderen de door Stalin vervolgde Wolgaduitsers een gezicht, in De trein naar Samarkand  vertelt ze het verhaal van een treinreis met vijfhonderd geëvacueerde weeskinderen, die  tijdens de hongersnood in het Wolga-gebied van 1923 naar het voedselrijke zuiden worden gebracht. Het is een tocht vol ontberingen, die alles zegt over de wrede keerzijden van de communistische heilstaat, maar ook over zelfopoffering en menselijke goedheid. Guzel Jachina (Kazan, 1977) studeerde Vreemde Talen aan de Staatsuniversiteit van Tatarstan. In 1999 verhuisde ze naar Moskou, waar ze studeerde aan de School voor Film en zich specialiseerde in scenarioschrijven.  In 2014 debuteerde ze met de verhalenbundel Motylek   . Een jaar later verscheen haar debuutroman Zulajka opent haar ogen, die werd bekroond met de Russische Big Book Literatuurprijs. Haar tweede roman Wolgakinderen  verscheen in 2019. Van haar romans zijn wereldwijd meer dan 1 miljoen exemplaren verkocht.  Na de Russische invasie van Oekraïne publiceerde ze in internationale kranten een open brief waarin ze het geweld in Oekraïne veroordeelde.  Jachina, die van Tataarse afkomst is en in Moskou woont, laat zich niet per Zoom interviewen, maar geeft de voorkeur aan een schriftelijk interview, in het Russisch.  Om veiligheidsredenen, zoals blijkt. ‘De trein naar Samarkand’ is uw derde roman over een dramatische periode uit de Sovjet-geschiedenis. Waarom is die geschiedenis zo belangrijk voor u? „De eerste decennia van de Sovjet-Unie waren onvoorstelbaar en geweldig tegelijk. Er bestond een onbaatzuchtig geloof in de opbouw van een betere wereld. Anderzijds waren het jaren van een onvoorstelbare wreedheid. Door me daarin te verdiepen, ervoer ik wat ontzetting en angst is.  „De trauma’s van die jaren zijn nog altijd niet verwerkt. Dat bleek eens te meer op 24 februari van dit jaar [het begin van de oorlog in Oekraïne, red.]. „Door over het Sovjet-verleden te schrijven kun je het huidige Rusland beter begrijpen. In mijn drie boeken verdiep ik me daarom in de generatie van mijn opa en oma, die zijn geboren in de jaren 1910 en 1920. In Rusland noemen ze die generatie ‘de zwijgenden’. Ze hebben de zwaarste decennia van de Sovjet-Unie overleefd en vertellen hun kinderen en kleinkinderen daar niets over. „ Mijn opa van vaderskant werd in de jaren twintig samen met een groep andere hongerende zwerfkinderen per trein vanuit Kazan naar Toerkestan gestuurd.  Zo overleefde hij de hongerdood in het Wolga-gebied. Over zo’n kindertrein gaat mijn roman. Een van mijn hoofdpersonages, het autistische jongetje Zagrejka, heb ik naar mijn opa vernoemd.” Wat gebeurde er toen precies in het Wolga-gebied?  „Honderd jaar geleden werden de Krim, Kazachstan, West-Siberië, Oekraïne en het Wolga-gebied  geteisterd door een massale hongersnood. Niet minder dan 40 miljoen mensen hadden geen eten. Hoeveel er toen zijn omgekomen weet nog altijd niemand, maar wetenschappers gaan uit van 5 miljoen.  „De voornaamste oorzaak van die hongersnood waren de bolsjewieken, die meedogenloos de graanvoorraad van de boeren in beslag namen om het Rode Leger mee te kunnen voeden. In de Sovjet-geschiedschrijving is hierover gezwegen. Met mijn roman probeer ik die leegte te vullen. „De trein naar Samarkand speelt zich af in 1923, een van de zwaarste jaren uit de Sovjet-geschiedenis. De burgeroorlog was net voorbij, het land verwoest, de productie stilgevallen. Er heerste al enige jaren massale hongersnood, miljoenen mensen waren omgekomen, overal was banditisme, er woedden epidemieën als tyfus en cholera, er was hyperinflatie. Een van de gevolgen daarvan waren de anderhalf miljoen zwerfkinderen, merendeels van boerenkomaf, van wie de ouders waren gestorven van de honger omdat de staat hun graan had afgepakt. Over die kinderen gaat De trein naar Samarkand. Het is  een waargebeurd verhaal, gebaseerd op historische bronnen en memoires.” Hoe ging dat transport in zijn werk?  „Begin jaren twintig werden hongerende kinderen uit het Wolga-gebied  en de Oeral per trein geëvacueerd. De eerste trein vervoerde kinderen uit Moskou. Latere treinen brachten kinderen uit Sint-Petersburg en steden in het huidige Oekraïne naar Toerkestan. Eenmaal hersteld keerden ze na een jaar of twee jaar terug naar huis. „De organisatie was in handen van het Centraal Comité onder leiding van Feliks Dzjerzjinski [het hoofd van de geheime politie, red.], terwijl datzelfde Centraal Comité verantwoordelijk was voor de inbeslagname van het graan bij de boeren en de daarmee gepaard gaande repressie. De paradox is dat de overheid enerzijds de boeren liet verhongeren en vermoordde en aan de andere kant hun kinderen redde. Precies die paradox belichaamt de hoofdpersoon van mijn roman, treincommandant Dejev.” Waren de omstandigheden tijdens die reis net zo bar als u ze beschrijft? „Ja, maar sowieso kun je je niet voorstellen dat honderd jaar geleden de straten van Russische steden en dorpen vol lagen met mensen die geen kracht meer hadden om op hun benen te staan. Mensen vermoordden elkaar om aan eten te komen, ze aten leem en takken, werden letterlijk gek van de honger, moeders wierpen hun pasgeboren baby’s voor vertrekkende treinen om ze op die manier de hongerdood te besparen. Het was heel gewoon dat kinderen op straat opgroeiden en altijd honger hadden.  „Toch wilde ik mijn lezers niet onderdompelen in horror en tragedie. Daarom bedacht ik een vertelvorm die je het verhaal in kon sleuren en je tegelijkertijd zo nu en dan aan het lachen maakte. Zo kwam ik uit bij het genre van het reisverhaal, met veel avonturen, een liefdesgeschiedenis, humorvolle beschrijvingen van de kinderwereld en een soms cinematografische aanpak. Daarbij wilde ik laten zien dat die zwerfkinderen ondanks alle ontberingen een ongekende levenslust hadden.”  Waarom wil Dejev zoveel mogelijk kinderen meenemen? „Dejev is zowel een moordenaar als een redder. Een moordenaar tegen wil en dank en een redder uit eigen wens. Door de ironie van het lot moet hij van hogerhand hongerende weeskinderen redden, die dakloos zijn geworden door zijn schuld. De hele reis wil hij zichzelf bewijzen dat hij nog een mens is. Hij heeft zich daartoe de taak gesteld eten voor die kinderen te zoeken en ze te genezen van de cholera. Maar tegelijkertijd maken zijn trauma’s hem nog net niet gek.  „Dejev belichaamt twee kanten van het Sovjet-regime, het duistere en het lichte. Zoals hij –  die boeren ombracht omdat ze hun graanbelasting niet wilden betalen, die in de Goelag had gewerkt, die de hele repressieve politiek van de bolsjewieken belichaamde – waren er in de Sovjet-Unie legio anderen. Het moeilijkst te begrijpen is dat ze niet zwart of wit waren, maar zwart en wit.” Een andere hoofdpersoon is commissaris Belaja, een rechtlijnige bolsjewiek. Is zij het symbool van al die fanatici zonder empathie?  „Belaja is in alles de tegenpool van de zachtaardige Dejev. Maar bovenal is ze een professionele strijder tegen de honger en heeft ze duizenden levens gered. Compromisloze mensen zoals zij kwamen in de beginjaren van de Sovjet-Unie heel vaak voor. De Sovjet-ideologie was per definitie een religie en bracht dienovereenkomstig fanatieke volgelingen voort.” Lijkt de Sovjet-Unie die u beschrijft op het Rusland van Poetin? „Mijn eigen generatie is al dan niet onder dwang opgevoed door degenen die de totalitaire machine van de Sovjet-Unie hebben opgebouwd. Daarom lijden mijn leeftijdgenoten onder dat verleden. De generatie van mijn grootouders heeft haar traumatische ervaringen aan ons doorgegeven: de angsten, de complexen, de overlevingsmechanismen in een staat die op allerlei manieren probeert om zijn eigen bevolking te onderdrukken en te vernietigen. Die hele ‘rijkdom’ heeft de huidige generatie van zestigers, vijftigers en veertigers als erfenis ontvangen. Het is onmogelijk om ons in een ruk daarvan te bevrijden, want ze zit in ons bloed. We kunnen alleen leren ermee te leven om ons er geleidelijk, generatie na generatie, van los te maken. Dat lukt ons in Rusland heel aardig. Waarom zijn er de afgelopen jaren anders tientallen uitstekende historische romans verschenen?” Is in Rusland het geweld teruggekeerd? „Vandaag de dag begrijp ik de Sovjet-tijd veel beter dan een half jaar geleden. Ik besef nu hoe angst werkt, hoe het mechanisme op gang wordt gebracht waarmee je jezelf psychisch kunt beschermen tegen de werkelijkheid.” Is dat ook de reden waarom u zich alleen per e-mail laat interviewen? „Jazeker, net zoals miljoenen van mijn landgenoten leef ik al een half jaar in een oceaan van emoties. Niet eerder hebben politieke ontwikkelingen zo’n verpletterende indruk op me gemaakt als nu. Terwijl ik de perestrojka en glasnost heb meegemaakt, het uiteenvallen van de Sovjet-Unie, de nationalistische beweging in Tatarstan, de democratische hervormingen en de hyperinflatie. Maar niet eerder ben ik zo door iets geshockeerd als door die ochtend van 24 februari 2022. Sindsdien is mijn leven onherroepelijk veranderd, zoals ook dat van miljoenen anderen in Oekraïne, Belarus en Rusland. Sommigen realiseren zich dat tot op vandaag niet en proberen krampachtig hun vroegere leven voort te zetten. Maar het is nu eenmaal gebeurd! We zitten op het wiel van de geschiedenis dat ons naar het onbekende voert. En tegelijkertijd bevinden we ons in een eindeloze emotionele storm, waar we maar niet aan kunnen wennen. Zelf woon ik in Moskou, maar ik voel duidelijk wat er enkele honderden kilometers verderop in de gevechtszone gebeurt. Het verandert me en niet op een positieve manier.  „Ik reageer per e-mail op uw vragen omdat ik objectieve antwoorden wil geven en niet in beslag genomen wil worden door tegenstrijdige emoties. In een live-gesprek is zoiets moeilijk. Daarbij komt dat ik de wetten van mijn land niet wil schenden. Begin maart is hier een wet aangenomen die het verspreiden van nepnieuws over de activiteiten van het Russische leger en het in diskrediet brengen van dat leger strafbaar stelt. Je kunt er vijftien jaar gevangenisstraf voor krijgen. Die wet wordt actief toegepast. Daarom weeg ik ieder woord zorgvuldig.” Voelt u zich in wat u schrijft belemmerd door het huidige regime? „Na de publicatie van mijn romans werd er altijd wel kritiek op geleverd: ik zou de geschiedenis vervalsen, de minder goede momenten uit het verleden zwart maken. Maar desondanks heb ik nooit last gehad van censuur. Sterker nog, een van mijn romans is zelfs verfilmd en in april 2020 op de staatstelevisie uitgezonden.” Dus de Sovjet-Unie is niet terug? „De Sovjet-geschiedenis eindigde niet met het uiteenvallen van de Sovjet-Unie, maar wordt tot op de dag van vandaag voortgezet. In Rusland leven we in wezen in een staat die honderd jaar geleden is opgericht. De Sovjet-Unie was een totalitaire staat, het hedendaagse Rusland een autoritaire. Maar in beide gevallen is sprake van een sterke, almachtige staat tegenover de kleine, rechteloze mens.”||https://www.nrc.nl//nieuws/2022/09/15/sinds-24-februari-besef-ik-in-rusland-hoe-angst-werkt-a4141978
2022-09-15||Alles wat we van Frankrijk zo mooi vinden, danken we aan de adel||‘Frankrijk is een leuk land”, sprak VVD-politica Annemarie Jorritsma zo’n vijfentwintig jaar geleden, „alleen jammer dat er Fransen wonen.” Ongepast werd dat gevonden, dat een minister dat zei. Maar Jorritsma’s botte bon mot is blijven hangen, omdat er een herkenbaar sentiment mee wordt uitgedrukt. Frankrijk is de ogen van niet-Fransen een oneindige bron van fascinatie, maar er is bijna geen lofzang op het land zonder een onderstroom van bevreemding en irritatie. Jaar in een jaar uit, schrijft de Britse historicus Peter Watson in The French Mind, verschijnen er ‘cute books’ over de Fransen en de Franse manier van leven, die stuk voor stuk worden gekenmerkt door een eenzelfde mengeling van bewondering en ergernis, ten opzichte van een volk ‘dat enorm op zichzelf is gericht, en bij tijd en wijle ronduit arrogant’.  Al die vlot geschreven boekjes, vooral populair in de Angelsaksische wereld, grossieren in half-ironische stelligheden over die eigenaardige Fransen, zonder dat die, stelt Watson, uitgediept of onderbouwd worden. Hij geeft toe dat dat lastig is, hoe staaf je algemene uitspraken over een land en zijn cultuur? ‘Hoe meet je een weerzin tegen het compromis, of een mate van eigengereidheid?’  In zijn vuistdikke boek belooft de Brit, die een reputatie heeft opgebouwd als schrijver van toegankelijke ideeëngeschiedenissen, het serieuzer aan te pakken. Hij wil laten zien wat de Franse cultuur speciaal maakt, en hoe dat zo gekomen is. Daarbij probeert hij een brug te slaan tussen de academische wereld en een algemeen publiek. Veel van wat hij schrijft leunt aan tegen het werk van anderen, die door hun specialisatie een klein bereik hebben. The French Mind is ideeëngeschiedenis en culturele kroniek ineen, en loopt van halverwege de zeventiende eeuw helemaal tot aan de brand in de Notre Dame in 2019. De lijn die Watson daarbij volgt, is helder. Zijn grondgedachte is dat de Franse adel in de zeventiende eeuw, na de mislukte opstand tegen het koningshuis die La Fronde wordt genoemd, haar militaire en politieke macht zag verschrompelen onder de absolutistische koning Lodewijk XIV. Daarom week men noodgedwongen uit naar een terrein waar men nog wel zijn superioriteit kon laten gelden: de cultuur. De ontferming van de adel over de kunsten bracht de traditie van de salon voort, een traditie die helemaal doorloopt tot aan de jaren negentig van de vorige eeuw. In de salon troffen adel, kunstenaars en filosofen elkaar om over van alles en nog wat te discussiëren. Kunst, filosofie, theater, mode, alles werd besproken in een sfeer van sociabilité. Er werd voorgedragen, geponeerd en gedebatteerd, gerivaliseerd, gelachen, gedronken, geflirt en gegokt. Watson stelt dat het belang van de salon niet moet worden overdreven, er werd door de eeuwen heen ook flink op neergekeken, en veelal werden de gastvrouwen als pretentieuze leeghoofden weggezet. Bovendien waren er tal van andere, exclusief door mannen bevolkte culturele domeinen, zoals de universiteiten en de academies. Toch ziet hij de salons als de plek bij uitstek waarin de Franse cultuur vorm kreeg. Ten eerste was er het adellijke element, de liefde voor kunst en cultuur van ‘bovenaf’. Het was de adel die cultuur op een voetstuk zette. Liefde voor en betrokkenheid met de kunsten werd gezien als een voorwaarde voor voortreffelijkheid. Toen in de negentiende eeuw de bourgeoisie dominant werd, bleef dat ideaal intact; het hedendaagse fenomeen van de mondaine parisiënne is er een uitloper van. Ook zocht men na gevoelige militaire nederlagen, zoals de traumatische vernedering door Bismarck in de Frans-Duitse oorlog van 1870, steeds weer troost in de vermeende hegemonie van de Franse cultuur. Die hoogstaande liefde voor de kunsten ging gelijk op met de hang naar zwierige woordkunst, pathos en krullendraaierij, waarbij het gebaar hoger werd aangeslagen dan de gevoelde emotie. Die neiging tot precieusheid is, alle tegenbewegingen ten spijt, nooit uit de Franse kunsten verdwenen. Een ander effect was de hang naar regulering van bovenaf, door middel van dwingende regels en instituties, zoals in de academies. Tegelijk bracht de sociabilité van de salons ook een levendige debatcultuur met zich mee: wat had je aan een boek als je er niet over kon praten? Wie was goed, wie was er beter, wat kon echt niet? In de Franse salon ontstond het fenomeen van de publieke intellectueel, de generalist die overal een mening over heeft, overal over kan meepraten. De salons vormden ook een soort barometer van de cultuur: in de achttiende eeuw werden ze steeds filosofischer, in de negentiende eeuw steeds politieker. In de belle époque, de tijd van Proust, toen de adel maatschappelijk weinig meer betekende, waren ze vooral snobistisch. Watson neemt die onafgebroken keten van opeenvolgende salons als de rode draad in zijn cultuurgeschiedenis, die daardoor als vanzelf een feministische inslag krijgt. De gasten in de salons waren dan wel voornamelijk mannen, de gastvrouwen waren meestal vrouwen van formaat, veel meer dan muze of minnares. De meesten van hen schreven, zowel romans als essays. Sommige salonnières zijn beroemd gebleven, zoals Madame de Sevigné, Madame de Lafayette en Madame de Staël, anderen laten zich in Watsons boek kennen als fascinerende, vaak baanbrekende persoonlijkheden, zoals Marie d’Agoult, die nu vooral bekend is als de minnares van Franz Liszt, maar ook de auteur is van een klassieke studie over het revolutionaire jaar 1848, die ze zoals veel vrouwen onder een mannelijk pseudoniem publiceerde. De originele aanpak van Watson heeft ook nadelen. Door de salon als middelpunt van zijn cultuurgeschiedenis te nemen, en als de meer volkse en opstandige variant de cafés en de cabarets, kom je goed te weten welke grote Fransen elkaar allemaal regelmatig ontmoetten, en waar. Maar hun eigen betekenis wordt vaak summier – en soms plichtmatig – geschetst. Over Pascal lees je weinig meer dan wat Wikipedia-feiten. Bij Cocteau, ook een gretige salonbezoeker, gaat het vooral over zijn dubieuze gedrag tijdens de Duitse bezetting. Te vaak verzandt Watson in het opsommen van namen. Onherroepelijk zou je over sommige salons meer willen weten, zoals die van Paulette Nardal (1896-1985) en haar zuster, de eerste zwarte studenten aan de Sorbonne, die grote invloed uitoefenden op Aimé Césaire, een van de grondleggers van de négritude-beweging. Dat is tegelijk een grote verdienste van The French Mind: zelfs na Watsons achthonderd uitputtende bladzijden fascineert de Franse cultuur alleen maar meer. 

●●●●●
||https://www.nrc.nl//nieuws/2022/09/15/de-adel-maakte-de-franse-cultuur-na-de-revolutie-van-1789-zo-bijzonder-a4141977
2022-09-15||Column | Ook in het koninkrijk van de Spaanse schrijver Javier Marías hangt de vlag halfstok||Als een groot schrijver sterft zou de vlag halfstok moeten hangen en het hele land zich in rouw moeten hullen, zoals nu bij de Britse koningin gebeurt. Maar waar Elizabeth II binnenkort hoogstens nog stof levert voor een biografie, leeft een dode schrijver voort in de hoofden van zijn lezers. Soms schiet hun bijvoorbeeld een mooie zin te binnen of zelfs een hele passage. Zo ken ik iemand die al zijn hele leven Tolstojs Oorlog en vrede herleest en alle andere literatuur aan zich voorbij laat gaan, omdat hij aan dat ene boek genoeg heeft. Je kunt geen gesprek met hem voeren of er komt een citaat van Tolstoj voorbij waarmee hij iemands gedrag of een politieke situatie typeert. Een hoger postuum eerbetoon kun je een schrijver niet bewijzen. Zelf ben ik geen pathologische herhaallezer, maar werk ik het liefst het oeuvre af van schrijvers die ik goed vind, zoals Saul Bellow, Philip Roth, Graham Greene, John Cheever, Tsjechov en Toergenjev, Flaubert en Stendhal, Nabokov, Fontane en Thomas Mann, Orhan Pamuk, Mercè Rodoreda, Machado de Assis, Natalia Ginzburg, Svetlana Aleksijevitsj en A. Alberts. Met de dood van de Spaanse schrijver Javier Marías, zondag, is daar een nieuw  oeuvre bijgekomen, met als bonus zijn laatste roman Tomas Nevinson, die volgende week in vertaling verschijnt en die ik zal lezen alsof ik voor het laatst iemands geur kan ruiken en stem kan horen. Ik ontdekte Marías in een boekhandel, waar zijn Een hart zo blank  (1993) werd verramsjt, ondanks de lovende recensies die deze roman had gekregen. Vanaf de eerste lange, meanderende zin, het begin van een zoektocht naar het verborgen verleden van de vader van de verteller, had hij me in zijn greep. Geleidelijk aan ontdekte ik dat Marías in zijn boeken vaak teruggrijpt op de groten uit de wereldliteratuur, zoals  Lawrence Sterne, Flaubert, Nabokov, Henry James en William Faulkner, die hij soms ook heeft vertaald. Niet voor niets zijn de vertellers in zijn boeken vaak vertalers of tolken, die in mysterieuze spionage- of thrillerachtige situaties belanden, waarin ieder woord ertoe doet en het verleden bijna altijd schuldig is. Het gaat bij hem duidelijk om het luisteren en interpreteren, om woorden die je misschien hebt gemist, die helemaal niet bestaan of zijn gezegd. En precies dat geeft zijn boeken die fascinerende spanning.  Ook iemand als Salman Rushdie, van wie onlangs  Taal van de waarheid. Essays 2003-2020 in vertaling verscheen, heeft zijn grote voorbeelden, zoals Italo Calvino, Günter Grass, Michail Boelgakov en Isaac Bashevis Singer. Hun invloeden kom je alleen al in zijn roman Middernachtskinderen  alom tegen.  Rushdie bewondert ook Philip Roth, over wie hij in 2018 een lezing hield, die in die essaybundel staat. Beide schrijvers zijn verketterd vanwege hun boeken. Kreeg Rushdie dertig jaar gelden een fatwa van ayatollah Khomeiny op zijn dak, die hem onlangs nog bijna het leven kostte, Roth moest het doen met een beschuldiging van antisemitisme door Amerikaanse Joden. Ook Marías haalde zich de woede van enkele lezers op de hals, toen die zich in zijn Oxford-roman Allerzielen herkenden. In zijn Madrileense literaire universum zal hij er zijn schouders over hebben opgehaald. Dat literaire universum bestreek sinds 1997 ook het onbewoonde Caribische eiland Redonda, een fictief koninkrijk, waar hij door zijn vrienden tot vorst werd uitgeroepen. Daar hangt nu de vlag halfstok.||https://www.nrc.nl//nieuws/2022/09/15/ook-in-het-koninkrijk-van-de-spaanse-schrijver-javier-marias-hangt-de-vlag-halfstok-2-a4141975
2022-09-15||Dick Benschop treedt terug als topman Schiphol||Dick Benschop treedt terug als topman van Schiphol, meldt de luchthaven in een verklaring. Benschop heeft zijn functie woensdagavond beschikbaar gesteld bij de raad van commissarissen, die zijn ontslag heeft geaccepteerd. De 64-jarige oud-politicus wil de discussie over de problemen op Schiphol niet belemmeren door de „aandacht voor zijn persoon”. Totdat hij een aangewezen opvolger heeft, en Schiphol de benodigde „nieuwe start” kan maken, blijft hij wel in functie. Benschops beslissing volgt op een periode waarin hij nauwelijks rustig achterover kon leunen. Twee jaar nadat hij aantrad als topman begon de coronapandemie, die het internationale vliegverkeer aan banden legde. Recentelijker zijn de problemen met de aanhoudende drukte op Schiphol, wat wegens personeelstekorten tot lange rijen en gemiste vluchten leidde. Ook deze week was het nog zo druk op de luchthaven dat mensen hun vlucht misten. De problemen op Schiphol gaan Benschop „aan het hart”, schrijft hij. Het bedrijf kampt onder meer met een groot tekort aan beveiligers, en de arbeidsomstandigheden voor bagagemedewerkers laten flink te wensen over, meldden de NOS en Nieuwsuur na eigen onderzoek. Tijdens zijn studie geschiedenis werkte Benschop zelf ook als bagagesjouwer. „Ik heb mijn uiterste best gedaan, maar we zijn er nog niet”, zegt hij. „Leidinggeven aan dit bedrijf was een grote eer.” Vakbond FNV betwijfelt of Benschop met zijn aftreden daadwerkelijk bereikt wat hij hoopt. „Ik zou zeggen dat optreden eerder leidt tot oplossingen”, zegt campagneleider Joost van Doesburg tegen persbureau ANP. „Ik ben bang dat dit de oplossing verder vertraagt.” Eind mei kwamen Schiphol en verschillende vakbonden, waaronder FNV, nog tot een akkoord over een zomertoeslag voor personeel. Nadat die toeslag begin deze maand verliep, besloten veel medewerkers alsnog bij de luchthaven weg te gaan. KLM-baas Marjan Rinter heeft begrip voor het besluit van Dick Benschop. „In het belang van onze klanten verwacht ik dat er snel en adequaat orde op zaken wordt gesteld”, stelt ze. Ze wijst hier op de voortdurende chaos op Schiphol. Dat meldt persbureau ANP. KLM werd als grootste gebruiker van Schiphol hard getroffen omdat tientallen vluchten werden geschrapt. Minister Mark Harbers (Infrastructuur en Waterstaat, VVD) werd pas donderdag geïnformeerd over het vertrek van Benschop. Terwijl de raad van commissarissen woensdagavond al op de hoogte was. Harbers vindt dat het Benschop „siert” dat hij nu aftreedt na alle problemen op Schiphol afgelopen zomer. Hendrik Noorderhaven, directeur van EUclaim, is blij met het vertrek van Benschop. „Eindelijk! Ik heb al twee maanden geleden gezegd dat Benschop zijn job ter beschikking moest stellen. Hij komt op mij wereldvreemd over door het niet verlengen van de zomerbonus. Ze zien nu de effecten daarvan.” Volgens Noorderhaven zijn de problemen op de luchthaven dramatisch voor de internationale reputatie van Schiphol. „Het is gewoon een brevet van onvermogen wat Schiphol laat zien.”||https://www.nrc.nl//nieuws/2022/09/15/dick-benschop-treedt-terug-als-topman-schiphol-a4141973
2022-09-15||Componist JacobTV vaart op zijn intuïtie. ‘C majeur, of a mineur? Ik wil het niet eens weten.’||„Dat wij zo’n koor hebben in Nederland!”, roept componist Jacob ter Veldhuis. Hij heeft net een besloten eerste repetitie van het Groot Omroepkoor (GOK) bijgewoond: „Wat een geluid, ik schoot  bijna vol.” Het nieuwe seizoen van het AVROTROS Vrijdagconcert trapt vrijdagavond af met een wereldpremière van Ter Veldhuis, live te horen op de radio: Paradiddle. Hij schreef het in opdracht van omroep AVROTROS voor het Radio Filharmonisch Orkest en het GOK. „Als je gevraagd wordt om een seizoensopener te schrijven, dan moet je iets maken dat feestelijk is, energiek, een beetje tongue-in-cheek,” zegt Ter Veldhuis  in de kantine van het Muziekcentrum van de Omroep in Hilversum. Met gespreide armen verbeeldt hij de toon die hij zocht: „Toen ik de opdracht kreeg stonden de Russische troepen al aan de Oekraïense grens. De beschaving schudt op haar grondvesten, al een paar jaar beleven we rampspoed. Maar we zíjn er. En we moeten er iets van maken. Mijn stuk is een jubelzang op de mens, maar gaat ook over de tijdelijkheid van alle dingen.” Hij greep terug op het wetenschappelijke gedicht ‘De rerum natura’ van de Romeinse filosoof en dichter Lucretius. In de eerste eeuw voor onze jaartelling schreef Lucretius al over elementaire deeltjes en de plaats van de mens in het universum. Ter Veldhuis: „Ik had steeds minder tekst nodig. Zo’n zinnetje als ‘Wij zijn sterrenstof’, dat kende ik nog uit de hippietijd. Ik kreeg er een rock-&-roll-gevoel van.”  De titel Paradiddle ontleende Ter Veldhuis aan een basale ritmische figuur voor slagwerkers. Hij behandelt het orkest ‘als een band’, met veel lage tonen als een stevig fundament: „Het middendeel is bombastisch, orgastisch, over the top, ik flirt daar bewust met de kitsch. Harmonisch blijft het stuk steeds in dezelfde toonsoort, met drie mollen, tot die in apotheose wegvallen. Dan is het C majeur, of a mineur – ik wil het niet eens weten.” ‘Avantpopcomponist’ Ter Veldhuis heeft een gedegen compositieopleiding gehad in Groningen en won bij zijn afstuderen in 1980 de Compositieprijs. Maar toch: „Ik wil niet weten wat ik doe. Ik vaar op mijn intuïtie. Ik heb er twintig jaar over gedaan om mijn eigen stem te vinden. Ik hou ook van Helmut Lachenmann en Iannis Xenakis, maar  ik heb aan zeven tonen  meestal genoeg.” Voor de coronacrisis was Ter Veldhuis een van de meest gespeelde componisten van Europa, met zo’n duizend uitvoeringen per jaar. Daar zaten veel balletten bij, en  „deftige orkestuitvoeringen”, maar ook nachtelijke optredens in obscure kroegen in Manhattan of Mississippi. Het is kenmerkend voor JacobTV, zoals Amerikaanse media hem noemen: toegankelijke muziek die dwars over genregrenzen luisteraars verbindt. Corona zorgde voor een terugval: „Ik leef van auteursrechten en alles lag opeens stil. Maar ik kreeg meteen veel nieuwe opdrachten, van het Concertgebouworkest tot ensemble Fuse. Ik heb non-stop gewerkt.” Zo schreef hij voor het Radio Filharmonisch en het Groot Omroepkoor ook al de ‘miniopera’ Besmettingsgevaar met een libretto van Ilja Leonard Pfeiffer. Inmiddels krijgt hij weer bestellingen vanuit de hele wereld, die hij zelf opstuurt. Vooral naar de VS, Japan en Zuid-Europa: „Gelukkig is er nog een brievenbus bij mij in de buurt.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/15/componist-jacobtv-vaart-op-zijn-intuitie-c-majeur-of-a-mineur-ik-wil-het-niet-eens-weten-a4141974
2022-09-15||Hoe China het internet verandert||De vraag ‘Hoe China het internet verandert’ staat centraal in de boeiende Duitse podcast The Great Firewall; Wie China das Internet verändert  van de Süddeutsche Zeitung. Pijnlijk om te horen hoe de Amerikaanse presidenten Bill Clinton en George W. Bush ervan overtuigd waren dat het internet meer vrijheid naar China zou brengen. En hoe lacherig ze deden over de ambitie  van de Chinese communistische partij om greep op het internet te krijgen. Wat zaten ze er naast.  Inmiddels is duidelijk hoe sterk China controle heeft over wat Chinezen online kunnen zeggen, lezen en bekijken. Deze wekelijkse podcast laat dat horen aan de hand van onder meer reportages en interviews over het begin van de corona-pandemie, de tegenwerking van een LGBTQ-groep en de inzet van Westerse influencers om propaganda te verspreiden op YouTube, TikTok en andere sociale media – waardoor de Chinese invloed niet alleen tot China beperkt blijft, maar ook het Westen raakt. The Great Firewall; Wie China das Internet verändert, 8 afleveringen van zo’n 45 minuten, Süddeutsche Zeitung.  
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/15/hoe-china-het-internet-verandert-2-a4141972
2022-09-15||OM vervolgt voormalig politieagent om lekken informatie over Lil Kleine||Het Openbaar Ministerie gaat een 22-jarige voormalig politiemedewerker van de Eenheid Amsterdam vervolgen omdat hij informatie over een arrestatie van de Amsterdamse rapper Lil Kleine zou hebben gelekt. Dat meldt de instantie donderdag. Het OM verdenkt de man hiernaast ook van het tonen van seksuele beelden aan een minderjarige en van een poging tot grooming - het vertrouwen van een ander winnen om deze persoon seksueel te misbruiken.  De voormalig politiemedewerker werd in mei al voor onbepaalde tijd geschorst op verdenking van het lekken van informatie over rapper Lil Kleine. De man zou op Snapchat aan een persoon hebben beschreven hoe de rapper, wiens echte naam Jorik Scholten is, halverwege februari een nacht in een politiecel had doorgebracht. Een screenshot van dit gesprek kwam bij een zogeheten juicekanaal terecht en werd hierop gepubliceerd. De politie stelde hierna een onderzoek in, waaruit bleek dat de voormalig agent mogelijk ook twee zedendelicten heeft gepleegd. De man is inmiddels bij de eenheid ontslagen.  Lil Kleine zat dit jaar verschillende keren vast op verdenking van zware mishandeling van zijn ex-verloofde Jamie Vaes. Halverwege februari werd hij opgepakt nadat op sociale media beelden van de rapper waren verschenen waarop te zien is dat hij een vrouw - vermoedelijk Vaes - aan haar haren uit een auto trekt en het portier op haar dichtslaat. Het onderzoek naar de vermeende mishandeling loopt nog. Scholten mag dit in vrijheid afwachten. Verschillende partijen, zoals Spotify en platenmaatschappijen Sony Music en Top Notch, verbraken hun banden met de rapper na de arrestatie. ||https://www.nrc.nl//nieuws/2022/09/15/om-vervolgt-voormalig-politieagent-om-lekken-informatie-over-lil-kleine-a4141970
2022-09-15||Armenië en Azerbeidzjan respecteren staakt-het-vuren, geen gevechten gemeld||Het is in de nacht van woensdag op donderdag rustig gebleven op de grens tussen Armenië en Azerbeidzjan. Dat meldt de Armeense Nationale Veiligheidsraad donderdag aan het Franse persbureau AFP.  Beide landen lijken een staakt-het-vuren te respecteren dat eerder werd afgesproken. Dat de deze week uitgebroken gevechten vooralsnog zijn beëindigd, kwam mede dankzij „betrokkenheid van de internationale gemeenschap”, aldus Armenië. Onder meer Rusland, de Verenigde Staten en Frankrijk hebben geprobeerd te bemiddelen.  In de nacht van maandag op dinsdag viel Azerbeidzjan binnen met een grootschalig verrassingsoffensief in het zuiden van Armenië. Azerbeidzjan zette bij de aanval onder meer drones en mortiergranaten in. Daarmee escaleerde de situatie rond het grensgebied. Rusland, van oudsher een bemiddelende partij in de Kaukasus-regio, kondigde dinsdag vergeefs een wapenstilstand af: Armenië als Azerbeidzjan bleven elkaar beschuldigen van beschietingen. In totaal zouden ruim 170 militairen zijn gesneuveld: ruim honderd aan Armeense zijde en zeventig van de Azerbeidzjanse strijdkrachten.  De Azerbeidzjanse aanval — naar eigen zeggen een reactie op „Armeense provocaties” — was verrassend, omdat er twee weken geleden nog vredesgesprekken in Brussel plaatsvonden over onder meer gebiedsafbakening en een duurzaam staakt-het-vuren. Na het Azerbeidzjaanse offensief hebben de Franse president Emmanuel Macron en de Amerikaanse minister van Buitenlandse Zaken Antony Blinken contact gehad met de Armeense president.||https://www.nrc.nl//nieuws/2022/09/15/armenie-en-azerbeidzjan-respecteren-staakt-het-vuren-geen-gevechten-gemeld-a4141971
2022-09-15||Video toont hoe eigenaar Wagner-groep strijders ronselt in Russische strafkolonie||Een woensdag opgedoken video laat zien hoe de eigenaar van de Russische huurlingenfirma Wagner Group gevangenen ronselt in een Russische strafkolonie. Omringd door een groep van zeker honderd stilzwijgende gevangenen, stelt Jevgeni Prigozjin (61) hen vrijlating in het vooruitzicht. Daarvoor hoeven ze alleen maar zes maanden in leven te blijven, in een oorlog die Prigozjin „zwaar” noemt. „Totaal onvergelijkbaar met de Tsjetsjeense Oorlog.” De gevangenen krijgen een ogenschijnlijk moeilijke keuze voorgeschoteld: hun straf uitzitten onder het hardvochtige regime van het strafkamp of vechten aan de frontlinie in Oekraïne. Daar worden ze onderdeel van de stormtroepen die door vijandige verdedigingslinies moeten breken. Volgens Prigozjin is dat de hoofdtaak van Wagner-huurlingen. „Er zal geen verschil zijn tussen jou en de anderen. En we hebben alles in huis voor een effectief offensief.” Prigozjin windt in zijn toespraak geen doekjes om de strategie die de Wagner Group hanteert. „Zij die aanvallen en brutaal zijn hebben de grootste kans op overleven. Wie achterblijft en niet weet wat te doen, belandt in het gedrang.” Desertie is een doodzonde, benadrukt de oligarch die jarenlang de privécatering van Poetin verzorgde, wat hem de bijnaam ‘Poetins chefkok’ opleverde. „Niemand geeft op, niemand trekt zich terug, of geeft zichzelf over.”  Van gevangenen die zich aanmelden voor de oorlog wordt — ook jegens zichzelf — meedogenloosheid verwacht. Wie eenmaal aangekomen aan de frontlinie spijt heeft, staat executie te wachten. „Maar hebben jullie iemand die jullie levend uit de gevangenis komt halen? Dat kunnen er slechts twee: God en Allah. En nu bied ik jullie aan hier levend te vertrekken, hoewel ik niet kan beloven dat jullie levend terugkomen. Dus, heren, zijn er nog vragen?”||https://www.nrc.nl//nieuws/2022/09/15/video-toont-hoe-eigenaar-wagner-groep-strijders-ronselt-in-russische-strafkolonie-a4141968
2022-09-15||Niet elke scheikundige heeft een Einsteinkapsel, wil Mimi den Uijl maar zeggen||„Zo loop ik er meestal niet bij hoor”, benadrukt scheikunde promovendus Mimi den Uijl (1994). Ze heeft net haar witte jas aangetrokken en veiligheidsbril opgezet voor ze een scheikundelab van de Universiteit van Amsterdam binnenloopt. Zoemende machines maken lawaai, er hangt een warboel aan kabels en glazen kasten glinsteren onder witte tl-lampen. Ik kon het eerst  niet geloven. Wij? Een prijs? Jazeker! Ik heb tijdens corona een paar hobby’s erbij gekregen. Ik ben Italiaans gaan leren en ben begonnen met hardlopen. Als klap op de vuurpijl heb ik vorig jaar de marathon van Amsterdam uitgelopen. Afgelopen jaar is dit antwoord vaak ‘thuis’ geweest. Maar ik laad  pas echt op als ik met vrienden ben of lekker ga sporten. Den Uijl promoveert volgende maand met haar onderzoek naar chemische reacties die door licht worden veroorzaakt. „Hier in het lab zijn labjassen en veiligheidsbrillen verplicht, maar voor mijn promotieonderzoek bedien ik deze machines meestal vanaf mijn laptop vanuit mijn kantoor of woonkamer in m’n huispak. En als ik wél in het lab sta, werk ik niet met reageerbuizen. Dan ben ik in de weer met moerbouten en tissues voor lekkende machines. Niet iedere scheikundige staat in een lab met reageerbuizen, witte jas, bril en een Einsteinkapsel.” Den Uijl vond twee collega’s met wie ze standaardideeën over hoe een scheikundige eruit ziet, wilde doorbreken. In 2021 begon ze tijdens haar promotieonderzoek met Noor Abdulhussain en Lotte Schreuders het Instagramaccount Sisters in Science. Op het account, met inmiddels bijna vijfduizend volgers, komen de drie vrouwen voorbij in video’s over hun leven als jonge wetenschappers. Daaromheen staan kleurrijke infographics met tips voor jonge wetenschappers, zoals een lijst met softwareprogramma’s om data mee te visualiseren en een lijst met voorbeeldzinnen waarmee een wetenschapper kritisch kan reflecteren op zijn of haar onderzoek.  „Door stereotypen te doorbreken, proberen we scheikunde toegankelijk te maken voor een bredere doelgroep”, vervolgt ze. „En dat is nodig, want scheikunde heeft een probleem. Er komt een enorme vergrijzingsgolf aan. We weten nu al dat er niet genoeg mensen zijn opgeleid om de huidige scheikundigen in bijvoorbeeld chemische fabrieken te vervangen. We moeten gaan putten uit een bredere groep mensen.” Eind 2021 ontvingen de drie jonge chemici  vijftigduizend euro van de ‘NWO diversity initiative award’ voor hun initiatief Sisters in Science. In oktober krijgen ze de Van Marumpenning van de chemische beroepsvereniging KNCV. Dat geld besteden ze onder meer aan workshops en aan het vertellen van hun verhaal op evenementen. „Hoewel ik goed was in scheikunde op de middelbare school, koos ik niet direct voor een scheikundestudie. Ik had nog een beeld zoals in de Amerikaanse film Mean girls. Daarin zei een personage: ‘You can’t join Mathletes, it’s social suicide’. Dat beeld had ik ook van scheikunde. En aangezien ik wél sociaal was, dacht ik dat scheikunde niets voor mij zou zijn. Daarbovenop wordt de wereld gedomineerd door mannen. Van de 27 professoren in mijn groep zijn er maar drie vrouw.” Den Uijl koos zelf daarom ook niet meteen voor scheikunde. Ze volgde na de middelbare school de bredere bacheloropleiding, Beta Gamma, en specialiseerde pas later in scheikunde. „Met Sisters in Science wil ik een rolmodel zijn voor jonge mensen. Ik hoop dat zo meer mensen zich herkennen in een scheikundige.” Ze laat het beeldscherm van haar telefoon zien. Er verschijnt een Instagramfilmpje van de drie vrouwen. Daarin geven ze tips om een onderzoek te publiceren in een vakblad. Enthousiast: „Wij gebruiken het algoritme van Instagram om meer mensen te bereiken. Dit soort video’s slaan mensen op met de saveknop, om terug te kijken wanneer ze het nodig hebben. Kijk maar, 750 saves. En hoe meer saves, hoe meer het algoritme van Instagram ervoor zorgt dat je nieuwe mensen bereikt. Het aantal saves is belangrijker dan het aantal reacties of hartjes eronder. „We letten trouwens inmiddels niet meer zo op het aantal volgers. Het lastige aan sociale media is dat ze snel vergrijzen. Voor de jongere generatie is Instagram alweer oud. Zij zitten op TikTok. Bovendien verandert het algoritme van Instagram steeds. Naast een PhD is het maar moeilijk bij te benen.” Daarom stoppen ze een deel van het prijzengeld in workshops en evenementen om mensen te bereiken. Zo stonden ze in mei op Expeditie Next, een wetenschapsfestival voor kinderen. Ze loopt verder het lab in en gaat zitten op een kruk naast een van de zoemende machines. Ligt haar toekomst in het onderzoek of in de wetenschapscommunicatie? „Ik vind mijn onderzoek interessant hoor, maar mijn hart gaat sneller kloppen wanneer ik erover vertel aan een breed publiek. Maar, als ik in de scheikunde blijf, als vrouw met lang haar, kan ik juist een rolmodel blijven voor een nieuwe generatie scheikundigen. Dat dan weer wel.”||https://www.nrc.nl//nieuws/2022/09/15/drie-scheikundigen-zonder-einsteinkapsel-a4141882
2022-09-15||In vrouwenhanden voelt de muis zich veiliger||Frustratie in het laboratorium. Het antidepressivum ketamine leek alleen te werken bij muizen als een man de injectie met het middel toediende. Bij vrouwelijke onderzoekers mislukten de proeven steeds. Bijzonder lastig, te meer omdat de meeste onderzoekers in de onderzoeksgroep van psychiater Todd Gould van de University of Maryland School of Medicine van het vrouwelijke geslacht waren. De voortgang van onderzoeksprojecten kwam erdoor in gevaar.  In het lab van Gould konden ze er niet echt de vinger op leggen, wat was hier aan de hand? Voorzichtige navraag bij collega’s van andere laboratoria die ook werkten met ketamine bij muizen bleek dat zij soms met exact hetzelfde probleem kampten. Maar niemand had systematisch bijgehouden hoe consequent deze vreemde invloed van sekse op de resultaten optrad, laat staan dat iemand zich had verdiept in de oorzaak ervan.  Het team van Gould besloot het uit te zoeken. Hun zoektocht beschrijven ze deze maand in Nature Neuroscience. Ze legden door de laboratoriummedewerkers gedragen T-shirts of over de huid gewreven wattenstaafjes in de kooien van de muizen. Die hadden een duidelijke voorkeur: liever bij de spullen van een vrouw. De muizen prefereerden zelfs vochtige wattenstaafjes die over vrouwenhuid waren gewreven (achter het oor, over de binnenkant van de pols) boven staafjes die alleen in water waren gedoopt.  Waarschijnlijk is het de lichaamsgeur die de muizenvoorkeur bepaalt, schrijven de onderzoekers. In vervolgproeven bleek dat de diertjes mannengeur zoveel mogelijk meden als ze de keuze kregen.  Vervolgens werden de muizen onderworpen aan een zwemproef om verschillen in stressniveau te kunnen detecteren. Daarbij werden de diertjes in een ton met water gezet zonder ontsnappingsmogelijkheid en maten de onderzoekers de tijd die het duurde totdat de muis een hulpeloze drijvende positie aannam. Muizen die door mannen in het water waren gezet deden er significant langer over om tot rust te komen dan de muizen die door vrouwen waren gehanteerd.  Een tweede proef bevestigde het verschil. De muizen werden besproeid met plakkerig suikerwater. De diertjes die waren blootgesteld aan vrouwengeur gingen zich sneller schoonlikken dan muizen die met mannengeur te maken hadden gekregen. Dat is impliciet een gevolg van een hoger stressniveau.  Na diep graven in de werking van hersenen kwamen de onderzoekers ook op een verklaring voor de sekseverschillen die zij ondervonden bij experimenten met ketamine. Voor de antidepressieve werking van ketamine bleek een voldoende hoge concentratie van het hormoon CRF  in de hippocampus van belang. Daarvan is bekend dat het depressie onderdrukt.  De conclusie is dat de muis zich veiliger voelt in vrouwenhanden, maar daardoor werkt ketamine juist minder goed. Bij muizen die door mannen werden gehanteerd riep de stress die hoge CRF-concentraties al op, waardoor ketamine zijn werk kon doen. Bij vrouwelijke laboranten gebeurde dat niet. De oplossing was de ketamine-injectie te combineren met een dosis CRF; dan werkte het even goed.  Iedere week bespreekt de redactie wetenschap hier ophef in de wetenschap.||https://www.nrc.nl//nieuws/2022/09/15/in-vrouwenhanden-voelt-de-muis-zich-veiliger-a4141888
2022-09-15||&#8216;Russische raketten raken stuwdam in Oekraïne&#8217;||In de Oekraïense stad Kryvy Rih, de geboorteplaats van president Volodymyr Zelensky, is woensdag een stuwdam beschadigd door explosies. Volgens Oekraïne zijn er Russische kruisraketten ingeslagen, melden internationale media. Het water in de rivier die stroomafwaarts ligt van de dam leek volgens Oekraïense autoriteiten snel te stijgen, maar door reparaties zou het ergste gevaar donderdagochtend geweken zijn. De inwoners van de stad waren opgeroepen om te evacueren nadat de dam was geraakt. Volgens Oekraïne zou de stuwdam ‘uit wraak’ getroffen zijn. Oleksandr Vilkoel, het hoofd van het militaire bestuur van Krivyi Rih, zei in een bericht op Telegram dat 112 huizen zijn overstroomd maar dat de situatie nu onder controle is en dat het waterpeil daalt. Rusland heeft nog niet gereageerd op de Oekraïense beschuldiging.  ||https://www.nrc.nl//nieuws/2022/09/15/russische-raketten-raken-stuwdam-in-oekraine-a4141965
2022-09-15||Heeft een visser in camouflage-outfit eerder beet?||Je herkent ze zo, langs de waterkant: de doorgewinterde vissers. Urenlang zitten ze op hun campingstoeltje, roerloos en doodstil. En: ze dragen camouflagekleding, vaak van top tot teen. Maar heeft dat laatste eigenlijk wel zin? Zien vissen vanuit het water het verschil tussen legerkleuren en zeg, pimpelpaars met geel? En maakt het ze wat uit? Vissen kunnen hun omgeving uitstekend waarnemen, weet Martijn Schiphouwer van Ravon, de organisatie voor reptielen-, amfibieën- en vissenonderzoek in Nederland. Maar hóé ze dat doen, verschilt sterk van soort tot soort. „Vissen hebben zintuigen voor verschillende doelen, zoals het vinden van voedsel of een partner, of het vluchten voor roofdieren”, vertelt hij. „Sommige soorten gebruiken vooral tast en geur, andere vooral zicht. Aangezien vissen zich veel in troebele en donkere omstandigheden bevinden, zijn vooral de zintuigen om trillingen waar te nemen veel sterker ontwikkeld dan bij andere dieren.” Veel vissoorten hebben bijvoorbeeld een zijlijnorgaan: een gootje van drukgevoelige haarcellen in hun flank, waarmee ze bewegingen in het water waarnemen. Als eeuwige prooidieren zijn vissen altijd alert, benadrukt Schiphouwer. Veel soorten kijken steeds goed om zich heen – ook naar boven, want ook daar kan het gevaar vandaan komen: bijvoorbeeld een reiger of visarend. Het beeld boven water is voor een vis echter niet altijd even goed, vanwege de troebelheid van het water, lichtbreking – het beeld ‘verspringt’ op de overgang van lucht naar water – en rimpelingen van het wateroppervlak. „Daarom zijn vissen vooral alert op bewegingen en contrasten”, zegt Schiphouwer, „bijvoorbeeld schaduwen die plotseling op het water vallen. Als je op vissen ‘jaagt’, dan moet je dus zoveel mogelijk stilstaan en je omzichtig bewegen, zoals een reiger. Of helemaal opgaan in je omgeving, zoals een roerdomp.” Camouflagekleding heeft dus zeker zin, concludeert hij – met name bij schuwe soorten met goed zicht die vlak bij de kant leven, zoals snoek, roofblei, blankvoorn en karper. Met camouflagekleding val je mooi weg tegen een rietkraag of bosrand – net als een roerdomp. Maar hoe zit het dan in het open veld, langs een sloot in het veenweidegebied? Kun je daar niet beter een lichtblauw pak aantrekken, als een blauwe reiger, om weg te vallen tegen de hemel? Dat hangt af van de omstandigheden, weet Marco Kraal van Sportvisserij Nederland, bioloog en fervent visser. „Als je de zon recht in de rug hebt, dan ben je alleen maar een zwart silhouet en dan maakt het die vissen niet uit of jij camouflagekleding aanhebt of een knalgeel of pimpelpaars pak”, zegt hij. „Dan zijn het vooral je bewegingen die uitmaken.” En als de zon van voren komt? „Dan hangt het af van het moment van de dag, en van het soort vis, en van de troebelheid van het water.” Geen peil op te trekken, dus? „Jawel, ik zou zeggen: er is altijd wel een beetje bewolking en een beetje schaduwwerking. Dus een lichtblauw pak zou ik niet aanraden. Camouflagekleding is dan beter.” Heeft hij die zelf dan ook aan tijdens het vissen? „Nee, ik draag gewoon outdoorkleding in gedekte kleuren. Dat werkt ook prima. Die legerkleding, dat is een beetje een cultuurdingetje van karpervissers.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/15/heeft-een-visser-in-camouflage-outfit-eerder-beet-a4141887
2022-09-15||Waar kwamen de raketten van Zaporizja vandaan?||De kerncentrale van Zaporizja is zowel door Rusland als Oekraïne beschoten. Daaraan valt niet te twijfelen. Begin maart, toen de Russen de centrale innamen, hebben die min of meer in het wilde weg om zich heen geschoten. Daarbij ontstond nog brand in een opleidingscentrum, een beveiligingscamera legde het vast. Later, toen de Russen zich op het terrein hadden geïnstalleerd, zijn zij vanuit drones door Oekraïners aangevallen. Dat hebben de Oekraïners zelf gedocumenteerd. Het afgelopen half jaar heeft de centrale met regelmaat van allerlei inslaande raketten en granaten te lijden gehad. Het op 6 september gepubliceerde rapport van atoomenergie-agentschap IAEA geeft daarvan een discreet overzicht. Tot op heden was de schade niet catastrofaal. Los van deze onplezierigheden staat het vaak herhaalde verwijt dat de Russen de Oekraïense stellingen vanaf het terrein van de kerncentrale beschieten en de nucleaire installaties als dekking gebruiken. Bewijs werd nooit geleverd maar op 3 september publiceerde de Russische internetkrant The Insider een video waarop je als het ware met eigen ogen kon zien hoe er in het nachtelijk duister vanaf de centrale werd gevuurd met een MLRS-installatie. Een MLRS-systeem, een multiple launch rocket system, kan in korte tijd vanaf een aangepaste truck een grote hoeveelheid ongeleide raketten verschieten. De tekst van The Insider is tegelijk wel en niet resoluut. Er wordt gevuurd vanaf de centrale, staat er eerst. Vervolgens concludeert het onafhankelijke Conflict Intelligence Team (CIT) in een commentaar dat dit niet zeker is. Amateuronderzoekers betoogden op Twitter dat er was gevuurd vanaf een plaats die wel vier kilometer ten oosten van de reactoren ligt. Daarna werd het stil rond de video. De buitenstaander kan niet zomaar goed wijs worden uit het duistere filmpje. Het beeld klaart op zodra hij van het CIT begrijpt dat er vanaf de noordelijke Dnjepr-oever is gefilmd en wordt gekeken naar de twee enorme schoorstenen van een kolencentrale aan de overkant. Die ligt 2,5 km ten oosten van de kerncentrale. Onder in het videobeeld lichten de daken op van huizen waar de filmer kennelijk boven stond. Je ziet ook een betonnen elektriciteitspaal van het soort dat vroeger een telegraafpaal werd genoemd. Het MLRS-systeem dat op tijdstip 0:01 begint te vuren moet wel een B-21 Grad of een variant daarvan zijn: het salvo van 35 raketten duurt ongeveer 23 seconden. Klassieke Grads kunnen 40 raketten in 22 seconden verschieten. Wie de video lang bestudeert krijgt het gevoel dat er door een glazen raam of autoruit is gefilmd. Vanwáár werd gefilmd, dat is de vraag. Google Earth wijst de weg naar een paar informatieve foto’s die óók vanaf de noordoever in de richting van de centrales zijn genomen. Google Maps heeft nog een andere. Vanaf de noordelijke oever blijk je niet alleen de kolencentrale goed te kunnen zien, maar ook de zes kernreactoren en hun twee koeltorens. En waarachtig: opeens zie je de zes reactoren ook op de video van The Insider: direct links van de ‘telegraafpaal’. De schoorstenen van de kolencentrale zijn 320 meter hoog en staan, is bij Google Earth na te meten, 380 meter uit elkaar. Hun hoogte-afstandverhouding is dus 320/380 of 0,84. Die verhouding manifesteert zich alleen als je dwars op de verbindingslijn tussen de schoorstenen kijkt. Kijk je meer van opzij, dus onder een hoek kleiner dan 90 graden, dan is de verhouding groter en omgekeerd zou dus uit de waargenomen verhouding de kijkrichting zijn af te leiden. Het blijkt geen bruikbaar hulpmiddel, de verhouding verandert te weinig. Uiteindelijk werd de standplaats van de filmer gevonden door te letten op de positie van de rechter schoorsteen ten opzichte van de drie ketelhuizen waar hij achter staat. De ketelhuizen zijn op de video nét waarneembaar en hun afstand tot de schoorsteen is bijna honderd meter – dat doet het ’m. Fröbelwiskunde: een huisgemaakt model demonstreerde de gevoeligheid van de methode. Het blijkt dat er werd gefilmd vanuit het dorpje Dobra Nadiya. Dat ligt, zoals een topografische kaart laat zien maar zoals ook blijkt uit de beekjes die er stromen, tegen een steile helling. Boven in het dorp kijk je over de daken van de lager gelegen huizen. Vanuit het dorp zie je de kernreactoren precies zoals ze op de video van The Insider staan. Aan bomen en telegraafpalen is geen gebrek. Trek je bij Google Earth een lijn van Dobra Nadiya in de richting van de plek waar de Grad-raketten opstijgen dan blijkt die lijn – alsof de duvel ermee speelt – pal achter het terrein van de kerncentrale langs te lopen. Maar omdat geen kruispeiling ter beschikking staat valt niet uit te sluiten dat er vanaf een gebied ver ten noorden of ten zuiden van de centrale werd gevuurd. Dus nu weten we nog niks? Wél dat de veelgevolgde twitteraar Oliver Alexander (die op satellietfoto’s van Planet Labs zelfs de schroeiplekken van de lancering meende te ontwaren) er kilometers naast zat. En opeens is er een mogelijke verklaring voor de natuurbranden die eind augustus langs de zojuist geconstrueerde ‘zichtlijn’ uitbraken: bermen en bomen werden misschien door de Grad-lanceringen aangestoken. Dan was het vuur geen opzet maar onverschilligheid. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/15/de-raketten-van-zaporizja-a4141877
2022-09-15||Woke Wijsgeer||De wijsgeer sprak: Wat jullie moeten leren
		Is hoe we hier in godsnaam zijn beland
		Vergeet Spinoza, Popper, Hume en Kant
		Wij gaan van nu naar vroeger redeneren Het werd een mooie tocht, en interessant
		Een bonte stoet van denkers zou passeren
		Niet slechts bestaand uit rijke, blanke heren
		Maar kleurrijk, zeer divers en flamboyant  Maar bij het eindpunt (dus aan het begin)
		Stond, losjes leunend tegen de pilaren
		De Griekse kliek hen grimmig aan te staren Ons cancellen, zei Plato, heeft geen zin:
		Omdat wij eeuwen influencers waren
		Zit onze invloed overal al in Elke week schrijft Marlies ter Voorde een gedicht bij het wetenschapsnieuws. Ze werkt als redacteur bij het maandblad De Ingenieur en als freelance wetenschapsjournalist.||https://www.nrc.nl//nieuws/2022/09/15/woke-wijsgeer-a4141886
2022-09-15||‘We gaan niet meer weg uit die raad.  No way ’||‘Ja, u bent heel boos, u kijkt heel boos naar mij…” hoort GroenLinks-gemeenteraadslid Mina Morkoç in een debat over energiecompensatie voor studenten. Verbijsterd zakt ze terug op haar stoel. ‘Fuck’, denkt ze. „Waarom maakt iemand zo’n opmerking? Het is gewoon een debat en ik kijk hoe ik kijk. Ik hád er iets tegen moeten inbrengen.”  Na nog een reeks vergelijkbare opmerkingen bespreekt ze haar verbijstering met vier andere, vrouwelijke, raadsleden van verschillende partijen onder wie Mieke Megawati Vlasblom van Bij1 en Imane Elfilali van Volt. Ze spreken af: de volgende keer staan we alle vijf op. Zo ontstaat de appgroep ‘Punt van Orde’ waarin ze omgangsvormen in de raad aan willen pakken. Een punt van orde is een vraag of opmerking die niet over de inhoud van de gemeenteraad gaat.  Donderdag 8 september is het zover. Michantely de Jong (Bij1) debatteert over de luchthaven. Leefbaar-raadslid Bart van Drunen noemt haar betoog een „tirade, waar hij geen touw aan vast kan knopen”. Ongepast, vinden de leden van de appgroep en ze sturen een berichtje naar de griffier, de rechterhand van de burgemeester. Moeten ze nú ingrijpen, vragen ze zich af? Dat gebeurt uiteindelijk niet. Maar Elfilali staat alsnog op als Van Drunen ook commentaar heeft op het betoog van Ellen Verkoelen (50Plus). Mina Morkoç verklaart: „Taalgebruik is heel belangrijk. Het bepaalt hoe we hier met elkaar omgaan, wat de normen en waarden zijn. En ik zie een verschil in hoe anderen worden aangesproken en wij als jonge, vrouwelijke, nieuwe raadsleden.”  ‘Wat kijk je boos’ zeggen, is geen nette politiek. Dat is op de persoon Mina Morkoç GroenLinks Half maart werden ze gekozen als gemeenteraadslid. Nu, precies een half jaar later, praten ze in een wijnbar pal achter het stadhuis over hun  ervaringen. „De gevestigde orde, en dat zijn niet alleen de mannen in pak, hebben gezorgd voor een bepaalde cultuur in de politiek”, zegt Morkoç. „Die accepteren we niet meer. Opmerkingen zoals ‘wat kijk je boos’, is geen nette politiek. Dat is op de persoon.”  De botsingen tussen oude en nieuwe raadsleden zijn tekenend voor de nieuwe wind die door de Rotterdamse raadzaal waait. In de huidige gemeenteraad zitten negen vrouwen met een biculturele achtergrond, verspreid van linkse tot rechtse partijen. In een groepsinterview vertellen zes van deze jongste nieuwe raadsleden over hun aanvaringen met de ‘gevestigde orde’ en hoe ze ruimte creëren voor hun eigen positie. Tegelijkertijd zijn er frustraties over hun beperkte invloed op het stadhuis. Als activist kun je meer bereiken dan als raadslid, klinkt het. Imane Elfilali (Volt) heeft het over ‘micro-agressie, mansplaining en denigrerende opmerkingen’. „Laatst was er een hoorzitting met de nieuwe wethouders – acht mannen en een vrouw – en daar was zo’n sfeertje van ‘wij komen het hier even bepalen. Zo doen we het hier altijd al.’ Díe vanzelfsprekendheid.” Vlasblom voegt toe: „Door de gevestigde orde komt die intimidatie van nieuwkomers bijna natuurlijk. Zo gáát het hier gewoon. Dat horen we heel vaak. Oké, denk ik dan, en wat dan nog?”  Dus staan ze op, letterlijk, als het taalgebruik niet bevalt. Of als ze het gevoel hebben dat ze niet serieus genomen worden. „Soms volgt er zo’n blik”, zegt Vlasblom. „Van ‘ach, klein meisje’.” Grenzen stellen, ingrijpen en elkaar daarin steunen, werkt. „Het is mooi om te zien dat veel nieuwe raadsleden openstaan voor een ander soort cultuur”, zegt Larissa Vlieger (GroenLinks).  „We zijn jong, daar komt ook een frisse blik bij kijken”, beaamt Morkoç. Elfilali: „We triggeren wel de bewustwording.” Ze vinden gehoor bij de griffie, ambtenaren die de raad ondersteunen, én de burgemeester. Morkoç: „Nadat wij de griffie hadden geappt over het woord ‘tirade’, kwam de burgemeester naar mij toe en zei: ‘Ik heb het gehoord, je kunt hier een punt van orde van maken. De cultuur in de raad bepaal je samen’.”  Zo gáát het hier gewoon. Dat horen we heel vaak. Oké, en wat dan nog? Mieke Megawati Vlasblom Bij1 Niet alleen binnen de raadzaal is taal belangrijk. Vlieger pleitte bijvoorbeeld voor het vervangen van de bordjes ‘mindervalide toilet’ beneden in de hal van het stadhuis. Binnenkort worden die  vervangen door de tekst ‘toegankelijk toilet’.  „Mindervalide is validistisch taalgebruik”, zegt Vlieger.  „Dat kan niet meer in deze tijd. Mindervalide klinkt alsof je minder mens bent. Dat zijn ze niet.”  Zo strijdbaar als de nieuwkomers zijn over de omgangsvormen, zo cynisch zijn sommigen over wat er gebeurt met hun inbreng en idealen. „Ik ben zuur, zwaar zuur”, zegt Michantely de Jong (Bij1) „Je kunt mensen confronteren, maar er verandert niets. Hooguit in de marge. De coalitie staat gewoon niet open voor het veranderen van hun gedachten. Zelfs niet voor nieuwe informatie.”  Vlieger noemt het vluchtelingendebat over de komst van 96 Afghaanse asielzoekers naar een Rotterdams hotel. Vooral coalitiepartijen Leefbaar was boos over hun komst. Onder meer GroenLinks, Bij1 en Volt pleitten juist voor méér opvangplekken. In het coalitieakkoord staat dat Rotterdam niet meer dan 500 vluchtelingen opneemt. Vlieger: „Die afspraken zijn in beton gegoten en wij zitten daar dan tegenaan te boksen. We zoeken die ruimte, maar dat lukt dan niet.” De Jong: „Je moet mazzel hebben dat coalitiepartijen het ook een keer met ons eens zijn. Dat ze willen wat wij willen. Anders zit je er gewoon voor spek en bonen bij. Met alles.” Rehim Zadeh, als Denk-raadslid de enige aanwezige van een van de coalitiepartijen, vindt het moeilijk om te horen. „Omdat ik zelf weet hoe dat is. Denk is altijd een oppositiepartij geweest. Ik ken dat gevoel van onmacht. Dat gevoel van: ‘Hallo, ik vertel je wat er mis is and you’re not listening!’.” Haar eigen ouders zijn vluchtelingen. „Ik werd ook niet blij van het debat. We hebben die afspraak gemaakt binnen de coalitie en ik begrijp waarom. Maar ik sta open voor hun zorgen om dat gevoel van machteloosheid weg te nemen.” Vlasblom zocht uiteindelijk de oplossing buiten de raadszaal. „Dat debat maakte me heel machteloos en verdrietig, maar het gaf me ook de kracht om het heft in eigen handen te nemen. Toen zijn we met de fractie een inzamelingsactie voor vluchtelingen gestart.”  Ze zamelden onder meer maandverband, sokken en slaapzakken in en bracht dat naar het aanmeldcentrum in Ter Apel. „Er zijn ook andere wegen die je kunt bewandelen. Als ik naar mezelf kijk, zie ik meer een activist dan een politicus. Dan maar actie voeren.”  Morkoç: „We willen allemaal iets veranderen. Het gaat ons heel erg aan het hart omdat we hier met persoonlijke idealen zitten.”  Ook Morkoç is kind van gevluchte ouders. Met de komst van (onder meer) deze zes, jonge, vrouwelijke raadsleden met diverse culturele achtergronden werd de raad representatiever voor het relatief jonge Rotterdam waarbij de helft van de inwoners een niet-Nederlandse achtergrond heeft. Vinden ze die representatie een belangrijk onderwerp, ook met het oog op de lage opkomst bij de verkiezingen? „Je bent volksvertegenwoordiger, maar een groot deel van het volk werd niet vertegenwoordigd”, zegt Morkoç.  Vlieger vult aan: „De raad hoort een representatie van de stad te zijn. Ook om het vertrouwen in de politiek terug te krijgen. Anders blijf je met dat beeld zitten: het zijn toch allemaal witte mannen in pak die de regeltjes bepalen.”  Volgens De Jong ligt daar een taak voor politieke educatie. „Dat alle kinderen weten: dat wat daar op het stadhuis gebeurt heeft impact op mij.”  Tijdens de gemeenteraadsverkiezingen in maart ging 38,9 procent van de Rotterdammers naar de stembus, een democratisch dieptepunt. De zes raadsleden proberen vooral via social media de drempel naar de politiek te verlagen. Dat werkt twee kanten op, zegt Elfilali. „Berichten en signalen die we krijgen nemen we mee naar het stadhuis. Tegelijkertijd laten we ook zien waar we hier mee bezig zijn.”  V.l.n.r.: Imane Elfilali, Michantely de Jong, Elika Rehim Zadeh, Mieke Megawati Vlasblom,  Mina Morkoç en  Larissa Vlieger. Foto Sebiha Oztas
 Morkoç (5.200 volgers op Twitter) plaatst regelmatig berichten over de duiven op haar vensterbank, het wassen van haar haren en het kopen van een elektrische tandenborstel. „Superfel debat voeren is een deel van mijn leven, maar een ander deel is ook schoonmaken en mijn haren wassen. Ik doe mijn best om een emotioneel toegankelijk persoon te zijn. Niet omdat ik het leuk vind mijn emoties op straat te gooien, maar om te laten zien waarom lokale politiek zo belangrijk voor mij is.”  Die toegankelijkheid kent ook een keerzijde, net als haar vijf collega-raadsleden ontvangt ze regelmatig haat- en dreigberichten. „Tijdens de campagne werden op mijn poster stickers geplakt met ‘landverrader’ en ‘White Lives Matter’.” Elfilali: „Je wil wel dat mensen en rolmodellen de politiek in gaan, maar je wordt ook een soort schietschijf. Je wordt niet gezien als persoon, maar iemand tegen wie je alles kunt zeggen.” Vrouwen met een biculturele achtergrond hebben daar extra last van, zegt Vlieger. „Uit onderzoek blijkt dat vrouwen van kleur te maken hebben met meer en heftigere bedreigingen.” Vlasblom: „In campagnetijd heb ik zelfs getwijfeld of ik verder wilde, nadat iemand me na een debat naar huis was gevolgd en briefjes achterliet in mijn brievenbus. Maar we gaan niet meer weg uit die raad.” „No way”, voegt Morkoç toe.  Vlasblom was de jongste lijsttrekker tijdens de verkiezingsstrijd. Ze was mede-organisator van het woonprotest in Amsterdam (15.000 deelnemers). Zelf was ze anderhalf jaar thuisloos. Aan de balie van het gemeenteloket kreeg ze ooit een officiële waarschuwing omdat ze zo hard moest huilen toen ze niet geholpen werd. Naast raadslid werkt De Jong bij Amnesty International, is ze model en abortusbuddy. Ze praat openlijk over haar depressie. Eerder was ze verbonden aan Denk, daar vertrok ze omdat de partij niet ‘radicaal genoeg’ voor haar was. Haar maidenspeech (eerste toespraak als raadslid) over Rotterdam The Hague Airport maakte grote indruk. Collega raadslid Marvin Biljoen (GroenLinks) werd zelfs emotioneel.    Morkoç studeert rechtsgeleerdheid en fiscaal recht aan de Erasmus Universiteit. Ze spreekt onder meer vloeiend Farsi en Turks. Ze werkt bij een advocatenkantoor in Amsterdam en zit in de advies- en toezichtsraden van de Rotterdamse Studentenvakbond STUUR en het kenniscentrum voor seksualiteit en seksuele gezondheid Rutgers.  Ze is populair op Twitter waar ze onder meer berichten post over duiven. Vlieger was betrokken bij de organisatie van de Black Lives Matter-demonstratie in Rotterdam. Ze was voorzitter bij DWARS Rotterdam-Rijnmond, de lokale jongerenorganisatie van GroenLinks. Tijdens haar studie toegepaste psychologie liep ze stage in Ghana waar ze onderzoek deed naar de behoefte aan duurzame kooktoestellen. Vlieger plaatste een filmpje op TikTok waarin ze zichzelf op date meeneemt. „If no one else does it, gotta do it yourself”, schreef ze erbij. Elfilali werkte als Nederlandse diplomaat in Brussel en is naast haar raadlidmaatschap ambtenaar bij het ministerie van Volksgezondheid, Welzijn en Sport. Tijdens de introductie van de toekomstige wethouders vroeg ze de acht mannelijke collegeleden hoe ze hun werk dachten te gaan combineren met hun (jonge) gezin. Die vraag stelde ze niet aan Chantal Zeegers (D66). Zelf heeft ze twee kinderen.  Rehim Zadeh is voorzitter van Oppositie, de jongerenbeweging van Denk en beleidsmedewerker in de Tweede Kamer voor Denk. Ze studeerde bestuurskunde. Toen ze een vriendin vertelde dat ze in de Rotterdamse raad zou komen, was de  reactie: „Dat wordt nog wat met jouw achternaam!” Niet oké, vond ze, want ze is juist trots dat ze met haar Iraanse achtergrond in de raad zit. Na de benoeming van Denk-wethouders Faouzi Achbar en Enes Yigit kwam ze in juli in de raad.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/15/we-gaan-niet-meer-weg-uit-die-raad-no-way-a4141833
2022-09-15||Vertrekkende Shell-topman Van Beurden speelde bescheiden rol in publieke debat||Het is een zin waar Ben van Beurden talloze malen aan herinnerd is. Kort na het Akkoord van Parijs werd de Shell-topman gevraagd naar de bijdrage van het olie- en gasconcern om de opwarming van de aarde te beperken. „Ik pomp alles op wat ik kan oppompen om de vraag te vervullen”, zei Van Beurden in 2016. Op de vraag van actualiteitenprogramma Nieuwsuur  of niet een deel van de voorraden in de grond moest blijven om een grotere temperatuurstijging van de aarde te voorkomen, was de nu 64-jarige Brabander heel helder. „Dat is niet de missie waarvoor ik uiteindelijk door aandeelhouders in de wereld ben gezet. Uiteindelijk is onze missie om verantwoordelijk te investeren en dividend en andere opbrengsten voor aandeelhouders te genereren.” Donderdagochtend werd bekend dat Van Beurden per 1 januari wordt opgevolgd door de Canadese Shell-bestuurder Wael Sawan. Van Beurden heeft dan precies negen jaar de hoogste functie bij het concern vervuld.  De woorden van de topman in 2016 zijn voor veel critici illustratief voor de manier waarop Shell de afgelopen jaren met klimaatbeleid omging. In 2050 wil het klimaatneutraal zijn; een absolute doelstelling om de CO2-reductie op kortere termijn te beperken ontbreekt. Dat geldt voor alle grote oliebedrijven, maar de Haagse rechtbank heeft Shell vorig jaar opgelegd de uitstoot snel en substantieel te beperken. Vanaf zijn aantreden maakte Van Beurden duidelijk dat hij voor langere tijd de toppositie zou innemen. In januari 2014 nam hij de baan over van de Zwitser Peter Voser, die vier jaar de hoogste baas was geweest. „Het is goed als een ceo met de resultaten van zijn beslissingen wordt geconfronteerd”, zei hij in zijn eerste jaar tegen het weekblad Elsevier. „Het is ook goed voor de continuïteit van Shell als de ceo wat langer zit.” Hij hield woord. De laatste decennia bleven de meeste voorzitters van Shell niet langer dan vijf jaar. In 1965 stapte John Loudon als hoogste Shell-man op na veertien jaar. De jaren daarna bleef alleen Lo van Wachem (1972-1982) langer dan de nu vertrekkende Van Beurden. Gedurende zijn voorzitterschap verdiende Van Beurden ruim 90 miljoen euro aan salaris, bonussen en extra pensioenstortingen. Zijn benoeming kwam als een verrassing. De chemisch ingenieur – opgeleid in Delft – was pas een half jaar eerder directeur Downstream (raffinage en distributie) geworden, en daarmee lid van de raad van bestuur. De motivatie om Van Beurden te kiezen was niet ongebruikelijk binnen Shell. „Ben kent het bedrijf tot in detail en heeft bewezen bestuurlijke ervaring in verschillende takken van de onderneming”, aldus toenmalig president-commissaris Jorma Ollila. Van Beurden werkte toen al dertig jaar voor Shell, en was actief in Nederland, Amerika, Azië en Afrika. Een belangrijke aankoop onder zijn leiding was die van British Gas in 2015, voor 65 miljard euro. Shell versterkte zo zijn positie als grootse producent van vloeibaar aardgas (lng), dat veel landen nu – dankzij de transportmogelijkheden per schip – als alternatief voor Russisch gas gebruiken. Minder trots zal Van Beurden zijn op de eveneens historische beslissing, voorjaar 2020, om stevig te korten op de dividenduitkering. Voor het eerst sinds de Tweede Wereldoorlog moesten ook de aandeelhouders een stapje terug doen, toen het concern hard werd geraakt door de coronapandemie. „Ik heb er heel wat nachten van wakker gelegen en heel veel over gesproken, maar we hadden geen keuze”, zei hij tegen Het Financieele Dagblad  nadat de uitkering met twee derde was teruggebracht. In het najaar van 2020 volgde het nieuws dat het concern wereldwijd 9.000 banen (van de 86.000) schrapte. Dat Shell weinig warme gevoelens in Nederland oproept, ziet Van Beurden bijna dagelijks bevestigd. Kritiek was en is er volop. Neem de afschrikwekkende vervuiling in Nigeria, volgens Shell vooral door sabotage veroorzaakt. De onoplosbare problemen in het Afrikaanse land waren voor Van Beurden aanleiding er alle activiteiten op het vasteland te staken. Of neem aardgasdochter NAM – gedeeld eigendom met ExxonMobil – die in Groningen een veelbekritiseerde rol speelt bij het trage herstel van de aardbevingsschade. Kritiek was er vanzelfsprekend van getroffen Groningse burgers, maar ook met het ministerie van Economische Zaken en Klimaat werd menig robbertje uitgevochten over de versterking van de huizen. Ook rond de energietransitie krijgt het concern volop kritiek. Zo doet het bedrijf voor de komende 25 jaar geen toezeggingen over de absolute reductie van de uitstoot. Wel zijn er doelen gesteld om de eigen uitstoot terug te brengen en het koolstofgehalte van producten te verlagen; in het laatste geval gaat het om een relatieve reductie. Toch is dat volgens Van Beurden de beste weg: je kunt wel de productie staken, maar dan gaat de klant naar de concurrent met producten die mogelijk meer uitstoot genereren. De Haagse rechtbank maakte vorig jaar korte metten met Shells beleid door een hard oordeel uit te spreken: het concern moet in 2030 zijn volledige uitstoot met 45 procent hebben verminderd. Daarbij gaat het voor 95 procent om de uitstoot die zijn producten veroorzaken, zoals benzine en kerosine. Shells beslissing in hoger beroep te gaan, kreeg veel kritiek. Van de circa 25 miljard euro die het concern dit jaar wereldwijd investeert, gaat 4,5 miljard naar duurzame projecten. Groningen, de uitspraak van de rechter en de problemen in Nigeria haalden volop het nieuws, maar Van Beurden speelde in het publieke debat doorgaans een bescheiden rol. Achter de schermen was hij vaak in gesprek met regeringen, vooral sinds de recente energiecrisis. „We hebben nog nooit zulke goede discussies met regeringen gehad als op dit moment”, zei hij deze zomer tegen de Britse zakenkrant Financial Times. Hij trad meer op de voorgrond toen Shell in 2021 dan toch besloot Nederland te verlaten, onder meer uit onvrede over het handhaven van de dividendbelasting. Al eerder trok het inmiddels Britse Unilever dezelfde conclusie. Toen, in het najaar van 2021, benadrukte Van Beurden dat het Nederlandse vestigingsklimaat niet de aanleiding voor de verhuizing naar Londen was, maar dat de eigendomsstructuur – half Brits, half Nederlands – te complex was geworden.  Dat de afschaffing van de dividendbelasting niet doorging, was niettemin voor veel mensen bij het concern het zoveelste bewijs dat de liefde tussen Nederland en Shell bekoeld was. Want was die afschaffing niet ooit toegezegd aan Shell? Tegenover Het Financieele Dagblad  gaf Van Beurden vorig jaar toe dat het negatieve sentiment rond zijn bedrijf hem raakte. „Vanzelfsprekend ben ik ook teleurgesteld over het gebrek aan nationale trots en het gebrek aan erkenning voor wat we doen. Als ik een miljard investeer, wordt het greenwashing genoemd. Natuurlijk steekt dat.” Correctie (15 september 2022): In een eerdere versie van dit artikel werd gesteld dat Ben van Beurden directeur  Upstream was. Dat moet Downstream zijn en is hierboven aangepast.||https://www.nrc.nl//nieuws/2022/09/15/vertrekkende-shell-topman-van-beurden-speelde-bescheiden-rol-in-publieke-debat-a4141966
2022-09-15||De boterhammenman helpt leerlingen  die met een rammelende maag in de klas  zitten||De charmantste paar minuten televisie werden woensdagavond verzorgd door Johan Muurlink, van Stichting Niet Graag een Lege Maag. De ‘boterhammenman’ brengt dagelijks bakken vol belegde boterhammen naar scholen in Rotterdam waar veel  kinderen met rammelende magen zitten. Bij hen thuis is er geen eten, en geen geld om het te kopen. De verslaggever van wetenschapsprogramma Atlas (NTR) zoekt hem op, om te illustreren dat er steeds meer kinderen in armoede opgroeien. „Twee per klas”, weet Johan Muurlink. Ondertussen besmeert hij bruine boterhammen dik met margarine (brrr) en maant de verslaggever die „boter op boter” op te stapelen. „Geen kapjes.” Blaadje sla, plakje kaas, schijfjes komkommer en tomaat ertussen. Hij is eens bij mensen thuis geweest, zegt hij, die hadden geen bankstel en geen bedden. Toen heeft hij besloten nooit meer ergens achter de deur te kijken. Hij smeert en bezorgt boterhammen en verder wil hij niks weten. „Ik ben maar Johan.” Groot probleem, kleine oplossing. In Over leven (HUMAN) werden daarna de Grote Vragen niet geschuwd. Hoe doe je dat, leven? En: Heeft het leven zin? Tien uitzendingen lang legt  Coen Verbraak  deze vragen voor aan zijn gasten. De tweede in de reeks was woensdagavond Margôt Ros, actrice, bekend van het  absurdistische tv-programma Toren C. Ze vertelt het verhaal dat ze ook al  opschreef in haar boek Hersenschorsing. Hoe ze in 2018 in het theater speelde, van het podium ging en met haar hoofd tegen een decorstuk klapte. Ze speelde het stuk af en pas in de weken daarna bleek hoe ernstig de schade was. Ze verdroeg geen licht,  geluid, noch mensen om zich heen. Twee jaar duisternis volgden. „Het voelde alsof ik in een lijkkist lag.” Op enig moment is ze het huis uit gerend om er een einde aan te maken, vertelt ze. Niet zozeer aan haar leven, als wel aan de foltering van haar brein.  Aha, hier is het keerpunt, hoor je Coen Verbraak denken. Want ze leeft nog, dus nu kunnen we het gaan hebben over leven en overleven en of dat zin heeft. Het probleem met zulke Grote Vragen is alleen dat ze niet te beantwoorden zijn. Of wel, maar dan blijven de antwoorden vaak vaag en algemeen. Margôt Ros vindt zin in „anderen hoop geven” en „iets voor anderen doen”.   Nou bestaan er ook vragen die altijd prijs geven, en Coen Verbraak stelt ze allemaal. Voelde Ros zich in haar duistere periode schuldig? Tekortschieten als moeder? En: „Wie reikte jou de hand toen het zo donker was?”. En als er dán nog geen tranen vloeien: „Is het meisje dat je vroeger was trots op de vrouw die je geworden bent.” En voor wie gemist heeft dat Ros  even moest slikken voor ze antwoordt: „Wat ontroert je nu?” Nou ja, die vraag dus. Later op de avond zond AVROTROS de documentaire Natasja Kensmil – you want it darker?  uit. Een portret van de kunstenares die in 2021 de Johannes Vermeerprijs kreeg voor haar versie van de zeventiende-eeuwse regentenportretten van Johan de Witt en zijn echtgenote Wendela Bicker. Zij maakte er manshoge morbide, skeletachtige figuren van die van het schildersdoek lijken af te druipen. Haar manier om te laten zien dat wat voor de één een Gouden Eeuw was, voor veel volkeren een duistere periode betekende.  De interessantste vraag wordt hier gesteld door een schoolkind dat haar atelier bezoekt. Waarom schildert ze alleen in zwart-wit? Het zwart van Natasja Kensmil is geen zwart. Het is donkergrijs, zegt ze. Ze mengt zoveel kleuren verf door elkaar dat het een „donkere drab” wordt, en daar doet ze dan op het doek nog rood of groen bij. Zo wordt het „een ander soort zwart”. Voilá, de hele film gevangen in één  antwoord. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/15/de-boterhammenman-helpt-leerlingen-die-met-een-rammelende-maag-in-de-klas-zitten-a4141964
2022-09-15||Man overboord in de canon van de filosofie – schuiven met de grote denkers||René Descartes? Zwaar overschat. Spinoza? Hume? Voetnoten bij Kant – die zelf nog even op zijn voetstuk mag blijven. Of zelfs hij niet? Over de filosofische canon – de selectie van ‘grote denkers’ die studenten en belangstellenden moeten kennen – wordt opnieuw getwist en soms geknokt. Het idee van een rangorde ligt sinds de jaren zeventig onder vuur als elitair of conservatief. Van filosofische grootheden als Hume en Kant wordt recentelijk het eurocentrisme en ‘racisme’ aan de kaak gesteld en soms als een rode kaart gebruikt om ze van het filosofische veld te sturen. Tegelijk bestaat nog steeds een grote behoefte aan overzicht en ‘klassiekers’, waar de academie én de cultuur niet buiten zouden kunnen. Het jongste salvo komt van VU-filosoof Carlo Ierna. Hij werkte twee jaar aan een project om de canon voor het academisch onderwijs te moderniseren. Slotsom van dat project, Reverse Engineering the Canon, is dat ‘zeven groten’ uit de moderne filosofie (Descartes, Spinoza, Leibniz, Berkeley, Locke, Hume, Kant) „niet meer kúnnen”, vond Ierna in Trouw. Het idee van een normatieve canon zou moeten worden verlaten, ten gunste van een aanpak die uitgaat van actuele vragen en dan ‘terugwerkt’, de geschiedenis in. Dat opent ruimte voor andere stemmen, van vrouwelijke, niet-Europese en andere veronachtzaamde denkers. Carlo Ierna (1979) studeerde filosofie en cognitiewetenschappen in Utrecht en Leuven, waar hij in 2009 promoveerde. Ierna is specialist in het denken van Franz Brentano (1838-1917) en de fenomenologie van Edmund Husserl (1859-1938). Hij doceerde aan de Radboud Universiteit Nijmegen, de universiteiten van Leiden en Utrecht en aan de Vrije Universiteit in Amsterdam. Maarten Doorman (1957) studeerde filosofie in Amsterdam. Hij publiceerde over kunst, literatuur en geschiedenis. Zijn boeken zijn onder meer De romantische orde (2004) en, met Heleen Pott, de bundel Filosofen van deze tijd (2000, 16e druk 2021) en Rousseau en ik (2012). Doorman doceert cultuurfilosofie aan de universiteit van Maastricht en geschiedenis van de Duitse cultuur aan de VU in Amsterdam. Voor zijn collega-filosoof Maarten Doorman was dat reden zich in het debat te mengen. Doorman stelde met Heleen Pott Filosofen van deze tijd samen (2000), een door specialisten geschreven overzicht van moderne denkers vanaf 1950. In zijn oratie in Amsterdam nam hij het in 2004 op voor de canon als onmisbaar instrument van academische discipline. Moraal, ontleend aan de schoolroman Bint van Bordewijk: niet de leraar moet afdalen naar de belevingswereld van de leerling, maar die moet zich optrekken aan de leraar, die zich er niet voor hoeft te schamen dat hij meer weet. Sindsdien hield hij zich verre van twistgesprekken over de canon. Maar Ierna’s voorstel die nu maar af te schaffen, bracht hem tot een felle repliek in Trouw. Dat de canon moet veranderen – en dat ook al doet, zoals in nieuwe edities van zijn eigen bundel – staat voor hem buiten kijf, maar afschaffen gaat veel te ver. De twee spraken elkaar niet eerder. Ierna’s interesse voor de canon – en de gebreken ervan – komt niet uit de lucht vallen. Hij werkte jarenlang als docent met tijdelijke aanstellingen aan een reeks universiteiten – Groningen, Utrecht, de VU in Amsterdam. „Omdat ik aan zoveel verschillende instellingen les heb gegeven, telkens kort en voor weer andere groepen studenten, moest ik me keer op keer afvragen: hoe ga ik dat doen? Wie horen erbij? Hoe komt de canon eigenlijk tot stand?” Uiteindelijk werd hem een Comenius-beurs toegekend voor twee jaar om modernisering van de canon te onderzoeken. Uitkomst daarvan is dit: „Laten we het nu eens in omgekeerd chronologische volgorde doen. Niet beginnen met Plato en Aristoteles, maar vanuit het heden terugwerken door de geschiedenis, dus reverse engineering. Hoe is een standpunt, argument of filosoof invloedrijk of gezaghebbend geworden? Dan kunnen bekende ijkpunten er heel anders gaan uitzien en kunnen ook minder bekende stemmen gaan klinken. De canon lijkt wel noodzakelijk, maar is vaak ook maar min of meer toevallig tot stand gekomen. Het oogt als een aangeharkte Engelse tuin, maar de historische werkelijkheid is veel wilder. De geschiedenis van de filosofie is ook niet ten einde. We weten nog helemaal niet wat er uiteindelijk belangrijk zal zijn geweest. We moeten dus sowieso veel breder en inclusiever zijn.” Je moet niet Plato inruilen voor een duistere filosoof uit de negentiende eeuw Maarten Doorman  Wie moeten er dan echt ín? Ierna: „Die vraag krijg ik vaker, maar de bedoeling is nu juist niet een nieuwe leeslijst te maken, maar een leidraad te geven waarmee een relevante selectie van denkers kan worden gemaakt, die in verschillende contexten verschillend uitpakt. Wie heb je nodig om een filosofische kwestie of standpunt te begrijpen? In medische ethiek, mensenrechten, enzovoorts. Telkens ga je zo een stapje terug in de tijd, van bron naar bron. Ik heb nu een selectie gemaakt met onder meer de Duitse filosoof Friedrich Paulsen (1846-1908), in Europa vergeten maar in China invloedrijk. En de filosofe en wiskundige Émilie du Châtelet (1706-1749), die het werk van Newton in het Frans vertaalde. Maar andere keuzes zijn ook heel goed mogelijk, als je maar bij de daadwerkelijke, brede en rijke geschiedenis blijft.” Wat blijft er dan over van de grote denkers? Ierna: „Genoeg. Mijn bedoeling is niet om alles overboord te zetten. We kunnen niet vanaf een nulpunt beginnen. We hebben een beperkt, oneffen overzicht van de geschiedenis en de ‘grote’ denkers hebben nu eenmaal die positie gekregen. Ook dat is een historisch feit dat ons heeft gevormd en waar we mee moeten leren omgaan. Maar wat we wel kunnen doen is die canon bevragen, laten zien hoe die ontstaan is en het dwingende karakter ervan, alsof het zo móést zijn, ter discussie stellen.” Studenten zijn gebaat bij een eerste, globaal overzicht – en dat is de canon Maarten Doorman  Klinkt heel genuanceerd. Wat is het bezwaar daartegen? Doorman: „Onderwijs gaat niet over jouw behoeftes als docent en wat je leuk zou vinden om aan je studenten door te geven. Je moet om te beginnen een helder overzicht presenteren. Zeker in de filosofie is dat al geen eenvoudige zaak. Dat je daarna gaat verfijnen of nog eens met een frisse blik naar de geschiedenis gaat kijken, dat lijkt mij uitstekend. Maar je moet niet, als je college aan eerstejaarsstudenten geeft, Plato inruilen voor een duistere filosoof uit de negentiende eeuw die toevallig jouw voorkeur heeft. Studenten zijn gebaat bij een eerste, globaal overzicht – en dat is de canon. Dat houvast moet je ze niet ontnemen. Als je dat doet dupeer je juist studenten uit niet-elitaire milieus, die zulk cultureel kapitaal niet van huis uit meekrijgen. Schrappen van de canon betekent dat je die studenten nog eens op een nieuwe manier gaat uitsluiten.” Niet de canon werkt conservatief, maar juist het wegdoen ervan? Ierna: „Dat is een heftig verwijt. Maar ik denk dat ik er wel een passend antwoord op heb. Zoals ik zei: aan de ene kant is de canon zoals we die hebben geërfd een gegeven waar je niet omheen kunt. Maar je moet hem niet dogmatisch gebruiken. Dat gebeurt veel te veel, ook in het voortgezet onderwijs en academische curricula. De inzichtelijkheid van de canon voor studenten wordt trouwens ook sterk overschat. Het is vaak alsof die ‘grote denkers’ uit de lucht komen vallen. Dat strookt niet met de volle breedte van de geschiedenis. Er is veel meer aan filosofie gedaan, ook door vrouwen en zeker buiten Europa, dan uit die canon blijkt. We missen nu heel veel.” Grotemannenfilosofie vertekent de historische werkelijkheid. Doorman: „Dat vind ik een stropopargument. Je maakt een karikatuur van het andere standpunt om het af te fakkelen. Er is geen enkel boek dat de canon presenteert als de héle filosofie. Trouwens, ik vind het ook onjuist om te doen alsof Descartes een of andere celebrity was en dat zijn denken er niet toe deed. In de zeventiende en achttiende eeuw werden zijn ideeën overal besproken. Los van zijn correspondentie leefde hij in het verborgene. De geschiedenis van de moderne filosofie kun je nu eenmaal niet begrijpen zonder hem.” Ook in ‘Filosofen van deze tijd’ staan geen niet-westerse denkers. Doorman: „Wij geven in dat boek wel degelijk een verantwoording van onze keuzes en de problemen die Carlo aankaart. Je ziet ook dat in de ruim twintig jaar dat het boek in de handel is, we het verschillende keren hebben herzien. Een oude witte man is afgevallen, de taalfilosoof Donald Davison, en er zijn vrouwelijke en postkoloniale denkers bijgekomen, zoals Franz Fanon. De canon verandert nooit radicaal, maar het is een misverstand dat die statisch zou zijn. Een canon is ook geen persoonlijk project. Het is het voorlopige resultaat van een groot aantal wetenschappelijke, filosofische maar ook democratische discussies. Wat moet erin, wat kan eruit?” Je blijft niet jaar in, jaar uit telkens hetzelfde doen Carlo Ierna  Daarover zijn jullie het dan toch eens? Ierna: „Ik denk dat Maarten het democratische karakter van het debat over de canon overdrijft. Dat is nu misschien zo, maar in de negentiende eeuw was het meestal gewoon één beroemde professor die een geschiedenisboek schreef en dat was dan de objectieve selectie. Die beslisten ook: wat is wél filosofie en wat niet; en het laatste was dan vooral wat er door vrouwen of buiten Europa werd gedacht. Daar was niet zoveel democratisch aan en er zat ook maar heel weinig beweging in. Vervolgens hebben we die selectie wereldwijd geëxporteerd als ‘de’ geschiedenis van de filosofie. Ik zou zeggen: laten we die nu eens integreren met andere stemmen, bijvoorbeeld de Indiase filosofie die aan de meeste Nederlandse universiteiten vrijwel is verdwenen.” Maar het blijft aanpassen, niet overboord kieperen. Ierna: „Zoals Maarten Doorman en Heleen Pott het doen in hun boek, bij elke nieuwe editie opnieuw beoordelen of de keuzes nog voldoen, dat is precies de aanpak die ik bepleit. Maar dat komt er volgens mij op neer dat je het idee van een canon dus wel degelijk aan de kant hebt gezet. Je blijft niet jaar in, jaar uit telkens hetzelfde doen. Ik zie Maarten Doorman nee schudden.” Doorman: „Uit ons gesprek blijkt al dat dat niet zo is. De canon is niet statisch. Er zijn inmiddels andere stemmen in te horen dan alleen die van oude witte mannen. Je kunt het een beetje vergelijken met een kunstmuseum. Je zou de hele collectie weg kunnen gooien, maar iedereen snapt dat dat niet de weg is. Je zult anders moeten gaan verzamelen en vrouwelijke kunstenaars en die met een andere culturele achtergrond tevoorschijn moeten brengen. Dat gaat langzaam. Je besluit in elk geval niet om het museum dan maar dicht te doen.” Ierna: „Ik bespeur toch wel wat tegenspraak. Enerzijds ligt de canon kennelijk vast, anderzijds verandert die, maar ook weer niet te veel. Maarten verwijt mij geloof ik vooral dat ik te snel ga en daardoor dingen breek. Move fast and break things. Maar breken is niet de bedoeling. Het gaat erom verbindingen te leggen. Laten zien welke mondiale lijnen er lopen, tussen filosofie uit Europa, China, India en Afrika. Ik probeer het verhaal stukje bij beetje globaal te maken. Je kunt dat doen door concentrische cirkels te trekken en ook mensen aan de buitenrand binnen het gesprek te halen.” Internet heeft ook steeds meer denkers uit het verleden juist toegankelijk gemaakt Carlo Ierna  U wilt beginnen vanuit filosofische vragen, niet vanuit grote namen. Maar is dat niet al lang schering en inslag in de analytische filosofie, die ahistorisch werkt? Ierna: „Die hebben dan toch vaak een impliciete canon van toonaangevende denkers. Terwijl je daar dezelfde vragen bij kunt stellen.” Doorman: „Los van het onderwijs is er nog een ander argument vóór de canon, dat is het oprukken van commercie en big tech. De gigantische macht van bedrijven als Google en Amazon heeft ook effect op wat wij belangrijk vinden of lezen. Als we de canon overboord zetten, gaat de vraag naar grote namen en ideeën heus niet weg. Alleen wordt die dan beantwoord door de algoritmes van Facebook en YouTube. Dat is een groot gevaar.” Ierna: „Die waarschuwing vind ik terecht, maar je moet er wel bij zeggen dat internet ook steeds meer denkers uit het verleden juist toegankelijk heeft gemaakt, ook in vertalingen. Er is nu heel veel filosofie vrij te vinden, goed ingeleid én peerreviewed. Wat inderdaad een beetje mist is de museale begeleiding: wie kiest het pad door de tentoonstelling en welk verhaal krijg je erbij? Daar ligt een grote rol voor uitgevers en docenten.” Doorman: „Precies. De docent heeft hier de verantwoordelijkheid. Het is ook belangrijk met enthousiasme over te brengen wat filosofen hebben gedacht. Kritisch, maar vanuit bewondering voor deze grote denkers. Daar wordt in Nederland ten onrechte vaak schamper over gedaan.” Eens? Ierna: „Ja, behalve met het woord ‘grote’. Je kunt ook heel goed denkers bewonderen zonder dat ze zijn gecanoniseerd.”||https://www.nrc.nl//nieuws/2022/09/15/man-overboord-in-de-canon-van-de-filosofie-discussie-over-de-rangorde-van-grote-denkers-a4141879
2022-09-15||Van de wieg tot het graf wordt de mens bestierd door hormonen||Gierende stresshormonen door je lijf. Angst. Pijn. Onmacht. Max Nieuwdorp (45), als internist-endocrinoloog gespecialiseerd in hormonen, ondervond ook aan den lijve hoe krachtig die stoffen zijn. Elf jaar geleden werd hij wakker in een IC-bed met een fikse jaap over zijn buik en een snee in zijn nek, allebei met hechtingen. Vlakbij lag zijn tweejarige zoontje, die levensbedreigende kinderleverkanker had. Aan hem had hij een deel van zijn eigen lever en een paar bloedvaten uit zijn hals afgestaan. Aan zijn bed zat zijn vrouw, net bevallen van hun derde kind. Max Nieuwdorp (1977) is internist-endocrinoloog en hoofd van de afdeling vasculaire geneeskunde en van het diabetescentrum van het Amsterdam UMC. Hij  promoveerde aan de Universiteit van Amsterdam op onderzoek naar diabetes type 1.  Zijn onderzoek richt zich op het ontrafelen van de rol van darmbacteriën bij diabetes, leververvetting en hart- en vaatziekten. Nu Wij zijn onze hormonen af is heeft hij  meer tijd voor bijbelstudie. Binnenkort loopt hij het laatste stuk van de pelgrimsroute naar Santiago de Compostela. Hij is getrouwd en heeft drie kinderen. „Ik snap nu beter wat een impact stress kan hebben op je hele lichaam, op je immuunsysteem, je stemming, je eetlust, je darmen. Ik zag ook hoe dat doorwerkte bij mijn dochter, een huilbaby, die zes maanden in de baarmoeder is blootgesteld aan stresshormoon. Ze had lang een ontembare eetlust.” Nieuwdorp dacht na twee weken weer aan het werk te kunnen, pas na drie maanden was hij er aan toe. Toen is het zaadje geplant voor zijn boek Wij zijn onze hormonen, dat 1 september verscheen. Daarin beschrijft hij toegankelijk hoe hormonen dag na dag ons lichaam bestieren, van wieg tot graf. De nieuwste wetenschappelijke inzichten doorspekt hij met verhalen over patiënten, maar ook over ontspoorde hormonen bij wereldleiders en bijbelse figuren. Vanaf  2016 vond hij de rust om het te schrijven, in gestolen uurtjes ’s ochtends en ’s avonds, wanneer patiënten, onderzoekers en zijn jonge gezin geen aandacht vroegen. Zijn kinderen maken het goed, zijn zoon is inmiddels een voetballende puber. Allerlei organen maken hormonen, waaronder: Hypofyse (hersenklier): onder meer groeihormoon, en hormonen die andere klieren aan het werk zetten Schildklier: schildklierhormoon (stofwisseling, hartritme, temperatuur) Maag: ghreline (honger) Alvleesklier: insuline, glucagon (bloedsuikerspiegel) Vetweefsel: leptine (verzadiging) en oestrogeen (vrouwelijk hormoon) Bijnier: onder meer adrenaline, cortisol, oestrogeen en testosteron (stress, immuunsysteem, libido) Eierstokken: oestrogeen, progesteron, testosteron (voortplanting, botmassa, borstvorming) Teelballen: testosteron (voortplanting, spiermassa, baardgroei) Nieuwdorp schreef het boek om patiënten inzicht te geven, vertelt hij in zijn werkkamer op zijn afdeling vasculaire geneeskunde in het Amsterdam UMC. „Er is veel onbegrip over hormonen, er gaat veel pseudowetenschap rond. Ik wilde laten zien wat er gebeurt bij ziekte en in een gezond lichaam. Hoe nauw hormonen met elkaar samenwerken. En wat de invloed van de omgeving daarop is, van stress, voeding, schadelijke stoffen.” De titel is een knipoog naar de bestseller Wij zijn ons brein, van neurobioloog Dick Swaab. Het brein is bepalend, zegt Nieuwdorp. Maar hormonen besturen van minuut tot minuut alle functies in het lichaam. Oók die van het brein. De bloeddruk, de groei, veroudering, de suikerspiegel, de stemming, de eetlust, slaap, de zin in seks en alles wat daaruit volgt, de reactie op gevaar: alles wordt geregeld door hormonen. Ze worden gemaakt door klieren in het hele lichaam, en afgegeven in de bloedstroom om elders hun invloed uit te oefenen. Zo besturen hormonen als adrenaline, insuline, serotonine en testosteron het lijf. Het zijn delicate evenwichten, met grote gevolgen als die uit balans raken. En dat gebeurt vaak. Alleen al 1,2 miljoen Nederlanders hebben diabetes (suikerziekte), een half miljoen een te trage schildklier, 1,9 miljoen volwassenen hebben obesitas, waarbij allerlei hormonen uit balans zijn. En 1,2 miljoen vrouwen zijn in de overgang, evenzoveel mannen kampen met dalend testosteron. Het grootste misverstand bij zijn patiënten? Ze verwachten dat hun ziekte met een hormoonpil te genezen is. Maar zo is het niet, zegt hij. „Als je te weinig schildklierhormoon maakt, heb je vaak ook menstruatieproblemen, darmproblemen of psychische klachten. Geslachtshormonen, schildklierhormoon, het stresshormoon cortisol: al die hormonen beïnvloeden elkaar, alles hangt met elkaar samen.” De verstrengeling maakt behandelen moeilijk. Nieuwdorp staat regelmatig met lege handen. „We kunnen hormoonstoornissen alleen heel grof behandelen: we geven bijvoorbeeld schildklierhormoon terug, of insuline. Maar in het lichaam worden hormonen niet gelijkmatig afgegeven, dat gaat met pieken en dalen. Er zijn dag-nachtritmes, er is invloed van lichaamsprocessen, van seizoenen. Die variabiliteit bepaalt ons welzijn.” Dat leidt ertoe dat artsen soms een goede bloedwaarde zien, maar de patiënt zich niet helemaal gezond voelt. „Die vindt vaak geen gehoor meer. Mensen met een hormoonziekte geven hun leven gemiddeld een 7, maar zij willen natuurlijk ook liever een 8.” „Mijn droom is dat we bij hormoonziekten de natuurlijke productie beter kunnen nabootsen”, zegt Nieuwdorp. „Op dezelfde manier als met de kunst-alvleesklier bij diabetes type 1. Dan krijgt een patiënt een glucosemeter en een pompje dat door de dag heen hormonen afgeeft als de waarde te hoog of te laag is.” Dat blijft voorlopig een droom voor andere hormoonziekten dan diabetes. Ook lastig: ieder lichaam reageert anders op hormoonveranderingen. Zo had Nieuwdorp een patiënt met een te snel werkende schildklier. „De meeste patiënten hebben daar niet veel last van, behalve een snelle hartslag en trillende handen. Maar deze vrouw raakte seksueel ontremd. Ze kroop bij iedere mannelijke patiënt in bed. Toen een chirurg de schildklier had weggehaald, was het over.” Het intrigeert Nieuwdorp. Waarom functioneert de ene patiënt na een behandeling weer als vanouds en blijft de andere arbeidsongeschikt? „Er moet een andere wisselwerking zijn in die verschillende lijven, en misschien ook met de omgeving.” In de spreekkamer vraagt hij dan ook altijd naar de gezinssituatie, het werk, hoe iemand slaapt en eet, of er stress is. „Een patiënt is niet alleen maar een lichaam met verstoorde hormonen, hij is onderdeel van een systeem.” De omgeving is ook onderdeel van dat systeem. Maar de invloed van schadelijke stoffen daarin komt niet aan de orde in de medische opleiding, zegt hij. „Er is sinds de jaren 1970 steeds meer ultrabewerkt en hoogcalorisch voedsel in ons dieet gekomen, wat leidt tot obesitas. En veel meer hormoonverstorende stoffen zoals PFAS, weekmakers in plastics en pesticiden. En bepaalde auto-immuunziekten, zoals schildklieraandoeningen, diabetes type 1 en inflammatoire darmziekten, zijn ook toegenomen sinds die tijd, terwijl mensen genetisch hetzelfde zijn gebleven.” Nieuwdorp vermoedt dat hormoonverstoorders een rol spelen bij die toename. Het is een epidemiologisch verband – of ze echt de oorzaak van ziekte zijn is lastig aan te tonen. „Omdat het een opstapelend effect is, je moet er langdurig aan blootgesteld zijn. En dat geldt ook andersom: door te stoppen met drinken uit een plastic flesje, zoals sommige websites aanraden, zul je je niet ineens beter voelen. Maar we moeten niet wachten tot we een oorzakelijk verband hebben vastgesteld.” Omdat behandelingen de klachten vaak niet volledig oplossen, is het niet verwonderlijk dat patiënten op zoek gaan naar alternatieve behandelingen. Nieuwdorp is daar geen voorstander van. „Maar ik wil het ook niet bij voorbaat afschieten. Er lijkt bijvoorbeeld een gunstig effect van yoga te zijn op de bloedsuiker bij mensen met diabetes.” Hij kan zich voorstellen dat het werkt doordat het stress verlaagt. „Chronische stress heeft een effect op de bloedsuikerspiegel.” Een pil kun je niet vervangen met voeding, of met yoga, denkt hij. „Maar we moeten wel kijken hoe eet- en leefgewoonten de werking van medicijnen kunnen versterken. De nieuwe generatie artsen heeft daar gelukkig meer aandacht voor.” Ik heb patiënten gezien die zilverkaars of sint-janskruid slikten en enorme leverfunctiestoornissen kregen Over alternatieve behandelaars die rode klaver met plantaardig oestrogeen voorschrijven, of stress- of geslachtshormonen, is hij niet te spreken. „Het samenspel is ingewikkeld, en hormonen zijn krachtig, daar moet je niet te veel mee rommelen. Zeker niet als je niet weet of het echt de oorzaak is van je klachten, en als je wel weet dat er altijd een keerzijde is.” „Als je stresshormoon geeft bij bijvoorbeeld een verstoorde bijnierfunctie, dan brengt dat de boel nog verder uit de rails.” En ook met testosteron bij mannen of oestrogeen bij vrouwen in de menopauze moet je terughoudend zijn. Bij langdurig gebruik verhogen ze het risico op kanker en hart- en vaatziekten. „Van de weeromstuit gaven dokters de laatste twintig jaar helemaal geen hormonen aan vrouwen met menopauzeklachten, dat is ook weer te bruut. Misschien kunnen we het bij ernstige klachten pulsgewijs geven, of een paar maanden. Maar soms moeten we de biologische processen accepteren.” Hij vraagt patiënten altijd of ze alternatieve preparaten gebruiken. „Ik heb patiënten gezien die zilverkaars of sint-janskruid slikten en enorme leverfunctiestoornissen kregen doordat ze een anticonceptiepil erbij slikten.” De hoop is dat we medicijnen beter kunnen laten werken En dan is er nóg iets dat invloed heeft op het delicate evenwicht van onze hormonen: die van het microbioom, de bacteriën in onze darmen. Nieuwdorp was in 2006 de eerste arts in Nederland die een poeptransplantatie uitvoerde, bij een vrouw met hevige diarree door de darmbacterie Clostridium difficile. Dat is nu een gangbare behandeling als antibiotica niet werken.  Nieuwdorp denkt dat darmbacteriën een belangrijke rol spelen bij schildklierziekte, type 1 diabetes, en wellicht bij overgewicht.  „De hoop is dat we medicijnen beter kunnen laten werken, of het gebruik ervan kunnen uitstellen door de darmflora te veranderen.” Dat vergt nog veel onderzoek. Wanhopige patiënten willen daar niet op wachten. „Sommige patiënten geven zichzelf met behulp van YouTubefilmpjes poeptransplantaties. Ze nemen poep van een huisgenoot. Dat drinken ze op of ze brengen het rectaal in met een klisma.” Geen goed idee, benadrukt hij. „Er zijn mensen geopereerd aan een darminfectie hierdoor.” Je kunt niet achteroverleunen. Dokters kunnen je helpen, maar het is jouw ziekte In zijn boek geeft Nieuwdorp ook tips voor wat mensen wél zelf kunnen doen. „Voldoende slapen, bewegen, gezond eten, stress verminderen. Een heleboel dingen worden verergerd of versterkt door leefstijl.  Daar moet je zelf iets aan doen, binnen je mogelijkheden. Je kunt niet achteroverleunen. Dokters kunnen je erbij helpen, maar het is jouw ziekte.” Zelf ontspande Nieuwdorp in de stressvolle ziekenhuistijd door veel te lezen – dat is terug te zien in zijn boek. Marathons lopen gaat sinds de operatie niet meer, zijn littekens trekken dan te veel. Maar lange wandelingen maakt hij graag. En hij fietst drie keer per week naar zijn werk in het AMC, vanuit het centrum van Amsterdam. „Mijn werkdagen zijn vaak overvol, ik merk dat ik hierdoor echt relaxter thuiskom. Dat maakt dat ik het blijf doen.”||https://www.nrc.nl//nieuws/2022/09/15/bestierd-door-hormonen-a4141878
2022-09-15||Ruim 400 miljoen euro uit Europees fonds voor kwetsbaren op arbeidsmarkt||Nederland krijgt de komende jaren 413 miljoen euro uit het Europees Sociaal Fonds (ESF) om mensen met een kwetsbare positie op de arbeidsmarkt te ondersteunen. Dat heeft het ministerie van Sociale Zaken en Werkgelegenheid donderdag gemeld. Nu de Europese Commissie het Nederlandse plan heeft goedgekeurd, kan het geld met ingang van komende maand worden uitgegeven. Waarschijnlijke bestemmingen zijn omscholingscursussen en re-integratietrajecten, maar ook voedselhulp voor arme gezinnen. Het grootste deel van het geld, zo’n 366 miljoen euro, komt terecht bij de gemeenten en zogeheten sectorfondsen. Dat zijn stichtingen die de taak hebben de arbeidsmarkt van elk hun eigen sector te optimaliseren. De gemeenten en sectorfondsen kunnen de miljoenen gebruiken om mensen met een uitkering aan werk te helpen, bijvoorbeeld door te betalen voor bij- of omscholing. Hoewel veel sectoren personeelstekorten hebben, staan er volgens het ministerie nog veel mensen langs de kant die graag aan de slag willen en kunnen. Minister Carola Schouten (Armoedebeleid, Participatie en Pensioenen, ChristenUnie) gebruikt de miljoenen uit het Europese fonds voor het eerst voor voedselhulp. De hoge inflatie brengt veel mensen „in de knel”, licht de minister toe. Mensen die krap zitten kunnen tijdelijk voedselhulp krijgen, maar bijvoorbeeld ook schoolspullen voor kinderen en menstruatieproducten. Daar is 16 miljoen euro voor vrijgemaakt, waarvan 2,5 miljoen euro bestemd voor de aanpak van kinderarmoede. De miljoenen uit het ESF moeten in de jaren tot en met 2027 worden gebruikt. Vanaf komende maand kunnen organisaties zonder winstoogmerk subsidieaanvragen indienen.||https://www.nrc.nl//nieuws/2022/09/15/ruim-400-miljoen-euro-uit-europees-fonds-voor-kwetsbaren-op-arbeidsmarkt-a4141963
2022-09-15||Rovershol met vrijpartijen op het biljart||Iedereen die wat aan kunst deed, kwam op sociëteitsvereniging De Kring aan het Kleine-Gartmanplantsoen in Amsterdam. Een beruchte lokaliteit waartoe een al even beruchte, steile en levensgevaarlijke trap toegang bood. Het behoorde tot de legendes dat wie in het middernachtelijke uur – of liever nog in de vroege ochtend als fatsoenlijke mensen naar hun werk gingen – maar vaak genoeg dronken van de trap tuimelde, vanzelf een hooggewaardeerd Kring-lid werd. In principe was de gelegenheid tot vijf uur ’s morgens open, soms langer, tot de laatste bezoeker vertrok.  Deze anekdote en vele tientallen meer staan genoteerd in het boek De Kring 100 jaar. 1922-2022,  ter gelegenheid van het eeuwfeest samengesteld door journalist Rudie Kagie en fotograaf en vormgever Marius van Leeuwen. Het is een duizelingwekkend boek, een stoeptegel bijna, verrijkt met talloze foto’s, archivalia, persoonlijke brieven, lidmaatschapskaarten, cartoons, beschreven bierviltjes en vooral heel veel foto’s. Van Leeuwen putte uit het Stadsarchief waar het gedigitaliseerde Kringarchief 5.578 items telt. Bovendien spitte hij nog eens vijftien volle verhuisdozen door. Ook Kagie dook in de archieven, interviewde nog levende Kring-leden en haalt een keur aan drieste verhalen te voorschijn, van veel onfatsoen, wilde vrijpartijen op het biljart, dronkenschap, kunstuitingen, verhitte artistieke discussies, handgemeen, uitzinnige bal masqués.  Als je de bijna vierhonderd bladzijden tekst en beeld tot je hebt genomen, is het alsof daar in hartje Amsterdam, tegenover de Stadsschouwburg aan het Leidse-plein, elke avond en zeker in het weekend een vulkaanuitbarsting van opperste losbandigheid gaande was. Enkele namen in de hoofdrollen? Waar te beginnen: Jan Cremer, Harry Mulisch, Remco Campert, Xaviera Hollander, Simon Vinkenoog, Jan Vrijman, Willem van Malsen, Opland (Rob Wout), Peter van Straaten, Gerard Reve, Annemarie Oster, Peter Schat, Cees Nooteboom, Ed Hoornik, Hein Donner, Freddy Heineken.  Het moet gezegd: het boek legt sterk het accent op de wilde taferelen die zich op de sociëteit afspeelden, op elke bladzijde staat wel een staaltje vechten, drinken, seksisme ook. Kagie put uit brieven van leden aan het bestuur die zich beklagen over wangedrag. Dat geeft een vertekend beeld, temeer daar het bestuur niet zo heel vaak ingrijpt en eerder een sussende houding aanneemt.  Wel blijkt dat de woeste tijden voorbij zijn. De laatste bladzijden van het boek lijken eerder een society-gebeuren met glossy kleurenfoto’s van echtparen en leden die gefotografeerd worden met hun honden. Eerder bedaagd en braaf. De roerige tijden in De Kring als nachtgelegenheid zijn voorbij. Foto Pepijn Kouwenberg
 Niemand beter dan Carmiggelt in een Kronkel uit 1964 kon de sfeer in de hoogtijdagen verwoorden: „Want slechts een enkeling blijft De Kring trouw tot in de dood. De meesten woeden er zo’n jaar of tien en geven dan de fakkel of de fles vermoeid over aan de volgende generatie. Dat is het eeuwige van De Kring. Er komt telkens weer een nieuwe lichting op, die met frisse tegenmoed begint aan het conglomeraat van drankmisbruik, sterke verhalen, vriendschap, dansgenot, lekker lachen, handgemeen, minnekozen en hogere waanzin dat het sociëteitsleven op het Kleine-Gartmanplantsoen vormt.” Carmiggelts woordkeuze is nog beschaafd: elders in het boek komen we omschrijvingen tegen als ‘drenkplaats’, ‘rovershol’, ‘rotzooi en troep’ en ‘tuchteloos broeinest’. Dit laatste aldus Campert. Ander citaat, uit het boekje Amsterdam. Wat niet in Baedeker staat uit 1932, over het hoofdstedelijke cultureel leven: „Er wordt gedanst en gesmoesd om de nacht te vergruizelen, want de meeste leden zien graag de zon opkomen.” Remco Campert en geliefde Freddy Rutgers, begin jaren vijftig. Nederlands Fotomuseum / © Ed van der Elsken Van begin af aan waren er ook Kring-haters, onder wie dichter H. Marsman die de lokaliteit afschildert als „een der walgelijkste verblijven ter wereld (-), waar de lamlendigheid van driekwart der huidige Hollandse kunstenaars zich op de meest afdoende manier demonstreert en encanailleert.” En dan deze: „Waar lamzakken van heren vastgeplakt tegen lamzakken van dames (de woorden mannen en vrouwen bewaar ik voor ander gezelschap) rondschuifelen”. Voorts heet het een oord van „verleugende schijncultuur”, „hysterische aanstellerij” en een „stinkend roddelmilieu”. Dan hebben we het over 1933, toen De Kring zo’n tien jaar bestond.  Het begon allemaal zo mooi en idealistisch, noteert Kagie. De Eerste Wereldoorlog was voorbij. In 1922 gingen vrouwen voor het eerst naar de stembus, nadat ze met succes het vrouwenkiesrecht hadden geëist. Kunstenaars bevrijdden zich van het juk van voorgaande generaties. „Het collectieve gevoel van opluchting vertaalde zich in een juichstemming die samenviel met de behoefte om het leven zo leuk en prettig mogelijk te maken”, aldus Kagie. Op de dansvloer van met name Schiller gaf men zich over aan een nieuwe, behoorlijk seksueel geladen dans, de charleston – de eerste dans waarbij armen, benen en schouders mee bewogen. Vrouwen ontdeden zich van het korset. Kagie: „Tot dan toe was het ongebruikelijk dat vrouwen in het openbaar alcohol dronken, maar die achterstand probeerden ze nu dapper in te halen. Roken was niet eerder zo populair; de aanblik van een dondersteen met een sigarettenpijpje verhoogde de hartslag bij de andere sekse.” Het Leidseplein bij avond, circa 1965, met achter de lantaarnpaal het pand van De Kring. Foto A.H. Meijer, Collectie Stadsarchief Amsterdam In die sfeer, die bekend staat als de „roerige jaren twintig”, de roaring twenties, werd op 23 september 1922 kunstenaarssociëteit De Kring opgericht, nog niet gevestigd op de plek van nu, maar aan de Amstel 188. Ook de cafés Reynders en Eijlders werden gefrequenteerd, maar men had behoefte aan een besloten ruimte, een plaats waar binnen de muren bleef wat voorviel, ofwel: „Wat in De Kring gebeurt, blijft in De Kring.”  Artikel 1 van de statuten luidt nog steeds: „Leden van de vereniging Sociëteit De Kring kunnen alleen zijn zij, die één der schone kunsten of wetenschappen beoefenen, en zij die uit hoofde van hun instelling hiervoor in aanmerking komen.” Dat was dus in 1922 en klinkt beschaafd. Het artikel staat op een van de eerste bladzijden. Op de volgende pagina’s een cartoon van Peter van Straaten, vanaf de jaren zestig meer dan een halve eeuw zeer actief Kring-lid. Tal van zijn cartoons zijn rechtstreeks ontleend aan het verenigingsleven. Leden beoefenen de schone kunsten en wetenschappen, volgens het statuut. Maar neem dan de consumptiebon die Van Straaten tekende: een man en vrouw zijn verwikkeld in standje 69. Ernaast staat: „Ah, c’est bon…” Aan de bar, 1974,  derde van rechts Mischa de Vreede. Foto Eddy Posthuma de Boer Bij herhaling maakt het boek er melding van dat er in De Kring niet gefotografeerd mag worden en dat de beslotenheid een gevoel van veiligheid bij de leden garandeert. Columnist Renate Rubinstein alias Tamar tartte die stilzwijgende afspraak toen zij in Vrij Nederland  van 22 maart 1969 Kringflarden publiceerde, waarin onder initialen Hein Donner, Harry Mulisch en Peter Schat genadeloos werden geportretteerd. Onderwerp was het communisme, waar het drietal voorstander van was. Rubinstein niet. De hele zeer onverkwikkelijke discussie werd openbaar, waarover toenmalig Kring-lid Han Lammers des duivels was. Hij schreef aan het bestuur: „Zie de sfeer van vertrouwelijkheid waarop iedere bezoeker van De Kring recht heeft. Zie het belang van strikte bescherming van die vertrouwelijkheid door het bestuur. Zie dat wat hier gebeurd is, erger is dan wanneer iemand een ander met een bierglas te lijf gaat. Zorg er als het u blieft voor dat Renate Rubinstein ons althans op De Kring niet meer voor de voeten loopt.” Rubinstein heeft van de mannen veel moeten incasseren, zo lezen we. Donner zei eens tegen haar bij binnenkomst, vanwege haar lange benen en spitse neus: „Zeg Renate, je begint steeds meer te lijken op je grootste probleem – de ooievaar”, aldus Max Pam in een column voor NRC Handelsblad op 29 november 1988. Dansavond op De Kring, eind jaren vijftig. Nederlands Fotomuseum / © Ed van der Elsken Hoezo dus de waarborg van vertrouwelijkheid? Het tegendeel is waar. Alleen al de vele tientallen foto’s van Ed van der Elsken die Van Leeuwen als contactafdrukken in het Nederlands Fotomuseum Rotterdam ontdekte, spreken boekdelen. We zien een half slapende Remco Campert en zijn geliefde Freddy Rutgers die half slapend op een chaise-longue naar Chet Baker luisteren. We zien een dansende Cees Nooteboom samen met Simon Vinkenoog. Over de toenmalige vrouw van Nooteboom, Fanny Lichtveld, meldt het boek dat zij uit jaloezie een dame ernstig mishandelde, tegen de grond gooide en in het gezicht trapte. Het betrof de vrouw van beeldend kunstenaar Rik van Bentum. Deze drong aan om Fanny Nooteboom te royeren, maar het bestuur achtte dat niet noodzakelijk: er was sprake van een „crime passionel”. Van der Elskens foto’s tonen als het ware het verborgen Kringleven, dat wat niemand mag zien. Dansen op jazzmuziek met wild opwaaiende rokken, bizarre uitdossingen bij een gemaskerd bal, de verveelde sfeer aan de bar of een nauwelijks te ontwarren foto van een man en vrouw die in april 1959 op de grond liggen. Innig verstrengeld. Misschien wel het onthullendste document is dat van 21 maart 1959 met het resultaat van een opinie-onderzoek door het NIPO. Vol trots meldt het bestuur dat 13 procent van de leden bestaat uit ‘Serviesverbrijzelaars’, 11 procent uit ‘Meubilairvernielers’ en evenzoveel ‘Ruitenbrekers’, 78 procent zijn ‘Geheelonthouders’ en 0,1 procent ‘Normale aangepaste persoonlijkheden’. Entree De Kring, bovenaan de beruchte steile trap. Foto Pepijn Kouwenberg  Typografisch fraai gedaan zijn de zwarte bladzijden van het hoofdstuk ‘Wegens naziterreur ons ontvallen’. De anti-Joodse maatregelen in de Tweede Wereldoorlog en de instelling van de Kultuurkamer troffen ook De Kring. Enkele schrijnende brieven zijn afgedrukt van Joodse leden die gedwongen waren hun lidmaatschap op te zeggen. Tijdens de oorlogsjaren bleef de sociëteit geopend. Sommige leden werden lid van de Kultuurkamer maar ook werden in de Kring verzetsdaden beraamd, onder meer de aanslag op het Amsterdamse Bevolkingsregister, voorjaar 1943. Een van de Kring-leden en verzetsmensen was typograaf Willem Sandberg. Na de oorlog zijn er nog heftige debatten gevoerd over leden die wel of geen lid waren van de Kultuurkamer. Men vond dat die geroyeerd moesten worden, wat het bestuur niet deed. Een aantal Kring-leden werd wegens verzetsdaden gefusilleerd. Voor kunstenaarsvereniging Arti et Amicitiae (opgericht 1855) is het oorlogsverleden meer beladen, getuige de recent geopende expositie U zult begrijpen dat… Een herdenkingsplaquette werd in 1947 in het trappenhuis van De Kring onthuld. Twintig procent van de leden had de oorlog niet overleefd. Wat betekent nu deze uitgave, behalve als herinneringsboek voor Kring-leden, van wie er nu nog altijd zo’n 1.800 zijn? Allereerst geeft het een prachtig tijdsbeeld van een eeuw van het Kleine-Gartmanplantsoen en Leidseplein. Meer nog biedt het een soms compromitterende blik op het leven van de bohème die zich weigert aan te passen aan de alledaagse realiteit. Ook schetst het een interessant beeld van artistieke ontwikkelingen, van het geruchtmakende optreden van de dadaïst Kurt Schwitters in 1923 tot het optreden van punkdichter Diana Ozon. Of, zoals Cremer schrijft in Ik Jan Cremer, tweede boek (1966) over De Cirkel (De Kring) met „Kunstgespuis en Aanverwant Addergebroed”. Later noemde hij het „ons huis. Elke avond zaten daar alle schrijvers, acteurs, schilders. Zoals de burgerman zich de kunstenaar voorstelt, zo was het ook.” Foto Pepijn Kouwenberg Rudie Kagie en Marius van Leeuwen: De Kring 100 jaar. 1922-2022.
		Uitg. De Republiek, 398 blz. Prijs € 49,90. Inl: uitgeverijderepubliek.nl||https://www.nrc.nl//nieuws/2022/09/15/rovershol-met-vrijpartijen-op-het-biljart-a4141846
2022-09-15||Nachtbrakers wachten geduldig in de rij voor koningin Elizabeth||Nog altijd staan er duizenden wachtenden in de rij voor de Westminister Hall in Londen om hun laatste eer te betuigen aan koningin Elizabeth II. In de nacht van woensdag op donderdag hielden mensen het geduld om een glimp van de kist op te vangen. Sommigen hadden zich voorbereid op een nacht wachten en gingen uitgerust met slaapzakken, boeken en rugzakken met eten in de rij staan.  Donderdagochtend rond negen uur (Nederlandse tijd) was de rij zo’n 2,6 mijl - omgerekend iets meer dan 4 kilometer - lang. Woensdag had Elizabeth II Buckingham Palace voor een laatste keer verlaten. Haar kist werd naar Westminister Hall vervoerd, het oudste gebouw van het Britse parlement. Daar blijft ze tot maandag 19 september; in de tussentijd kunnen mensen nog een laatste bezoek aan de kist brengen. Volgende week maandag is de uitvaart van Elizabeth II.||https://www.nrc.nl//nieuws/2022/09/15/nachtbrakers-wachten-geduldig-in-de-rij-voor-koningin-elizabeth-a4141961
2022-09-15||Onderzoekers: PFAS is niet zo makkelijk af te breken als gedacht||Eet niet te veel groenten en fruit uit eigen tuin. Dat adviseerde het RIVM vorige week aan eigenaars van moestuinen onder de rook van chemiebedrijf Chemours in Dordrecht. De bodem rond de fabriek die onder meer teflon produceert is te zeer vervuild met PFAS: fluorhoudende stoffen die niet afbreken in natuur of lichaam. Wie te veel eet van eigen teelt, kan zo te veel PFAS binnenkrijgen en daar ziek van worden. Maar er was toch een makkelijke manier om PFAS af te breken? Deze zomer publiceerden chemici van Northwestern University in de VS een simpel recept in Science om ‘onverwoestbare’ PFAS-moleculen toch te kraken. Verdun PFAS met oplosmiddel, verhit het mengsel tot 100 à 120 graden Celsius, laat alles een dagje pruttelen en de taaie moleculen vallen uit elkaar. Het werd wereldnieuws. Iedereen snakt naar een manier om PFAS definitief op te ruimen. Maar een quick fix is het Amerikaanse onderzoek niet. Voor zuivering van vervuild water of vervuilde bodem is de methode ongeschikt, zeggen chemici en waterzuiveraars. „Dit onderzoek gaat het vervuilingsprobleem niet oplossen”, zegt ook William Dichtel, de hoogleraar chemie van Northwestern University die het onderzoek uitvoerde. „Mensen hopen op een doorbraak, maar dit is geen doorbraak.” De echte lange-termijnoplossing zal eruit bestaan dat we stoppen met PFAS gebruiken William Dichtel hoogleraar chemie Hoe zou Dichtel zijn werk dan typeren? Als stapje. Een ingang. Een verkenning van nieuwe manieren om PFAS te vernietigen. „De echte langetermijnoplossing zal eruit bestaan dat we stoppen met PFAS gebruiken en het reeds vervuilde water kunnen zuiveren. Dan heeft het zin om na te denken over vernietiging van PFAS-moleculen.” PFAS is een verzamelnaam voor duizenden stoffen met een verbinding tussen koolstof en fluor: poly- en perfluoralkylstoffen. De stoffen komen in de natuur niet voor en breken nauwelijks af. Wereldwijd zijn verontreinigingen met PFAS vastgesteld. Er zitten PFAS in het grondwater, regenwater en drinkwater. PFAS zitten in vissen, in ons bloed en in moedermelk. En dat is een probleem: de laatste jaren is steeds duidelijker geworden hoe PFAS de gezondheid schaden. PFAS dempen het immuunsysteem en verstoort de hormoonhuishouding. Hoge blootstelling lijkt een hoger risico te geven op nier- en zaadbalkanker. In Europa en de VS zijn normen voor blootstelling de afgelopen jaren verder aangescherpt. Een probleem voor wie PFAS wil vernietigen is dat de stoffen niet uit het milieu te verwijderen zijn. De stoffen reageren niet en de concentraties in het water zijn laag. In Nederlands afvalwater worden concentraties aangetroffen van een paar miljardste gram (nanogram) per liter water, dicht bij een PFAS-uitstoter als Chemours zoals gaat het soms om miljoenste grammen. De nieuwe Amerikaanse methode vereist simpelweg te veel energie om zulke kleine concentraties verontreinigingen efficiënt af te breken. Neem het middel dat Dichtel en zijn collega’s gebruikten om de PFAS in op te lossen: dimethylsulfoxide, DMSO. DMSO is een kleurloze vloeistof, een veelgebruikt oplosmiddel, geurloos, niet giftig en redelijk goedkoop. Maar een oplosmiddel is zelf ook een verontreiniging. „Na de zuivering moet je al dat water en DMSO weer van elkaar scheiden”, zegt Mark van Loosdrecht, hoogleraar waterzuivering aan de TU Delft. „Het terugwinnen van DMSO uit water is complex en kost veel energie.” En er is een enorme hoeveelheid DMSO nodig om de afbraakreactie op gang te brengen: één deel water op acht delen DMSO. Een ander struikelblok is de hoge temperatuur. In hun publicatie spreken Dichtel en collega’s over ‘milde temperaturen’ van 80 à 120 graden Celsius die nodig zijn voor de reactie. Maar voor een rioolwaterzuiveringsinstallatie is 120°C niet mild. De temperatuur van afvalwater uit woningen schommelt tussen de 10° en 20°C. „Nederlandse rioolwaterzuiveringsinstallaties zuiveren 2 miljard kubieke meter water per jaar”, zegt Cora Uijterlinde van Stowa, kenniscentrum van waterschappen. „Als je dat met warmtewisselaars gaat verhitten, kost dat enorme hoeveelheden energie.” Zuiveringsinstallaties zoeken juist manieren om warmte terug te winnen uit afvalwater – verhitten is vanwege het extreme energieverbruik uitgesloten.  Moestuinen bij de dijk langs de Beneden-Merwede, vlak bij het complex van Chemours.  Foto Aurelien Goubau, Hans Lucas PFAS zijn bovendien maar één van de microverontreinigingen waar rioolwaterzuiveringsinstallaties mee kampen. Medicijnresten, microplastics en pesticiden zijn net als PFAS in lage concentraties aanwezig. Een gecombineerde aanpak waarbij je met bijvoorbeeld filters allerlei verschillende verbindingen uit het water haalt is dan zinniger dan een aparte behandeling voor PFAS met oplosmiddel, zegt Uijterlinde. Chemicus William Dichtel is het daarmee eens. Zijn lab is van origine gespecialiseerd in de fabricage van nanobuisjes die gebruikt kunnen worden als PFAS-filter. Dichtel en collega’s hebben die technologie gepatenteerd. En ook in Nederland experimenteren bedrijven zoals NX Filtration samen met waterschappen om stoffen als PFAS uit het water filteren. Pas als het lukt om PFAS uit het water te filteren en concentreren, heeft het zin na te denken over vernietiging. Dichtel: „Dat zou met onze aanpak kunnen, maar ik ben ook blij als het iemand anders lukt.” Maar hoe zit het met PFAS-producenten? Die hebben nú al te maken met geconcentreerde afvalstromen PFAS. Is de nieuwe afbraakroute voor hen een uitkomst? De enige producent van PFAS in Nederland staat in Dordrecht (500 werknemers) en is van het Amerikaanse bedrijf Chemours. Tot 2013 loosde de fabriek jaarlijks nog tonnen PFAS in het riool en in de Beneden-Merwede. Maar met het aanscherpen van Europese normen en Nederlandse vergunningen heeft Chemours die uitstoot nu beperkt tot een paar kilo per jaar. Chemours zuivert het afvalwater nu onder andere met membranen en filters van actief kool. Die koolfilters met daarin opgenomen PFAS worden uiteindelijk verbrand in chemische ovens bij een afvalverwerker in Antwerpen. De uitstoot heeft het bedrijf naar eigen zeggen op deze manier met 99 procent beperkt. In de omgeving van de afvalverwerker worden nog wel PFAS aangetroffen.  PFAS-producenten hebben dit probleem gecreëerd en het decennia lang verhuld William Dichtel hoogleraar chemie Voor Chemours is de nieuwe chemische afbraakroute op korte termijn niet interessant voor industriële toepassing, oordelen technici van het bedrijf. „Wij waren ons al bewust van het algemene mechanisme dat je PFAS kunt afbreken met hulp van een oplosmiddel, hitte en tijd”, zegt Sean Uhl, programmadirecteur duurzaamheid bij Chemours. „De details kenden we nog niet. En ik juich onderzoek naar nieuwe methoden van emissiebeheersing natuurlijk toe. Maar vanuit ons perspectief heeft deze aanpak beperkingen op industriële schaal.” Want niet alle PFAS kunnen op deze manier worden afgebroken en voor de PFAS die wél af te breken zijn, is de afbraak niet volledig. In de reactie met oplosmiddel blijven kleine verbindingen met fluor over. Voor HPFO-DA (GenX), het PFAS-molecuul dat Chemours in het productieproces gebruikt, wordt niet alle fluor teruggewonnen. „Er blijven dus korte koolstof-fluorverbindingen over”, zegt Uhl. „Voor ons voldoet deze methode daarom niet. Wij zoeken manieren om álle koolstof-fluorverbindingen af te breken.” „Het zou een misverstand zijn om de resultaten die wij rapporteren als eindpunt te nemen”, reageert Dichtel. „De omstandigheden zijn niet geoptimaliseerd. De eerste keer ziet een nieuwe aanpak er altijd onpraktisch uit. Nu we weten dat deze route bestaat, kunnen we de opbrengst verbeteren.” Dichtel is bovendien sceptisch dat verbranding van PFAS zo efficiënt is als PFAS-producenten beweren. „Let wel: ik ben geen expert in deze manier van destructie”, zegt Dichtel. „Maar ik zie studies verschijnen waarin getwijfeld wordt aan de mate waarin je PFAS volledig kan afbreken in een oven.” Hij wijst erop dat het Amerikaanse ministerie van Defensie besloot in mei onder druk van het Congres om tijdelijk te stoppen met het verbranden van met PFAS vervuild materiaal. Door onvolledige verbranding zouden wateren in de buurt van verbrandingsinstallaties vervuild zijn geraakt met PFAS. De Amerikaanse chemicus is niet verbaasd dat PFAS-producenten niet staan te trappelen nieuwe methodes te onderzoeken, net nu ze investeringen hebben gedaan in filtersystemen. „Maar hoe zal ik dit voorzichtig zeggen? PFAS-producenten hebben dit probleem gecreëerd en het decennia lang verhuld. Ze hebben de wereld vervuild. Ik denk niet dat zij het morele gezag hebben om te besluiten hoe dit probleem zal worden opgelost.”||https://www.nrc.nl//nieuws/2022/09/15/helaas-pfas-breek-je-niet-zo-makkelijk-af-2-a4141876
2022-09-15||Oekraïense president Zelensky betrokken bij auto-ongeluk||De Oekraïense president Volodymyr Zelensky is betrokken geweest bij een verkeersongeluk in Kiev. Dat meldt een woordvoerder van de president op Facebook. Zelensky’s auto botste tegen een andere auto aan. Volgens de woordvoerder is de president onderzocht en is hij niet ernstig gewond geraakt. De bestuurder van de andere auto is door Zelensky’s begeleidende artsen geholpen en uiteindelijk naar het ziekenhuis gebracht. Enkele minuten na het ongeluk werd de dagelijkse toespraak van Zelensky online gezet. ||https://www.nrc.nl//nieuws/2022/09/15/oekraiense-president-zelensky-betrokken-bij-auto-ongeluk-a4141960
2022-09-15||Shell-topman Ben van Beurden treedt terug, Canadees Wael Sawan opvolger||Ben van Beurden, de topman van olie- en gasbedrijf Shell, treedt volgend jaar terug. Dat meldt Shell donderdagochtend. Vanaf 1 januari 2023 volgt de Canadees Wael Sawan de topman op. Van Beurden werd in 2014 het hoofd van Shell, nadat hij al sinds 1983 bij het concern werkzaam was. Hij blijft nog tot eind juni volgend jaar bij Shell om het bestuur te adviseren.  Eerder deze maand meldde persbureau Reuters al op basis van ingewijden dat Van Beurden zou stoppen met zijn functie. Volgens Reuters had Shell vier mogelijke opvolgers op het oog, die allemaal al werkzaam zijn bij het olieconcern. De opvolger van Van Beurden had volgens het persbureau opnieuw een Nederlander kunnen zijn. Ook Sawan werd als potentiële kandidaat genoemd. Shell wilde hierover eerder deze maand niets bevestigen of ontkennen.  Van Beurden noemt het een „voorrecht” om bijna vier decennia bij Shell te hebben gewerkt en het bedrijf de afgelopen negen jaar te hebben geleid. Hij zegt „erg trots” te zijn op wat hij en zijn collega’s samen hebben bereikt, en veel vertrouwen te hebben in zijn opvolger Wael Sawan. „Hij is een slimme, principiële en dynamische leider, van wie ik weet dat hij Shell met overtuiging en toewijding zal blijven dienen.” Sawan werkt al 25 jaar bij het olieconcern. Hij heeft onder meer leiding gegeven aan de conventionele olie- en gasproductieactiviteiten, en werd vorig jaar benoemd tot hoofd van Shells vloeibaargasdivisie en hernieuwbare-energietak. De Canadees maakt sinds drie jaar deel uit van Shells raad van bestuur. Hij heeft voor het bedrijf in Europa, Azië, Afrika en de Verenigde Staten gewerkt. De laatste jaren woont en werkt hij in Den Haag.  Onder Van Beurdens leiderschap heeft Shell een roerige periode gehad. Vorig jaar won Milieudefensie een rechtszaak tegen het olieconcern. De rechter bepaalde dat Shell zijn broeikasgasuitstoot veel sneller moet terugdringen dan het bedrijf zelf van plan was. Ook eisen aandeelhouders dat Shell verduurzaamt en wordt het concern beschuldigd van grootschalige corruptie in Nigeria.  Vorig jaar werd Shell op papier volledig Brits. Tot die tijd was het een Brits bedrijf met zijn hoofdkantoor in Nederland. Shell vertrok uit Nederland, onder meer nadat de afschaffing van de dividendbelasting definitief niet doorging. De duale aandelenstructuur was volgens Van Beurden een beperkende factor voor het bedrijf. Tijdens de coronapandemie leed het bedrijf grote verliezen. Inmiddels boekt Shell middenin een energiecrisis - waarin de prijzen fors gestegen zijn - weer recordwinsten.||https://www.nrc.nl//nieuws/2022/09/15/shell-topman-ben-van-beurden-treedt-terug-canadees-wael-sawan-opvolger-a4141959
2022-09-15||R. Kelly opnieuw schuldig bevonden in misbruikzaak||R&b-zanger R. Kelly is woensdag opnieuw schuldig bevonden in een misbruikzaak. Dat melden internationale media. De 55-jarige Robert Sylvester Kelly is volgens een jury in een rechtbank in Chicago onder meer schuldig aan het maken van kinderporno en het verleiden van minderjarigen tot seks. Wat dit betekent voor de duur van zijn huidige gevangenisstraf van dertig jaar, is niet duidelijk. Mogelijk krijgt de zanger er nog tientallen jaren celstraf bovenop.  Vorig jaar werd R. Kelly door een rechtbank in New York veroordeeld voor het seksueel misbruiken van meisjes en vrouwen, en voor mensenhandel. In Chicago stond hij terecht voor dertien vergrijpen. De jury heeft hem na een proces dat vijf weken duurde aan zes van die aanklachten schuldig bevonden. Meerdere vrouwen zeiden in de rechtbank door Kelly te zijn misbruikt toen zij minderjarig waren. Er lopen nog twee andere rechtszaken tegen Kelly, een in Chicago en een in de staat Minnesota.  De zanger wordt al sinds de jaren negentig beschuldigd van seksueel misbruik. Dat hij onder meer illegaal getrouwd was met de destijds 15-jarige r&b-zangeres Aaliyah, leek zijn carrière lange tijd niet te schaden. De muzikant verkocht in de jaren tussen 1990 en 2010 miljoenen albums. In 1997 werd Kelly beschuldigd van de verkrachting van een minderjarige. In 2002 en 2008 stond hij terecht voor het maken van kinderporno. Sinds 2019 zit hij vast. ||https://www.nrc.nl//nieuws/2022/09/15/r-kelly-opnieuw-schuldig-bevonden-in-misbruikzaak-a4141958
2022-09-15||Inmiddels bijna 300.000 mensen met een studieschuld hoger dan 30.000 euro||De gemiddelde studieschuld is het afgelopen jaar opnieuw toegenomen. Dat blijkt uit donderdag gepubliceerde cijfers van het CBS. Begin dit jaar moesten (oud-)studenten gemiddeld 15.900 euro terugbetalen aan de staat; 700 euro meer dan vorig jaar. Ook is het aantal mensen met een hoge studieschuld toegenomen. De studieschuld van bijna 300.000 mensen is nu hoger dan 30.000 euro, terwijl dat vorig jaar nog voor circa 270.000 mensen gold. De hoogste studieschuld ligt bij mensen tussen de 25 en 30 jaar. Zij kampen met een studieschuld van gemiddeld 20.300 euro. Net als dertigplussers — wier gemiddelde studieschuld circa 2.000 euro lager uitvalt — zijn zij in het algemeen afgestudeerd en begonnen het geleende geld af te lossen. Volgens de cijfers van het CBS hebben mannen gemiddeld geen hogere studieschuld dan vrouwen, of andersom. Sinds het kabinet-Rutte II, bestaande uit de VVD en de PvdA, in 2015 het leenstelsel invoerde en de basisbeurs afschafte, is de totale studieschuld in een scherpe lijn omhoog gegaan. Waar de totale schuldenlast van (oud-)studenten in 2015 nog 12,7 miljard euro bedroeg, was die begin dit jaar meer dan verdubbeld. Het idee voor het leenstelsel ontstond binnen de PvdA, waar begin deze eeuw het idee heerste dat ‘de bakker niet hoefde te betalen voor de opleiding van het zoontje van de advocaat’. Inmiddels wil het kabinet de basisbeurs vanaf het studiejaar 2023-2024 opnieuw invoeren. Volgens de huidige plannen krijgen uitwonende studenten 255 euro basisbeurs per maand, studenten die nog thuis wonen 91 euro. Het wetsvoorstel bevat ook een tegemoetkoming aan studenten die onder het leenstelsel hebben gestudeerd. Begin deze week maande de Raad van State het kabinet nog het wetsvoorstel beter te onderbouwen.||https://www.nrc.nl//nieuws/2022/09/15/inmiddels-bijna-300-000-mensen-met-een-studieschuld-hoger-dan-30-000-euro-a4141957
2022-09-15||Hoe Oekraïne kon oprukken door Rusland te misleiden|| Met de opmars in het oosten heeft Oekraïne Rusland een gevoelige klap gegeven. Door slimme afleidingsmanoeuvres kon het Oekraïense leger vrij onverwacht zesduizend vierkante kilometer heroveren. Verslaggever Simone Peek, die in het land was toen het tegenoffensief begon, vertelt wat er de afgelopen dagen is gebeurd. Is dit een kantelpunt in de oorlog?||https://www.nrc.nl//nieuws/2022/09/15/hoe-oekraine-kon-oprukken-door-rusland-te-misleiden-a4141956
2022-09-15||Waarom Poetin niet moet rekenen op steun uit Centraal-Azië||De Oezbeekse president Sjavkat Mirzijojev weet het zeker. De rijke geschiedenis van de stad Samarkand, juweel van de oude Zijderoute, zal de top die daar deze donderdag en vrijdag plaatsvindt tot een succes maken. Samarkand is immers al eeuwen een knooppunt tussen Oost en West, Noord en Zuid. Landen van Europa tot China werden hier verbonden door handelsroutes. Aldus Mirzijojev in een bijdrage in Global Times, een Chinese staatskrant. Oezbekistan, het meest centrale land van de vijf Centraal-Aziatische republieken, is de trotse gastheer van de 22ste bijeenkomst van de Shanghai Cooperation Organisation (SCO). Veertien staatshoofden, onder anderen die van India en Pakistan, praten twee dagen over samenwerking op het gebied van economie en veiligheid. Op de agenda staan onder meer toetreding van Iran en toenadering tot de Taliban in Afghanistan. Veel aandacht zal gaan naar de ontmoeting tussen Vladimir Poetin en Xi Jinping.  Het door China gedomineerde platform is nadrukkelijk niet-westers. Peter Frankopan, hoogleraar geschiedenis in Oxford en auteur van de succesvolle boeken The Silk Roads en The New Silk Roads,  vindt het „symbolisch” dat er geen westerse leiders aanwezig zijn, en veelzeggend dat er wel leiders zijn van staten met nucleaire wapens. Frankopan: „Het feit dat geen van deze leiders de Algemene Vergadering van de Verenigde Naties deze week bijwoont is in mijn ogen een teken van een veranderende, nieuwe wereldorde.” Vooral voor Poetin staat er veel op het spel. Hij kampt met tegenslagen in eigen land. De westerse sancties beginnen voelbaar te worden, de nationalistische onvrede over het militaire falen neemt toe. Internationaal raakt Rusland geïsoleerd; het aantal bondgenoten is fors uitgedund. Poetin zoekt in Samarkand steun, zowel van China als van de landen die Rusland vanouds beschouwt als zijn ‘achtertuin’: Kazachstan, Oezbekistan, Tadzjikistan, Kirgizië en Turkmenistan. Veel kan hij niet verwachten. De steun van China inzake de oorlog beperkt zich tot woorden en aankoop van olie en gas. Om economische schade door westerse sancties te voorkomen levert China tot nu toe geen wapens aan Rusland. Vanuit de hoofdsteden van Centraal-Azië klinkt evenmin kritiek op de oorlog, maar ook geen steun. Zonder Moskou openlijk af te vallen, is duidelijk dat de autocratische leiders de Russische inval in een andere voormalige Sovjet-republiek met wantrouwen bekijken: wat Oekraïne overkomt, kan hun ook overkomen. Bij de VN-resolutie van begin maart die de invasie veroordeelde, onthielden Kazachstan, Tadzjikistan en Kirgizië zich van stemming. Oezbekistan en Turkmenistan waren afwezig. Temoer Oemarov, geboren in Samarkand en Centraal Azië-analist bij denktank Carnegie Endowment for International Peace, werkte in Moskou tot die vestiging van Carnegie werd gesloten. Oemarov verzet zich tegen het achterhaalde beeld van Centraal-Azië als ‘Ruslands achtertuin’. Oemarov: „In het Westen worden deze landen nog steeds gezien als een regio die niet zelfstandig kan functioneren, als vijf landen die afhankelijk zijn van de twee grote buren Rusland en China. Ze willen niet gemangeld worden tussen die twee grootheden en opereren behoedzaam, maar ze hebben zich sinds de onafhankelijkheid van de Sovjet-Unie sterk ontwikkeld. Ze gaan hun eigen weg.” Ook  Frankopan benadrukt de zelfstandige positie van Centraal-Azië. „Het is geen kwestie van kiezen tussen Rusland en China. We moeten deze staten niet reduceren tot prijzen waar Moskou en Bejing om vechten. Ze hebben hun eigen belangen en wensen, en daar gebruiken ze hun banden met Rusland en China voor. Als de EU, de VS en het Verenigd Koninkrijk meer betrokken zouden zijn, zouden ze ook naar die landen kijken.” Van een uniform blok is sowieso geen sprake. Juist woensdag brak er weer een grensgeschil uit tussen Kirgizië – het meest pro-Russische land van Centraal-Azië – en Tadzjikistan. Gastheer Oezbekistan, het meest gericht op samenwerking in de regio, zal er niet blij mee zijn. Als het gaat om afstand nemen van Moskou loopt Kazachstan, alleen al door z’n omvang de informele leider van Centraal-Azië, voorop. Het viel al op  dat president Kassym-Jomart Tokajev, nadat hij in januari een volksopstand had overleefd dankzij militaire steun uit Rusland, geen steun uitsprak voor Poetins invasie. In juni ging Tokajev een stap verder  tijdens het St. Petersburg Forum. Daar zei hij, in aanwezigheid van Poetin, dat Kazachstan de twee zelfverklaarde volksrepubliekjes in de Donbas niet erkent. Poetin gebruikte die ‘onafhankelijkheid’ als alibi om Oekraïne binnen te vallen. Hervormen is noodzakelijk, maar te veel hervormen kan leiden tot ingrijpen door Moskou’ Kazachstan probeert neutraal te blijven: zowel demonstraties tegen de oorlog als het pro-Russische symbool Z zijn verboden. In Russische ogen kiest Kazachstan echter wel degelijk partij, door humanitaire goederen naar Oekraïne te sturen, Amerikaanse delegaties te ontvangen of bedrijven die Rusland verlaten te verwelkomen. Op sociale media circuleren filmpjes van Russische toeristen met een Z op hun auto die belaagd worden door Kazachstanen. Reden genoeg voor de Russische oud-president Dmitri Medvedev om Kazachstan op het sociale medium VKontakte te betitelen als ‘kunstmatige staat’ en te dreigen met een Oekraïne-scenario. Volgens Medvedev dreigt ‘genocide’ voor de etnische Russen in Noord-Kazachstan, 18 procent van de 19 miljoen inwoners. De boodschap werd later verwijderd. Tekenend voor de verschuivende verhoudingen was ook het bezoek van president Tokajev aan zijn Azerbeidzjaanse ambtgenoot Aliyev, eind augustus. Voorheen spraken zij met elkaar in het  Russisch. Nu spraken ze elk in hun eigen taal. Dat juist het kwetsbare  Kazachstan,  dat 7.644 kilometer grens met Rusland deelt, zich kritisch opstelt tegenover Rusland wekt verbazing. Rusland kan de belangrijkste inkomstenbron, olie, makkelijk afsnijden. De Kaspische pijplijn werd deze zomer al twee keer tijdelijk stilgelegd. De leiding vervoert 80 procent van de Kazachse olie via Rusland naar de Zwarte Zee-haven Novorossiejsk. Analist Oemarov ziet voordelen voor Tokajev voor het opzoeken van de grens. „De VS zijn een grote speler in de  Kazachstaanse olieproductie, de vijf grootste investeerders zijn Europese bedrijven. Zijn boodschap aan het Westen is: wij zijn geen bondgenoot van Rusland. Binnenlands werkt het ook: hij wint respect als autonoom politicus. Dat is hard nodig want er is veel onvrede bij de jonge bevolking in Centraal-Azië. Ze willen hervormingen, maar de oude elites zijn niet flexibel genoeg om te moderniseren. Dat is het dilemma voor deze landen: hervormen is noodzakelijk, maar te veel hervormen kan leiden tot ingrijpen door Moskou.”    ||https://www.nrc.nl//nieuws/2022/09/15/kazachstan-neemt-afstand-van-poetin-a4141940
2022-09-15||Column | Van Huijgevoort koos ervoor om niet 'gillend rijk' te worden||Woensdag bracht de Volkskrant de inhoud van enkele interne overleggen van de Stichting Hulptroepen Alliantie naar buiten, waaruit bleek dat Sywert van Lienden en zijn compagnons al vroeg in de mondkaponderhandelingen op miljoenenwinst mikten teneinde „gillend rijk” te worden.  Dat moest ik even verwerken. Ik kende alleen de uitdrukking „gillend gek”, van „gillend rijk” had ik nog nooit gehoord. Maar misschien kwam dat doordat ik mijn brood verdien met schrijven en niet met oplichten. Hoe dan ook, na de talige verwondering kwam uiteraard de verontwaardiging maar ook een enorme opluchting. Ik besefte opeens dat er nu diverse zonzijdes zaten aan die hele mondkapzaak. Allereerst dat de graaiers op heterdaad betrapt zijn en dat boontje om zijn loontje komt, wat in een wereld die aan elkaar hangt van de onrechtvaardigheden toch prettig nieuws is. Een ander pluspunt is dat we nu die ene aflevering van Buitenhof waarin Sywert aanschoof om zijn mondkaponschuld te bepleiten (maar vervolgens meermaals door de met feiten beladen vorkheftruck Twan Huys werd overreden) met nog meer verkneukeling kunnen terugkijken.  Maar de grootste zonzijde is de rol die Saskia van Huijgevoort in de hele affaire heeft gespeeld, of beter gezegd, níét heeft gespeeld. Van Huijgevoort was aanvankelijk de beoogde vierde partner en werkte kort voor de Stichting Hulptroepen Alliantie, maar haakte af toen ze inzag dat het de rest alleen maar om geld ging. Zij vond het onaanvaardbaar om als non-profitorganisatie misbruik te maken van de goedheid en welwillendheid van derden. Ze probeerde de jongens er nog van te overtuigen om de winst naar de zorg over te maken, maar die hadden daar geen zin in. En dus mailde ze hun op 17 april 2020 dat ze zich terugtrok, omdat ze „… niet geïnteresseerd [is] in het bijdragen aan een (deels) commerciële organisatie, die steunt op de ruggegraat van een stichting in tijden van crisis”. In mijn omgeving waren sommigen verrast over haar besluit. „Ze weigerde miljoenen!”, zei vriend B. „Is ze gek ofzo?”  Hij vergat even dat Van Huijgevoort niet zozeer miljoenen als wel de diefstal ervan weigerde. „Ze deed het goede”, zei mijn overbuurvrouw. „Maar waarom voelt het toch zo… vreemd?” Misschien, dacht ik, omdat we het niet meer gewend zijn als mensen nog een moreel kompas hebben. Dat er in de kringen rond Den Haag ook nog jonge mensen zijn mét een geweten, en ze daar ook nog eens naar handelen.  Nu hoeven we alleen maar te wennen aan het feit dat sommige mensen soms wél het goede doen. En daarnaast even stil te staan bij wat onze verbazing daarover zegt over de wereld waarin we leven. Ellen Deckwitz  schrijft op deze plek een wisselcolumn met  Marcel van Roosmalen.||https://www.nrc.nl//nieuws/2022/09/15/zonzijde-a4141913
2022-09-15||Cao supermarkten geldt ook voor onlinesupers||Het ministerie van Sociale Zaken en Werkgelegenheid heeft de cao die al geldt voor de meeste fysieke supermarkten dinsdag algemeen verbindend verklaard. Daardoor moeten ook online supermarkten als Picnic, Gorillas en Flink hun werknemers de arbeidsvoorwaarden bieden die de werkgevers en werknemers in de cao voor het levensmiddelenbedrijf overeen zijn gekomen. Online supers zullen hun werknemers beter moeten betalen, onder meer in de vorm van avond- en weekendtoeslag. Het ministerie stelt geen redenen te zien waarom medewerkers van online supermarkten, waar in totaal zo’n 15.000 mensen werken, onder andere voorwaarden moeten werken dan hun collega’s in fysieke winkels. Met die conclusie komt een einde aan langdurig gesteggel tussen vakbonden CNV en FNV en Picnic, een van de grootste online supermarkten. Picnic doet al jaren zijn uiterste best om niet onder de supermarkt-cao te vallen. In november vorig jaar sloot het bedrijf voor de tweede keer een cao-akkoord met vakbond De Unie. FNV-vicevoorzitter Zakaria Boufangacha is opgetogen over het besluit. Hij spreekt van een „duidelijk signaal richting bedrijven én vakbonden die er alles aan doen om de geldende cao te ondermijnen”.  (NRC)||https://www.nrc.nl//nieuws/2022/09/15/arbeidsvoorwaarden-cao-supermarkten-geldt-ook-voor-onlinesupers-a4141950
2022-09-15||‘Miljardenboete Google terecht’||Google heeft terecht een miljardenboete van de Europese Commissie gekregen. Het Amerikaanse techbedrijf maakte zich inderdaad schuldig aan het wegdrukken van concurrenten op Android-telefoons en andere -apparaten, vindt de Europese rechter. De boete wordt wel iets verlaagd, van 4,3 naar 4,1 miljard euro. De Europese Commissie beboette Google in 2018 voor afspraken met telefoonmakers en telecomproviders om zijn zoekmachine te bevoordelen. Daardoor krijgen rivalen geen kans, oordeelde de commissie. Het techbedrijf stapte naar het Gerecht van de Europese Unie om de boete, de hoogste ooit van de EU, aan te vechten. Google zegt in een reactie teleurgesteld te zijn in de beslissing van de rechter. (ANP)||https://www.nrc.nl//nieuws/2022/09/15/europees-recht-miljardenboete-google-terecht-a4141947
2022-09-15||Duitsland wil Uniper inlijven||De Duitse regering overweegt energieconcern Uniper over te nemen. Het bedrijf, dat ook in Nederland elektriciteitscentrales uitbaat, klopte eerder al aan in Berlijn voor meer overheidssteun omdat Rusland de toevoer van gas naar Europa afknijpt. Nu denkt het kabinet van bondskanselier Olaf Scholz erover een belang van meer dan 50 procent in Uniper te nemen, bevestigt het energiebedrijf na mediaberichten. Uniper kwam in de problemen toen het Russische staatsgasconcern Gazprom de toevoer naar Europa afkneep. Daardoor moest het bedrijf gas inkopen op de markt tegen veel hogere prijzen dan die van zijn langetermijncontracten met Gazprom, wat tot een verlies van ruim 12 miljard euro in het eerste halfjaar van 2022 leidde. (ANP/Bloomberg)||https://www.nrc.nl//nieuws/2022/09/15/energieconcern-duitsland-wil-uniper-inlijven-a4141945
2022-09-15||IMF: onrust dreigt bij strenge winter||Een strenge winter kan leiden tot sociale onrust in Europa. Daarvoor waarschuwt Kristalina Georgieva,  hoofd van het Internationaal Monetair Fonds. Volgens de Bulgaarse heeft de Russische inval in Oekraïne al gezorgd voor „verschrikkelijke” economische gevolgen. Door de verminderde gasleveringen van Rusland aan Europa zijn er bijvoorbeeld zorgen over mogelijke tekorten aan aardgas. Verder heeft de oorlog in Oekraïne de inflatie aangejaagd. (ANP)||https://www.nrc.nl//nieuws/2022/09/15/gastekort-imf-onrust-dreigt-bij-strenge-winter-a4141944
2022-09-15||Inditex boekt meer omzet en winst, door het verhogen van kledingprijzen||Het Spaanse Inditex, moederbedrijf van winkelketens als Zara en Bershka, heeft een goed half jaar gehad, ondanks de zorgen over de dalende koopkracht van consumenten. Het concern boekte een recordomzet en -winst. De omzet steeg met bijna een kwart tot 14,8 miljard euro, de winst bedroeg 1,8 miljard euro – 41 procent meer dan een jaar eerder. Om de winstmarges op peil te houden, verhoogde Inditex de prijzen. Volgens zakenbank UBS, die wereldwijd websites afspeurde naar prijsinformatie, steeg kleding van Zara gemiddeld ruim 12 procent in prijs. Bij concurrenten als H&M en Asos was die stijging veel minder hevig. Inditex kijkt optimistisch naar de toekomst, ondanks de hoge inflatie wereldwijd. Het bedrijf denkt sneller op nieuwe trends in te kunnen spelen door  kleding vooral in landen dicht bij Spanje te laten produceren. Dat maakt de aanvoerlijnen korter, waardoor de kans op logistieke problemen kleiner wordt. (ANP/Bloomberg) ||https://www.nrc.nl//nieuws/2022/09/15/modeketen-inditex-boekt-meer-omzet-en-winst-door-het-verhogen-van-kledingprijzen-a4141943
2022-09-15||Duitsland verdient aan Lufthansa||De Duitse staat heeft een winst behaald van 760 miljoen euro op de verkoop van een belang in de Duitse luchtvaartmaatschappij Lufthansa. Het gaat om een belang van krap 10 procent waarvoor Duitsland bijna 1,1 miljard heeft ontvangen. Eerder betaalde de Duitse staat 306 miljoen euro voor de aandelen, die in de coronapandemie werden gekocht als onderdeel van een steunpakket van in totaal 9 miljard euro voor de luchtvaartmaatschappij. (ANP)||https://www.nrc.nl//nieuws/2022/09/15/coronasteun-duitsland-verdient-aan-lufthansa-a4141942
2022-09-15||Wat vindt NRC | Veertigers: denk na over hoe u uw zorg later gaat betalen||Zeventig mag dan het nieuwe zestig  zijn, vroeg of laat wordt iedereen krakkemikkig. En in 2040 telt Nederland 4,7 miljoen 65-plussers. Een kwart van de bevolking.  Sommige families zorgen fulltime  voor een oude moeder, vader of broer. Maar die ‘mantelzorgers’ raken op termijn overbelast en vaak wonen de kinderen te ver weg om echt te zorgen. Als er al kinderen zijn.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Nederland heeft in 2040 dus twee miljoen zorgverleners nodig, volgens de SER, die bij ouderen langs gaan om hen te helpen met aankleden, wassen of medicijnen nemen. Maar ook verpleegkundigen die in het ziekenhuis of bij de huisarts werken. Tegelijk willen steeds minder mensen in de zorg werken – zie de huidige personeelstekorten. De kosten zullen kolossaal stijgen. Dat weten beleidsmakers al heel lang en daarom zijn na 2015 de verzorgingshuizen goeddeels gesloten. Dat ouderen thuis wonen met hulp van de wijkverpleging is voordeliger voor de gemeenschap dan in een tehuis. Alleen de alleroudste ouderen komen nu nog in een verpleeghuis. En zelfs voor hen is er niet altijd plek – althans niet in de buurt. Het nieuwe ‘integrale zorgakkoord’, tussen kabinet en zorgpartijen, probeert de kosten weer eens te beperken met het oog op die toekomst: minder ‘onzinnige’ zorg vergoeden (sommige medische ingrepen). Dat is heel verstandig. De patiënt meer zelf laten betalen als hij per se hulp wil van iemand die niet is gecontracteerd door zijn zorgverzekeraar. Dat is begrijpelijk maar ook lastig omdat wachtlijsten, zeker in de geestelijke gezondheidszorg, patiënten dwingen uit te wijken naar ongecontracteerde, dure, zorgverleners. Patiënten meer via de computer helpen. Dat kan bij kleine vragen goed uitpakken maar niet bij ingewikkelde. En verder reizen voor een medische behandeling – vervelend als je oud bent maar in een klein land ook wel te doen. De huisartsen en de wijkverpleging, zo blijkt, gaan niet akkoord. Want zij moeten sinds het sluiten van verzorgingshuizen en ggz-instellingen al veel meer doen voor patiënten die zelfstandig wonen in hun wijk. Ze hebben vaak te weinig personeel, moeten daardoor duurder personeel inhuren of zichzelf over de kop werken of een patiëntenstop instellen.  En sinds de chronische zorg voor suiker- en hartpatiënten niet meer in het ziekenhuis maar bij de (goedkopere) huisarts wordt gegeven, hebben huisarts en wijkverpleging het ook drukker. Nog afgezien van alle verantwoordingsadministratie die ze moeten bijhouden. Ze vertrouwen er ook niet op dat zorgverzekeraars de afgesproken vergoedingen zullen betalen. Dit conflict kan niet los worden gezien van de plannen die het kabinet in juli ontvouwde voor de toekomst van de ouderenzorg. ‘Zelf als het kan, thuis als het kan en digitaal als het kan’ – zo vatte het die ‘transformatie’ samen. Er wordt gesproken van robots die je herinneren aan het innemen van medicijnen of een sensor die de wijkverpleegkundige alarmeert als je bent gevallen. Mits je wifi goed werkt. De afbouw van de huidige ouderenzorg moet volgens het kabinet doordat de samenleving vergrijst. „Als we de ouderenzorg houden zoals het is, zullen  sommige mensen niet de zorg krijgen die ze nodig hebben.” Minder zorg voor iedereen dus.  Aan alle veertigers en vijftigers alvast het advies om na te denken over hoe je op je oude dag particuliere zorg gaat inkopen. In het slechtste scenario blijven er karige voorzieningen over – voor de armlastigste ouderen. De rest zal zelf zorg moeten betalen. ||https://www.nrc.nl//nieuws/2022/09/15/veertigers-denk-na-over-hoe-u-uw-zorg-later-gaat-betalen-a4141921
2022-09-15||Opinie | Zien||Het linkeroog is nog niet genezen  van een ontsteking. Nu is ook het rechteroog aan de beurt.  De huisarts  schrijft  een tubetje ooggel voor. De apothekersassistente leeft  volop mee, als ze mijn ontstoken ogen ziet. Heb ik pijn? Zal ze de bijsluiter even voorlezen? Ze doet ook nog voor hoe ik de gel moet aanbrengen. Ik ga opgelucht naar huis. Daar blijkt dat we één ding zijn vergeten: ik kan niet  zien hoe ik de veiligheidssluiting van het piepkleine tubetje open moet krijgen. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/15/zien-a4141917
2022-09-15||Bulgur patties||Deze veganistische burgers zijn zowel geschikt voor een weekendse lunch, lichte avondmaaltijd die makkelijk te bereiden is of als onderdeel van een grotere maaltijd. Bulgur wordt gemaakt van harde tarwe en vindt u bij Turkse en Marokkaanse winkels, maar tegenwoordig ook in steeds meer supermarkten met een internationaal assortiment.  Breng het water aan de kook. Doe de bulgur in een ruime kom en giet er kokend water overheen tot de bulgur net onderstaat. Dek de kom af en laat 20 minuten weken. Snijd de wortel en rode paprika in heel fijne stukjes. Roer de bulgur los met een vork. Voeg de wortel, de rode paprika, de bloem, het griesmeel, de gedroogde basilicum, het paprikapoeder, het zout en de zwarte peper toe aan de bulgur. Dek de kom af met huishoudfolie en zet 15 minuten in de koelkast. Vorm ongeveer 8 patties (ronde burgers) van het bulgurmengsel. Verhit een scheutje zonnebloemolie in een pan op een middelhoog vuur. Leg 3 à 4 pasteitjes per keer in de pan en bak in 3 à 4 minuten aan beide kanten knapperig. Snijd de lente-uien fijn. Bestrooi de bulgurpatties met de lente-ui en sesamzaadjes. Serveer eventueel met wat Griekse yoghurt om het af te maken.  Voor 8 stuks: Soumia Aattaoui De Keuken van Sou Vrijdag 192 blz. € 26,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/15/thuiskok-bulgur-patties-a4141910
2022-09-15||In het midden||Horizontaal:  1.  ‘Clinton-aanklager Kenneth __ overleden’ 5. ‘__ dringt aan op meer wapenleveringen’ 9.  Rijmt niet op roebel 11.  Verhoging 13.  Team dat door het land trekt 15.  Die oude Romeinen beheren de goede smaak 16. ‘Koning Charles voor tweede keer geïrriteerd door __’ 17.  Iets kleiner dan de struisvogel 19.  Brengt Eljero en Kazan bij elkaar 21.  ‘__ pleit voor veiligheidszone rond Zaporizja’ 22.  Dolly__  24.  Past na bomen of lampen 26.  Is zeewater rijk aan 27.  Cowboy-accessoire  29.  Wordt als brood verkocht 30.  Wilde het middenwoord worden 31.  Loopt langs de Hermitage 32.  Met volle mond     Verticaal   1.  Kuss of Blatter 2.  Sierplanten  3.  Pietaccesoire 4.  Gulden __ 5.  Zwart __ af (zegt men) 6.  Esthetische krasser 7.  Meest uitgelaten 8.  Bestaat uit kampongs 10.  ‘It’s the __, stupid!’ 12.  Schrijfster Mann en actrice Eleniak 14.  Wit 18.  Zij had slangenhaar 20.  Kletskoek 21.  Doopvloeistof 23.  Past voor doorn of hak 25.  Bestaat uit pences 28.  State of the __  Oplossing puzzel 14 september Horizontaal: 1. POLL 4. GODARD 8. WAR 9. IPAD 11. IE 12. OLD 13. GALEIEN 15. NEERGAAN 18. STUK 20. NASA 23. ENKELTJE 26. GUNNERS 27. HOR 28. EL 29. ETUI 30. OOK 31. NAGAAN 32. GOUD Verticaal: 1. PALE 2. ORDE 3. LINGO 4. GDANSK 5. DIESEL 6. RIEU 7. DENKWERK 8. WONINGEN 10. AGAINST 14. IT 16. RWANDA 17. AKEREN 19. MELIG 21. AULA 22. SN 24. THOU 25. JOOD In het midden: WOKISME  ||https://www.nrc.nl//nieuws/2022/09/15/in-het-midden-a4141905
2022-09-15||Sudoku van donderdag 15 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/15/sudoku-a4141900
2022-09-15||Oprichter kledingmerk Patagonia geeft bedrijf weg om klimaatverandering te bestrijden||Yvon Chouinard, de oprichter van het outdoor-kledingmerk Patagonia, heeft het miljardenbedrijf opgedeeld en overgedragen aan een stichting en een non-profitorganisatie. Dat heeft de miljardair gezegd in een interview met The New York Times. Alle winst van het bedrijf, dat honderden winkels in tientallen landen over de hele wereld heeft, moet in de strijd tegen klimaatverandering gestopt worden. „Hopelijk beïnvloedt dit een nieuwe vorm van kapitalisme die niet eindigt met een paar rijke mensen en een stel arme mensen”, aldus Chouinard. „We gaan het maximale geld weggeven aan mensen die actief werken aan het redden van deze planeet”. Patagonia werd in 1973 opgericht en profileerde zich in de jaren erna als een kledingmerk dat zich inzette voor het milieu, mede door de productie van duurzame kleding en donaties aan milieuorganisaties.  Patagonia blijft een particuliere onderneming met winstoogmerk, volgens het nieuwe model. Een klein percentage van de aandelen van het bedrijf zijn in een stichting gestopt, die erop moet toezien dat de wensen van de 83-jarige Chouinard worden vervuld en alle winst wordt weggegeven. Deze winst gaat naar een nieuw opgerichte non-profitorganisatie, die 98 procent van de aandelen van Patagonia bezit. Met dat geld moeten initiatieven tegen klimaatbestrijding geholpen worden en moet land over de hele wereld beschermd worden.  Chouinard noemt het weggeven van zijn bedrijf „de ideale oplossing” voor zijn familie. „Ik voel een grote opluchting dat ik mijn leven op orde heb gebracht”.||https://www.nrc.nl//nieuws/2022/09/14/oprichter-kledingmerk-patagonia-geeft-bedrijf-weg-om-klimaatverandering-te-bestrijden-a4141955
2022-09-15||Xi wil vooral samenwerking rond veiligheid|| De Chinese president Xi Jinping heeft de stap genomen:  voor het eerst sinds de uitbraak van het coronavirus in januari 2020 begeeft hij zich buiten China’s landsgrenzen. Van woensdag tot en met vrijdag is hij in Kazachstan en Oezbekistan op staatsbezoek. In de Oezbeekse stad Samarkand neemt hij bovendien deel aan een top van de door China opgerichte Shanghai Cooperation Organisation (SCO). Daar heeft Xi ook zijn eerste ontmoeting met de Russische president Vladimir Poetin sinds Rusland in februari Oekraïne binnenviel.   Maar Samarkand is meer dan alleen een pittoresk decor voor die top. Centraal-Azië is voor China van groot belang. Om economische redenen en als knooppunt voor verbindingen met het Westen, zeker, maar vooral om de rol die de regio speelt in het garanderen van China’s binnenlandse veiligheid.  Als je binnenlandse veiligheid zegt, dan zeg je Xinjiang. „Als je wilt begrijpen wat China doet in Centraal-Azië, dan moet je kijken naar die regio”, zegt Raffaello Pantucci, een wetenschapper die een boek schreef over de relatie van China met Centraal-Azië, en die daarvoor uitgebreid door het gebied reisde. Xinjiang is een potentieel kruitvat. Het is formeel een autonoom gebied in Noordwest-China, het bestrijkt ongeveer een zesde van het gehele Chinese landoppervlak. Het grenst aan Mongolië, Rusland, Kazachstan, Kirgizië, Tadzjikistan, Afghanistan, Pakistan en India. Ruim 40 procent van de bevolking is er Oeigoers, een overwegend islamitische bevolkingsgroep die meer verwant is aan Turkse stammen dan aan Han-Chinezen. Daarnaast wonen er ook een miljoen  Kazachstanen en kleinere groepen Kirgiezen, Tadzjieken en Russen. De verwevenheid met Centraal-Azië is er traditioneel veel sterker dan die met andere delen van China. China is er sinds het uiteenvallen van de Sovjet-Unie in 1991 bang voor dat de voormalige Sovjetrepublieken in Centraal-Azië ook hun islamitische broedervolkeren in Xinjiang aanzetten tot separatisme, tot het streven naar onafhankelijke islamitische staten en tot terrorisme, gericht tegen etnische Chinezen.  China richtte vooral daarom in 1996 een organisatie op die expliciet gericht was op het verbeteren van de veiligheid in het gebied, de zogeheten Shanghai Vijf, met Kazachstan, Kirgizië, Rusland en Tadzjikistan. In 2001 werd dat de SCO. Die is inmiddels door de deelname van Pakistan en India uitgegroeid tot een groepering waar zo’n 40 procent van de wereldbevolking onder valt. Ook Iran staat op de nominatie om lid te worden.  Als eerste bezoekt Xi Kazachstan. Daar richt hij zich op meer dan alleen het versterken van economische samenwerking: hij heeft al aangegeven dat China zeker zo goed als Rusland in staat is om Kazachstan te helpen bij het handhaven van interne stabiliteit.  In een stuk van zijn hand dat verscheen aan de vooravond van zijn bezoek, biedt Xi Kazachstan aan om meer samen te werken op het gebied van rechtshandhaving, bij het verzamelen van inlichtingen, op defensiegebied, op het gebied van dataveiligheid en bij het bestrijden van de zogeheten ‘drie kwaden’: terrorisme, separatisme en religieus extremisme.  De bevolking van Kazachstan is minder enthousiast over China dan het bewind Dat is heel aantrekkelijk voor het autoritaire bestuur van Kazachstan, dat in januari nog te maken kreeg met gewelddadige opstanden tegen de regering. Die werden overigens neergeslagen met hulp van de Russen, niet van de Chinezen. De bevolking van Kazachstan is  minder enthousiast over China dan het bewind, en oefent druk uit op de eigen overheid om beter op te komen voor de belangen van de etnische  Kazachstanen in China. China gokt erop dat de Kazachstaanse overheid daar in de praktijk niets mee doet: die wil zich niet van China vervreemden.   Oezbekistan is vooral geïnteresseerd in samenwerking met China op het gebied van transport en infrastructuur. Een overeenkomst voor de aanleg van een spoorlijn die Oezbekistan via Kirgizië verbindt met Xinjiang wordt waarschijnlijk op de top in Samarkand ondertekend. Daarmee ontstaat er een verbinding tussen Centraal- en Zuid-Azië die niet door het instabiele Afghanistan loopt. Ook voor China is dat interessant: het past in Xi’s grootste buitenlandproject sinds zijn aantreden: het zogeheten Belt and Road Initiative, de BRI. Dat is een netwerk van verbindingen via het spoor, de weg en de zee dat China, en zeker ook Xinjiang, beter moet verbinden met de buitenwereld. Oezbekistan is een belangrijk knooppunt voor China’s BRI-netwerk, ook voor de verbindingen met Iran. China heeft Centraal-Azië op het moment economisch meer te bieden dan het door oorlog verzwakte Rusland. Maar China wil er wel iets voor terug: een grotere rol als bewaker van de stabiliteit in het gebied. ||https://www.nrc.nl//nieuws/2022/09/14/xi-wil-vooral-samenwerking-rond-veiligheid-a4141939
2022-09-15||De dalende gasprijs goed nieuws? Was het maar waar||Het lijkt wel een vrije val. Een van de belangrijkste gasprijzen van Europa is al een tijdje onafgebroken aan het dalen – juist terwijl het continent zich opmaakt voor een dramatische winter, waarbij burgers en bedrijven mogelijk hun energierekeningen niet meer kunnen betalen. Drie weken geleden stond die prijs nog op het historische record van  350 euro per megawattuur. Inmiddels is dat nog maar 200 euro. Een korting van bijna 50 procent; je zou ervan gaan likkebaarden. Volgens Goldman Sachs, een Amerikaanse zakenbank,  is het einde  ook nog niet in zicht: komende maanden zou er nog eens 50 procent vanaf kunnen gaan. Goed nieuws voor huishoudens en ondernemingen? Was het maar waar. Om te beginnen is een prijs van 100 euro, als die inderdaad materialiseert, nog altijd vijf keer hoger dan het gemiddelde over de afgelopen tien jaar, gedurende normale tijden.  Daarnaast worden groothandelsprijzen meestal pas met  enige vertraging zichtbaar in de rekening voor eindgebruikers, omdat leveranciers  langlopende contracten sluiten met klanten en prijsstijgingen dus slechts om de zoveel tijd kunnen doorberekenen. De piek van 350 euro komt er dus nog aan voor  consumenten.  Goldman Sachs schreef  in een andere analyse van een paar dagen geleden: „Dit is een zeer pijnlijk proces […]. Gewone mensen hebben nog niet de volle last van de situatie gevoeld.” Onder de oppervlakte lijken de zenuwen op de gasmarkt ook nog niet tot bedaren gekomen. De markt is nu uiterst illiquide, omdat niemand elkaar vertrouwt (welke energieleverancier gaat  mogelijk nog failliet omdat die  de hoge kosten niet kan doorberekenen?). Speculerende handelaren die hopen snel geld te verdienen aan de onrust, kunnen in zulke volatiele omgevingen voor nieuwe prijsschokken zorgen, leert de geschiedenis. Dat Goldman Sachs in zijn nieuwste rapport verwacht dat de gasprijs verder daalt, komt doordat Europa de „puzzel” zou hebben „gelegd” voor wat betreft  de voorbereidingen op de winter. De opslagen zijn betrekkelijk goed gevuld, er wordt alternatief (vloeibaar) gas aangerukt en veel bedrijven en huishoudens zijn uit zichzelf alvast fors gaan bezuinigen, omdat energie onbetaalbaar werd.  Maar tegelijk blijven er veel onzekerheden. Misschien wel de grootste is hoe koud de winter precies wordt. Een ander probleem is dat óók in de winter de voorraden normaal gesproken moeten worden blijven aangevuld, om de winter zelf door te komen én er niet helemaal leeg uit te komen. Want anders begint een land de voorbereidingen voor de volgende winter met een achterstand. Nu Rusland  nagenoeg niks meer deze kant op stuurt, en binnenkort misschien helemaal stopt, wordt dat lastiger. Het risico op tekorten en mogelijk gedwongen rantsoeneringen blijft daardoor bestaan, hoewel dat  wel verschilt van land tot land. Vooral Duitsland, waar goedkoop Russisch gas decennialang een motor achter de economie was, is kwetsbaar. Analisten van het Noorse energieonderzoeksbureau Rystad constateerden dinsdag somber dat het vervangen van slechts de helft van al het Russische gas al „een monumentale taak” is, waarvoor „enorme investeringen en tijd” nodig zijn. Volgens hen is de gasmarkt „kapot”. Mocht de energiecrisis  daadwerkelijk van karakter veranderen, waarbij de vraag niet langer is of er genoeg gas is maar of mensen dat nog wel kunnen betalen, dan is de vraag hoe lang die nieuwe fase gaat duren. Is het een kwestie van deze winter nog even volhouden, of moeten Europeanen wennen aan een tijd waarin gasprijzen niet meer laag zullen worden?  De schaarste blijft vermoedelijk nog een tijdje. Hernieuwbare energiebronnen, waar de EU versneld op in wil zetten als vervanger voor gas, „bieden misschien soelaas in de toekomst, maar helpen niet om de krapte op de olie- en gasmarkten komende jaren te verlichten, en zo de druk op de economie te verlichten”, schrijven het Haagse energieonderzoeksinstituut CIEP en het Planbureau voor de Leefomgeving in een uitnodiging voor een paneldiscussie over de energiecrisis later deze week.  Want dat is een ander bijkomend gevaar: deze crisis kan zomaar  een zware recessie veroorzaken. In heel Europa hebben bedrijven de afgelopen maanden al hun productie stilgelegd of teruggeschroefd, omdat ze de energierekening niet meer kunnen betalen. Daardoor stokt de economische groei. In Duitsland gaat dat nu zelfs in zo’n  tempo dat sommigen er  vrezen voor de „de-industrialisatie” van Europa’s grootste economie.  En als zo’n land gaat wankelen, volgen onherroepelijk meer landen. JPMorgan, concurrent van Goldman, ziet een recessie  daarom nog steeds als  „basisscenario” voor de EU. ||https://www.nrc.nl//nieuws/2022/09/14/de-dalende-gasprijs-goed-nieuws-was-het-maar-waar-a4141941
2022-09-15||Het verdelen van de pensioenmiljarden is een mega-operatie. Wie krijgt wat?||Nu valt de ophef nog mee, maar blijft dat ook zo?  Zo’n 1.500 miljard euro aan pensioengeld gaat opnieuw verdeeld worden. Geld dat nú al van miljoenen werkenden en gepensioneerden is. Zij hebben het de afgelopen decennia gespaard, samen met hun baas, en nu zit het in één grote, collectieve pot bij hun pensioenfondsen. Dat gaat veranderen: de komende jaren gaat ieder pensioenfonds zijn collectieve pensioenvermogen opknippen in persoonlijke potjes. Althans, dat wil het kabinet. Deze donderdag debatteert de Tweede Kamer met minister Carola Schouten (Pensioenen, ChristenUnie) over de wetswijziging die deze verandering regelt. Als de wet wordt aangenomen, krijgen fondsen tot 2027 de tijd om het pensioengeld te verdelen over de persoonlijke potjes. De meest heikele kwestie: wie krijgt welk deel van de pot? Hoe kan die eerlijk en transparant worden verdeeld, zonder hooglopende discussies tussen jong en oud? De Raad voor de rechtspraak vreest een hausse aan rechtszaken van mensen die vinden dat ze recht hebben op meer. Met een mogelijke „ontregeling van het civiele rechtspraaksysteem” als gevolg.  De veranderingen hebben nu eenmaal „ingrijpende financiële gevolgen” voor mensen, schreef de koepelorganisatie in reactie op het wetsvoorstel. Voor de hoofdlijnen van de nieuwe pensioenregels is vrij brede steun. Ze komen voort uit het pensioenakkoord van 2019, tussen het vorige kabinet, vakbonden en werkgeversclubs. Naast de vier regeringspartijen zijn ook PvdA, GroenLinks en SGP positief over de uitgangspunten. Zij zijn hard nodig voor een meerderheid in de Eerste Kamer. Maar deze partijen hebben ook stevige kritiek. „De wet is nog niet af”, zei Kamerlid Senna Maatoug (GroenLinks) maandag in een debat. De kern van het nieuwe systeem: pensioenfondsen hoeven hun beleggingswinsten veel minder op te potten dan nu. Daardoor profiteren werknemers en gepensioneerden direct van die winsten, maar ze zullen ook tegenvallers sneller voelen. En er komen dus individuele potjes, die het pensioen persoonlijker en duidelijker zouden moeten maken. Maar hoe die huidige, grote pensioenpotten precies verdeeld moeten worden? Daar is nog volop discussie over. Want wat is eerlijk? Op die vraag is eigenlijk geen objectief antwoord mogelijk, zegt actuaris en econometrist Agnes Joseph. Zij geeft voor Achmea Pensioenservices advies aan pensioenfondsen. Het probleem: niemand kan zeggen hoeveel geld uit de grote pensioenpot op dit moment een bepaalde werknemer toebehoort. Het systeem werkt nu nog andersom: met toekomstbeloftes. Werknemers bouwen iedere maand een ‘aanspraak’ op: een klein stukje van een toekomstige uitkering. Het pensioenfonds moet daarna zorgen dat er genoeg geld voor is, in de grote, anonieme pensioenpot. In het nieuwe stelsel draait het juist om de euro’s die nú in je persoonlijke pot zitten. Er wordt slechts voorzichtig voorspeld hoe hoog je toekomstige uitkering wordt. Dat betekent dat straks, bij het Grote Opknippen, alle aanspraken (en alle huidige uitkeringen van gepensioneerden) worden teruggerekend naar de harde euro’s die in de persoonlijke pensioenpotten komen.  Wat de discussie over het opknippen zo lastig maakt, zegt actuaris Joseph, is dat deze berekening niet alleen op een „feitelijk juiste manier” moet gebeuren, maar dat de sommen ook niet te ingewikkeld moeten worden: „Je moet mensen kunnen uitleggen op welke manier het gebeurt.” Want het is hún geld. Ze vindt dat het wetsvoorstel daar onvoldoende in slaagt. Dat geeft fondsen de keuze uit twee rekenmethodes, die allebei totaal verschillend kunnen uitpakken voor verschillende mensen. Ook emeritus hoogleraar economie Casper van Ewijk vindt dat niet slim. „Mensen die ontevreden zijn met de uitkomsten, zullen dan tegen het fondsbestuur zeggen: reken die andere methode ook maar uit.” In de hoop dat ze daarmee een groter deel van de pot krijgen. Beide deskundigen vinden het verstandiger als het kabinet één rekenmethode voorschrijft aan de pensioenfondsen. Ook een Tweede Kamermeerderheid lijkt daarvoor te voelen. Als mensen nauwelijks inspraak hebben bij zo’n grote verandering, dan is dat slecht voor het vertrouwen Agnes Joseph econometrist Vooral de complexe ‘VBA-methode’ ligt onder vuur. Daarin voorspelt een pensioenfonds voor iedere werknemer hoeveel pensioengeld diegene daadwerkelijk zou krijgen in de toekomst, onder de huidige regels – in duizenden verschillende economische scenario’s. Al die uitkomsten samen worden teruggerekend naar één waarde in het hier en nu. Dat bedrag krijg je in je pensioenpot. Deze methode is „erg ingewikkeld”, zegt Van Ewijk. Joseph noemt het een „black box”. Om deze toekomstvoorspellingen te doen, moet het pensioenfonds namelijk talloze aannames maken. Hoe hoog zijn de toekomstige premies? Hoeveel werkgevers en werknemers gaan zich nog bij het fonds aansluiten? Wat is hun gemiddelde leeftijd over veertig jaar? „Daar ga je processen over krijgen”, zegt Van Ewijk. Deskundigen en Kamerleden zijn meer gecharmeerd van de ‘standaardmethode’. Die lijkt sterk op de manier waarop werknemers nu al hun opgebouwde pensioen kunnen verhuizen van het ene fonds naar het andere. De kern ervan: met de actuele rente wordt gekeken hoeveel je pensioenaanspraken nu waard zijn. Dat krijg je in je pensioenpot. Maar: fondsbesturen krijgen na het gebruik van de standaardmethode óók nog de vrijheid naar eigen inzicht met geld te schuiven tussen verschillende groepen – tot maximaal 5 procent van het fondsvermogen.  Het fondsbestuur moet daarbij een „evenwichtige belangenafweging” maken. Maar wat is ‘evenwichtig’ precies? Dat staat niet in de wet. „Ik vind dat wij daar een beslissing over moeten nemen”, zei PvdA’er Henk Nijboer maandag. „We kunnen moeilijk zeggen: uw pensioenfonds vond het evenwichtig dus wij trekken onze handen ervan af.” Ook GroenLinks en zelfstandig Kamerlid Pieter Omtzigt vinden deze eis te vaag. Ook is er veel kritiek op de weinige bezwaarmogelijkheden die deelnemers hebben. Als veel  werknemers en gepensioneerden in het oude stelsel willen blijven, hoeft een fondsbestuur niets met hun bezwaren te doen. Meerdere Kamerleden hebben daar bedenkingen bij, evenals Agnes Joseph. „Als mensen nauwelijks inspraak hebben bij zo’n grote verandering, dan is dat slecht voor het vertrouwen.” Tot nu toe is er weinig publieke aandacht voor de nieuwe pensioenwet, die inclusief toelichting meer dan vierhonderd A4’tjes dik is. Maar Kamerleden realiseren zich hoe snel dat kan omslaan, als de ingewikkelde mega-operatie eenmaal begint. Dan moet alles vlekkeloos verlopen. Maatoug: „Ik denk dat niemand hier erop zit te wachten dat het flink misgaat en dat we een volgende parlementaire enquête moeten gaan voorbereiden.” Daarom heeft de Tweede Kamer uitzonderlijk veel tijd uitgetrokken om de wet te bespreken. Maandag spraken de Kamerleden er al meer dan elf uur over, donderdag wordt dat debat voortgezet en komt minister Schouten aan het woord. Nu al is duidelijk dat dit niet het laatste debat zal zijn. ||https://www.nrc.nl//nieuws/2022/09/14/wie-krijgt-wat-in-mega-operatie-met-pensioenmiljarden-a4141932
2022-09-15||Baudets adviseur  John Laughland is géén verlengstuk van de Russen. Zegt-ie zelf||Direct na de Russische inval in Oekraïne matigde Thierry Baudet zijn enthousiasme voor Vladimir Poetin. Waar hij de Russische leider kort voor de oorlog nog een „prachtige vent” had genoemd, zei hij de situatie na de inval in Oekraïne „zeer tragisch en vreselijk” te vinden. Tot een veroordeling kwam de voorman van Forum voor Democratie (FVD) niet, maar hij noemde Poetin ook niet langer „de leider van conservatief Europa”, zoals hij kort voor de oorlog nog op Twitter had gedaan. Die terughoudendheid duurde niet lang.  Vorige maand prees Baudet de Russische president in een interview met een Canadese podcasthost als „een grote held”. Poetin zou in Oekraïne een „heroïsch” gevecht voeren tegen de „globalisten” die behalve vanuit „Israël” ook vanuit Oekraïne de wereld zouden willen besturen. Het benoemen van vermeende invloedrijke ‘globalisten’, met een verwijzing naar Israël, is volgens Baudet  geen antisemitisme. Hij zegt zowel Israël als Oekraïne als  „vooruitgeschoven post van de Amerikaanse deep state” te beschouwen. Twee dagen voor het interview benoemde Baudet de Brit John Laughland tot directeur van FVD International. Dat is de internationale tak van de partij, opgericht om banden te smeden met gelijkgezinde partijen en organisaties in het buitenland. De 59-jarige Laughland is van oorsprong een eurosceptische conservatief die promoveerde in de filosofie aan de Universiteit van Oxford. Tot 2008 was hij de Europese directeur van de eurosceptische denktank European Foundation. Behalve als criticus van de EU profileerde hij zich als  felle tegenstander van de NAVO, die met het ingrijpen in Kosovo in 1999 het internationale recht  zou hebben geschonden.  Tussen 2008 en 2018 was Laughland onderzoeksdirecteur bij een vanuit Rusland gefinancierde denktank in Parijs. In die periode sprak hij  aan de zijde van de Russische minister van Buitenlandse Zaken bij de Verenigde Naties, was hij regelmatig te gast in Moskou en nog altijd is hij een vaste commentator bij staatszender RT. Laughland  noemde  corona een fictie en beweerde dat de Europese Unie een uitvinding is van de CIA Laughland staat bekend om zijn  extreme stellingnames. Onlangs noemde hij Oekraïne, Bosnië, Kosovo én corona „een fictie” en eerder beweerde hij dat de Europese Unie een uitvinding is van de CIA om Europa te onderwerpen. Ook zouden EU-instellingen het gedachtegoed van de nazi’s salonfähig maken. Op een recent China-symposium van FVD in Nieuwegein zei Baudet dat hij en Laughland „over alles dezelfde denkbeelden” hebben. De Forum-leider schreef een deel van zijn proefschrift De aanval op de natiestaat, dat in 2012 uitkwam, „met hem en bij hem”, zei Baudet eerder. Laughland werd toen al jaren met Russisch geld betaald. De twee kennen elkaar al vijftien jaar. Heeft FVD zich met de benoeming van Laughland  nu ook officieel met het Kremlin verbonden? Daar is volgens Baudet geen sprake van. „Ik geloof niet dat wij nu het verlengstuk worden van welk land dan ook. Niet van Moskou, niet van Tel Aviv. Ik weet ook niet of John zulke nauwe banden met Rusland heeft. Hij spreekt vloeiend Russisch en hij heeft een Russische vrouw, maar hij spreekt ook vloeiend Italiaans en heeft veel vrienden in Amerika”, aldus Baudet. Toch deden Laughlands connecties in Rusland zich al snel gelden. Na de aanslag op de dochter van Kremlin-ideoloog Aleksandr Doegin in Moskou publiceerde FVD International een artikel van Natalia Narochnitskaya. Zij was de baas van Laughland bij het Instituut voor Democratie en Samenwerking in Parijs, waar hij tien jaar lang onderzoeksdirecteur was. Narochnitskaja kende de dochter van Doegin en verschijnt regelmatig als politiek duider op de Russische tv.  Ze werd door president Poetin benoemd bij de Russkiy Mir Foundation, opgericht om wereldwijd de Russische waarden uit te dragen en die van het Westen uit te dagen.  Laughland omschrijft haar als een „vriend” en Narochnitskaya’s band met Poetin als een „politieke sympathisant, maar op afstand”. De dochter van Doegin kende ze volgens Laughland uit „conservatieve kringen” in Moskou. Narochnitskaja wordt in het Westen vaak beschouwd als  spreekbuis van het Kremlin. Tien dagen vóór de Russische invasie van Oekraïne garandeerde ze op Sky News nog dat Rusland niet zonder provocatie van Oekraïne zou binnenvallen. In haar artikel bij Forum schreef Narochnitskaja dat er tussen Rusland en het Westen sprake is van een „oorlog tussen beschavingen”. In een ander artikel bij FVD International schreef Laughland dat de aanslag ook een aanval was op dissidenten wereldwijd. „Deze aanslag was ook gericht op iedereen in Europa die een afwijkend standpunt inneemt met betrekking tot de Russisch-Oekraïense oorlog, waaronder veel mensen binnen FVD”, schreef Laughland.  In andere artikelen en filmpjes op YouTube van FVD International worden de wapenleveranties aan Oekraïne bekritiseerd en wordt Poetins „formidabele hypersonische strategie” in de Oekraïne-oorlog geprezen. Ook plaatst FVD International links naar een site waar recente interviews van Laughland met RT zijn te zien. De zender die na de Russische inval in Oekraïne werd verboden in de EU, omdat hij propaganda zou verspreiden.  Bij Sky Arabia zei Laughland dat de westerse sancties de Russische economie juist  versterken en dat de Russische opmars in Oekraïne langzaam verloopt, omdat Rusland burgerdoden wil voorkomen. Ook noemde hij zich een voorstander van de invasie in Oekraïne.  In 2020 ging er via de Wet financiering politieke partijen 35.000 euro overheidssubsidie naar FVD International. Vanwege het hogere zetelaantal van FVD na de Tweede Kamerverkiezingen van vorig jaar, momenteel vijf zetels, gaat het volgens Baudet nu om zo’n 100.000 euro.  ‘Dit is geen heimelijke beïnvloeding meer, maar gewoon open en bloot’  Ben de Jong,  kenner van de Russische inlichtingendiensten, Universiteit Leiden Wordt belastinggeld bij deze Nederlandse politieke partij nu gebruikt om in binnen- en buitenland Russische propaganda te verspreiden?  „Daar ziet het zeker naar uit”, zegt Ben de Jong, verbonden aan de Universiteit Leiden en kenner van de Russische inlichtingendiensten. De Jong ziet bij Forum, via Laughland, directe invloed vanuit Moskou. „In het Westen zijn we altijd alert op spionage, maar het belang dat Rusland hecht aan dit soort beïnvloedingsoperaties wordt altijd enorm onderschat. Aleksandr Doegin heeft Baudet niet voor niets een ‘ticket voor de toekomst’ genoemd. Dit is geen heimelijke beïnvloeding meer, maar gewoon open en bloot”, zegt De Jong. Baudet moet hartelijk lachen om het idee dat zijn partij vanuit Moskou wordt aangestuurd. Hij zegt uit zichzelf „veel bewondering” voor Poetin te hebben. „Hoe hij Rusland heeft gered van de roofkapitalisten, dat vind ik heel bijzonder.” De Forum-leider erkent dat de Russische president bloed aan zijn handen heeft. „Hij gaat over lijken. Je wordt geen wereldleider omdat je een lieverdje bent. Maar dat geldt ook voor Clinton, Obama en Biden.” Het Russische optreden is voor Baudet geen reden de invloed van Laughland binnen Forum te beperken. „Laughland heeft niets met Poetin te maken. We gaan juist veel meer met hem doen. We beginnen straks met ‘Laughland Reports’. Interviews en achtergronden over de grote thema’s van deze tijd, zoals de inperking van de vrijheid van meningsuiting en de groeiende    invloed van China.”  Laughland noemt het idee dat hij een agent van het Kremlin is een „complottheorie”. Net als Baudet stelt Laughland uit zichzelf „pro-Russisch” te zijn. ,,Boven alles ben ik sceptisch  ten opzichte van  EU en de NAVO. Dat is wat mij drijft. Ik ben niet per se pro-Russisch, dat is meer de consequentie van mijn andere standpunten”, zegt hij.  Laughland zegt nooit direct voor de Russische overheid te hebben gewerkt en zou niet weten of de financiers van het instituut in Parijs nauwe banden met het Kremlin hebben. „Destijds nam ik regelmatig standpunten in die de Russische visie op internationale betrekkingen ondersteunden, maar daar geloofde ik zelf in. Ik ben nooit gevraagd een bepaald standpunt in te nemen.” Desondanks staat in een via Wikileaks uitgelekt diplomatiek bericht van het Amerikaanse ministerie van Buitenlandse Zaken dat het instituut een  initiatief van Poetin zelf was.  Dat hij voornamelijk bij RT te zien is, komt volgens Laughland doordat veel andere zenders hem niet meer vragen. „Ik probeer  aanwezigheid in de media te houden, omdat ik mijn ideeën wil verspreiden. Ik krijg door RT niet betaald. Alleen voor Crosstalk, een debatprogramma, krijg ik 100 euro. Voorheen werd ik ook gevraagd door de BBC en andere Britse media, maar die bellen niet meer.” Het China-symposium dat eind augustus in Nieuwegein werd georganiseerd, leek erop te duiden dat FVD inderdaad niet aan de leiband van het Kremlin loopt. Daar gaven de door Trump in Nederland benoemde oud-ambassadeur Pete Hoekstra en andere conservatieve Amerikanen, de Russische bondgenoot er ongenadig hard van langs. China zou uit zijn op werelddominantie en in de EU al aan de touwtjes trekken. De kritiek ging zo ver dat de grootste Kremlin-getrouwen onder de bezoekers, onder wie oud-medewerker van de Centrumdemocraten Alfred Vierling en de pro-Russische activiste Natalia Vorontsova, verontwaardigd reageerden. Vierling noemde het symposium op Twitter een „ongeremde Amerikaanse agit-propagandashow”. Vorontsova, naar eigen zeggen Forum-lid, schreef „spijt” te hebben dat ze er heen was gegaan. Voor Baudet is steun aan Rusland en felle kritiek op China prima met elkaar te rijmen. Politiek gezien zegt hij zich te heroriënteren. „Ik voel me steeds minder rechts. Ik weet het nu niet meer zo goed”, zegt hij. Sinds de coronapandemie ziet Baudet nieuwe allianties ontstaan, waarin „spirituele bewegingen” net zo goed een bondgenoot van FVD kunnen zijn. „Eén ding weet ik wel. Wij zijn tegen de great reset en tegen globalisme.” Baudet is ervan overtuigd dat een wereldwijde elite  ‘het volk’ wil onderwerpen. Eerst via coronaregels en nu met klimaatmaatregelen. Dat zou allemaal onderdeel zijn van de reset, waarbij het autoritaire China als inspiratiebron voor de ‘globalisten’ zou gelden. In het verzet daartegen beschouwt Baudet Poetin als bondgenoot. „Ik hoop dat we onze contacten in Rusland uit kunnen breiden. Ik wil er wel eens naar toe. Lijkt me interessant.”||https://www.nrc.nl//nieuws/2022/09/14/baudets-adviseur-john-laughland-is-geen-verlengstuk-van-de-russen-zegt-ie-zelf-a4141938
2022-09-15||Kabinet trekt 40 miljoen euro extra uit voor problemen in jeugdzorg||Het kabinet trekt de komende vier jaar in totaal 40 miljoen euro extra uit voor instellingen die jeugdzorg leveren. Dat schrijven minister Franc Weerwind (Rechtsbescherming) en staatssecretaris Van Ooijen (Jeugd en Preventie, ChristenUnie) woensdag in een brief aan de Tweede Kamer. Voorwaarde is wel dat gemeenten eenzelfde bedrag vrijmaken. De in totaal 80 miljoen euro is onder meer bedoeld voor het aantrekken van nieuwe jeugdbeschermers en het verlagen van de werkdruk van bestaande werknemers. Verschillende instanties hebben de afgelopen jaren aan de bel getrokken over de penibele situatie in de jeugdzorg. De overheid slaagt er niet in om kwetsbare kinderen te beschermen, concludeerden de Inspecties Gezondheidszorg en Jeugd (IGJ) en de Inspectie Justitie en Veiligheid (IJenV) onlangs nog in een brief aan de ministers. De Universiteit van Leiden trok een soortgelijke conclusie, en ook de rechtspraak en de Raad voor de Kinderbescherming hebben eerder hun zorgen geuit. Door de hoge werkdruk in de jeugdzorg krijgen kinderen en hun ouders niet de hulp die zij nodig hebben, erkennen Van Ooijen en Weerwind woensdag. „Zij moeten vaak te lang wachten op een jeugdbeschermer, op een plan van aanpak voor hulp en op passende hulp”. Die vertraging kan een risico zijn voor hun ontwikkeling of veiligheid, zo staat in de Kamerbrief. Intussen hebben jeugdbeschermers het gevoel dat ze „tekortschieten” omdat ze „niet voldoende tijd en aandacht kunnen geven aan de jeugdigen en gezinnen”. Om de werkdruk te verlagen is het volgens de ministers van belang om „kritisch te kijken” naar de instroom in de jeugdbescherming. Zo behandelen jeugdwerkers sinds enkele jaren „aanzienlijk” meer kinderen van wie de ouders in echtscheiding liggen. Voor deze kinderen is een uithuisplaatsing volgens de bewindslieden „niet passend” en moet er elders hulp worden gezocht. Daarnaast moet het verwijzen naar jeugdbescherming eenvoudiger, vinden de ministers. De werkwijze kan per gemeente verschillen, waardoor het organiseren van jeugdhulp een „tijdrovende klus” is met „veel uitzoekwerk”, en er minder tijd en energie overblijft voor het kind.  Ook onderzoeken de bewindslieden of regels moeten worden aangepast, waardoor sommige taken door ondersteunend personeel, zoals juristen, kunnen worden gedaan. Maar welke besluiten ook worden genomen, wachtlijsten zijn volgens de ministers op dit moment „onontkoombaar”. Jeugdzorg Nederland noemt de plannen van het kabinet woensdag onvoldoende. De urgentie „klinkt in de brief door”, zo staat in een verklaring, maar ontbreekt bij de uitwerking van de maatregelen. De genoemde bedragen vallen volgens Jeugdzorg „in het niet bij de enorme opgaven die er liggen”.||https://www.nrc.nl//nieuws/2022/09/14/kabinet-trekt-40-miljoen-euro-extra-uit-voor-problemen-in-jeugdzorg-a4141935
2022-09-15||Brussel komt met energiepakket, maar er zijn nog veel onzekerheden|| Een ‘noodinterventie’ wordt het door Brussel genoemd, die in ongekend tempo effect zou moeten hebben. Deze woensdag presenteerde de Europese Commissie een uitgewerkt voorstel voor het aanpakken van de energiecrisis. Het gaat om drie maatregelen die stevig ingrijpen op de energiemarkt en volgens Brussel  razendsnel effect zouden moeten hebben. Een: een heffing op overwinsten  van producenten die elektriciteit opwekken via hernieuwbare bronnen. Twee: een vergelijkbare heffing voor  fossiele bedrijven. Ze leveren samen   in totaal 140 miljard op, wat vervolgens verdeeld kan worden onder Europese huishoudens en bedrijven. Het derde plan is  een verplichte besparing van 10 procent op het elektriciteitsverbruik in de EU.  De komende weken moet blijken of lidstaten zich achter de plannen kunnen scharen. Die EU-landen voelen, benadrukte Eurocommissaris Frans Timmermans (Klimaat) woensdag, „allemaal de urgentie om snel te handelen, en daarvoor geven wij ze nu het gereedschap”. Tegelijk zitten aan de voorstellen, die in Brussel rap  in elkaar zijn gezet,  flink wat losse eindjes. Er zijn enkele onzekere factoren.  Eerst moeten lidstaten de plannen   goedkeuren. Hoe snel ze vervolgens uitgevoerd kunnen, is erg onzeker. In plaats van een universele Europese belastingmaatregel, waarvoor unanimiteit vereist zou zijn, heeft de Commissie gekozen voor een Europese afspraak die door elk EU-land zelf geïmplementeerd zal moeten worden. Daar zit een logica achter: de energiemarkt is in elke lidstaat net iets anders georganiseerd, en ook belastingsystemen verschillen sterk.  Maar het betekent ook dat er grote verschillen kunnen gaan ontstaan in hoe snel en hoe radicaal lidstaten de heffingen doorvoeren. Voor Nederland wordt het bijvoorbeeld al ingewikkeld. De energiemarkt is in Nederland sterker geliberaliseerd dan elders en er zijn veel kleine spelers actief bij de elektriciteitsproductie. Of het Nederland lukt winsten snel af te romen is onzeker. Net zo onzeker als  hoe men het opgehaalde geld  onder burgers en bedrijven wil verdelen.  Volgens Timmermans hoeft het niet ingewikkeld te zijn en kunnen overheden bedrijven simpelweg vragen „de boeken te openen” en vervolgens winsten afromen. Mocht het langer duren, dan zou de overheid volgens hem compensatiemaatregelen alvast moeten voorschieten.  „Voor mij het belangrijkste: dat je mensen nu uit de brand helpt”, aldus Timmermans, die zich ook expliciet tot Den Haag richtte. „Ik vind dat Nederland nu al moet beginnen. De staat moet nu optreden.” Het heet met een mooi eufemisme een ‘solidariteitsbijdrage’: de heffing van 33 procent op de overwinst die fossiele bedrijven in 2022 hebben gemaakt. „In deze tijden is het verkeerd om buitengewone recordwinsten te boeken – dankzij de oorlog en ten koste van de consument”, benadrukte Commissievoorzitter Ursula von der Leyen woensdag.  Maar  over de doorvoering van deze maatregel blijft nog bijzonder veel onduidelijk. Het voorstel richt zich op „fossiele bedrijven met activiteiten in de olie-, gas-, kolen- en raffinaderijsector” die in de EU actief zijn en winst maken. Maar hoe verplicht je hen tot ‘solidariteit’? „Bij Shell en andere bedrijven werken ook mensen die moreel besef hebben”, aldus Timmermans woensdag desgevraagd. „Die zien ook  dat het gebrek aan solidariteit spanningen oplevert.” Volgens hem toont de „milde reactie” van de fossiele bedrijven op de EU-plannen dat ze er open voor staan. „Ook Shell heeft er niks aan als burgers en bedrijven omvallen.” Maar mocht het bij de fossiele bedrijven onverhoopt toch ontbreken aan „moreel besef”, dan kan Brussel zelf  moeilijk in actie komen. Ook hier ligt de bal bij de lidstaten, die dan een dwingender belasting moeten invoeren. In Nederland zou het kabinet een  heffing willen opleggen via een aanpassing van de Mijnbouwwet.  Een van de redenen voor het actieplan van Brussel: voorkomen dat er een lappendeken aan nationale maatregelen ontstaat. Als de verschillen tussen lidstaten  te groot worden, ontstaat er scheefgroei in de interne markt. Maar tegelijk zullen ook de nu gepresenteerde plannen dat risico niet helemaal wegnemen. Zo zijn er geen regels voor hoe landen het opgehaalde geld moeten verdelen. Voor een Fransman kan het pakket dus anders  uitpakken dan voor een Italiaan. Ook zijn er grote verschillen in hoe landen aan hun elektriciteit komen. Om te voorkomen dat de verschillen in wat landen ophalen met de nieuwe heffing te groot worden, worden landen aangemoedigd ‘solidariteitsovereenkomsten’ met elkaar te sluiten en inkomsten zo met elkaar te delen. Maar hoe solidair landen in de praktijk zullen  zijn, blijft afwachten.  ||https://www.nrc.nl//nieuws/2022/09/14/brussel-komt-met-groot-energiepakket-maar-er-zijn-nog-veel-onzekerheden-a4141937
2022-09-15||Utrechter vorderde gemeente al voor bijna 1 miljoen aan dwangsommen||  „Excuus, excuus, excuus”, verontschuldigt de advocaat zich. Hij is een paar minuten te laat in de zittingszaal van de bestuursrechter. „Komt uw cliënt ook?”, vraagt de voorzitter. „Dat is nog onduidelijk.” De zitting over de zaaknummers 820 en 822 is het gevolg van een sinds 2017 slepende kwestie tussen de eiser, eigenaar van een grachtenpand, en de gemeente Utrecht, met zeer hoge dwangsommen tot gevolg. Het geschil ontstond toen bouwinspecteurs constateerden dat de werfkelders onder het pand van de eiser én zijn buurman slecht onderhouden waren en mogelijk instabiel. De rechtbank kreeg er sindsdien zo’n 35 procedures over te verwerken.  De eiser, een Utrechtse ondernemer, zag de aankoop van het karakteristieke pand ooit als een droomaankoop voor zijn zakelijke plannen. Inmiddels kent hij de meeste Utrechtse bestuursrechters – en zij hem. En lopen de kosten op. Naar verluidt staat hij zelf „een paar ton op achterstand”, door de dwangsommen die hij zelf aan de gemeente heeft verbeurd.  Aanvankelijk weigerde hij aannemers van de gemeente toe te laten om zijn pand te stabiliseren – dat gebeurde daarna toch, op een wijze die hem niet aanstond. De stad had een eigen belang: er moesten grachtenmuren worden hersteld, liefst zónder schade aan huizen, die de stad dan zou moeten vergoeden. En de kosten daarvan liepen bij eerdere incidenten al enorm op.  Daarnaast heeft hij ruzie met de buurman. Diens bouwkundige ingrepen  zouden voor de instabiliteit hebben gezorgd, wat de buurman  ontkent. En wat de eiser er toe bracht  handhavingsverzoeken bij de gemeente te doen. Waarna hij de buurman en de gemeente aansprakelijk stelde. De gemeente vindt  dat de eigenaar menigmaal zélf bouwvoorschriften overtrad.  Elk besluit dat de gemeente sindsdien neemt leidde tot een bezwaar van de eiser, een handhavingsverzoek of een verzoek om openbaarmaking. Daar reageerde de gemeente dan helemaal niet of veel te laat op, met een dwangsom van de rechtbank tot gevolg. Tot nu toe moet de stad 735.000 euro betalen voor verlopen handhavings- en vergunningszaken, voor het niet tijdig openbaar maken van documenten 195.000 euro. Uit antwoorden op raadsvragen blijkt dat de eiser vooralsnog slechts op 158.752 euro hiervan aanspraak heeft gemaakt.  Deze grote som „gemeenschapsgeld” die bij „een enkele burger” terechtkomt, bracht de rechtbank tot een bijzondere verzuchting in een eerder vonnis. „Als een overheidsorgaan zo lang onrechtmatig handelt, en als zelfs grote geldbedragen niet helpen om dat onrechtmatige handelen te stoppen, wat helpt dan wel?”  Het totaal bedrag van 930.000 euro zorgde daarop in het AD voor de kop:  Utrechter wordt stinkend rijk dankzij gemeente. Dat blijkt precies de reden waarom de eiser vandaag niet aanwezig wil zijn. „Er bestaan veel zorgen over privacy”, zegt de advocaat. Maar de voorzitter wil de zitting niet achter gesloten deuren houden. De advocaat: „Hij zal  er waarschijnlijk lijfelijk niet bij zijn. Wel is mij gevraagd eventueel een tekst van zijn hand voor te dragen.”  Twintig minuten na aanvang van de zitting komt de bode melden dat de eiser inderdaad in de rechtbank is aangekomen en beneden in een zaaltje heeft plaatsgenomen. „Heeft hij nog wel een stuk afgeleverd dat ik voor moet dragen?”, vraagt de gemachtigde. De bode weet van niks. Vijf minuten later gaat de deur opnieuw open. Het is wederom de bode, ditmaal mét een bedrukt A4tje.  „Ik lees dit schoorvoetend voor”, zegt de advocaat. „Hou in het achterhoofd, dit zijn niet mijn woorden.” De brief is aan de voorzitter gericht en gaat vooral in op de onmacht van de eiser. „We zijn zeven jaar verder, de Tweede Wereldoorlog duurde korter”. En: „Een klein probleem is in handen van de rechtbank uitgegroeid tot een monster.” Toch lijkt volgens de voorzitter het einde van dit lang slepende conflict in zicht. „Moeten wij nog een rol hebben in deze kwestie?” Beide partijen denken van niet. De wethouder, die weg moet, benadrukt dat deze casus voor hem „topprioriteit” heeft. „Dat zien wij ook”, zegt de voorzitter. „Hier aanwezig zijn is geen dagelijkse kost voor een wethouder.”  Een half uur later luidt de uitspraak dat beroep 22/820 niet ontvankelijk is, beroep 22/822 wordt gegrond verklaard. Uiterlijk 28 september moet de gemeente in die zaak met een beslissing komen, leest de voorzitter voor. „De financiële prikkel van de dwangsom blijft, maar wordt nu op 300 euro per dag dat er te laat wordt gereageerd, met een maximum van 45.000 euro.” Het maakt voor het college niet uit, zij willen het niet meer zo ver laten komen. ||https://www.nrc.nl//nieuws/2022/09/14/werfkelder-kost-utrecht-kapitaal-a4141936
2022-09-15||Actuarissen zijn cruciaal voor pensioenfondsen en verzekeraars. Maar waar haal je ze vandaan?||Meisjes die dit jaar geboren worden, hebben een levensverwachting van 92,8 jaar, jongetjes een levensverwachting van 90,0 jaar. Ben je dit jaar 65? Dan heb je als man nog 20,4 jaar te leven gemiddeld, als vrouw nog 23,3 jaar. Waarom weten we dat precies? Omdat actuarissen dat nodig hebben om te berekenen hoeveel geld er nodig is voor pensioen of levensverzekering. Een pensioenfonds of een levensverzekeraar heeft zo’n actuaris, oftewel een verzekeringswiskundige, nodig om  te kunnen functioneren. Zonder kansberekening, zonder inschatting van hoe hoog de premies moeten zijn en hoeveel geld er in kas moet zitten, immers geen uitkering of pensioen. Datzelfde geldt voor schadeverzekeraars: daar berekent de actuaris de kans op een brand of autoschade en bepaalt op basis daarvan wat de prijs moet zijn van een verzekering. Functie: Actuaris / Specialist Pricing & Valuation Bedrijf: Onderlinge  ’s-Gravenhage  Locatie: Den Haag Open sinds: maart 2022  De kans  dat pensioenfondsen en verzekeraars in de huidige arbeidsmarkt een actuaris vinden, is dan weer niet zo groot. Volgens een schatting van actuaris.nl staan er permanent  honderdvijftig vacatures open bij verzekeraars, pensioenfondsen en advies- en detacheringbureaus. Veel actuarissen om die te vervullen zijn er niet in Nederland. Hoeveel het er precies zijn, weet niemand. Ongeveer 1.600 mensen mogen officieel de titel ‘Actuaris AG (Actuarieel Genootschap)’ voeren, maar de naam actuaris is niet beschermd. Elk jaar krijgen vijftig mensen een postmaster-opleiding tot actuaris in Amsterdam, Tilburg en Maastricht, terwijl aan de andere kant veel actuarissen tegen de pensioenleeftijd zitten.  Ook verzekeraar Onderlinge ’s-Gravenhage voelt de krapte. Al  sinds maart  zoekt het bedrijf uit Den Haag een actuaris,   en sinds het recente vertrek van een ervaren collega   staan er zelfs twee vacatures open. De Onderlinge ’s-Gravenhage (130 medewerkers, vorig jaar 112 miljoen euro omzet) is een middelgrote, coöperatieve verzekeraar met 215.000 ‘leden’, opgericht in 1895. Je kan er niet terecht voor een zorg-, schade-, of autoverzekering, wel voor levensverzekeringen en andere producten en diensten voor een oudedagsvoorziening. De verzekeraar richt zich daarmee op mensen in de ‘tweede levensfase’, mensen van ongeveer 45 jaar en ouder die nadenken over hun oude dag. Een potentieel enorme doelgroep. Zoals OG in het eigen jaarverslag schrijft: in 2022 was voor het eerst een op de vijf Nederlanders 65-plusser. De verzekeraar wil daarom nog meer financiële producten aanbieden voor deze groep.   Actuaris Ariessen (links). „Het team vindt het echt heel jammer dat het nog niet gelukt is mensen te vinden.”   Foto Olivier Middendorp En daar wringt het voor OG: zolang er geen nieuwe eigen actuarissen worden gevonden, is het moeilijk nieuwe producten te ontwikkelen. „We maken nu soms dingen niet, omdat we niet voldoende capaciteit hebben”, vertelt financieel directeur Réseva Engelaer.  Met veel kandidaten heeft OG nog niet gesproken. „Een handjevol”, aldus HR-manager Jikke de Jong.  „De markt is krap, dat merk je echt. Dat is in meer vakgebieden zo, maar dat speelt zeker bij actuarissen.” OG werkt meestal met recruitmentbureaus. Maar ook die hebben momenteel moeite om kandidaten te vinden, constateert De Jong. Sinds kort heeft OG daarom een eigen recruiter ingehuurd – binnen een dag gevonden via het eigen netwerk – om zelf meer te kunnen doen. Zoals actuarissen benaderen via LinkedIn. „Dan kun je mensen benaderen die misschien helemaal niet op zoek zijn, maar die als je ze benadert wel denken: hé. Dat OG vind ik ook wel interessant.”  Sinds kort kunnen collega’s een aanbrengbonus krijgen. Bij andere vacatures heeft dat al twee keer tot succes geleid. De Jong: „Dat werkt goed, omdat de collega dan kan vertellen hoe het hier is. We zijn niet heel bekend in verzekeringsland. Het helpt dan als je toekomstige collega’s daar iets over kunnen vertellen.” Het moderne kantoor van de verzekeraar staat langs het spoor in Den Haag, waar even verderop ook grote broers NN en Aegon zijn gevestigd. De precieze bureaus die leeg blijven doordat de vacatures maar niet worden vervuld, zijn niet aan te wijzen. Werknemers van OG hebben namelijk geen vaste werkplek. Elke ochtend kan iedereen kiezen waar die gaat werken: in een kantoortuinachtig gedeelte of in glazen ruimtes waar een klein aantal bureau staat. De gezochte actuarissen kunnen op de ene dag vlak bij de collega’s van productontwikkeling en sales zitten, als ze overleggen over nieuwe verzekeringen of andere producten. Op een andere dag kan een actuaris van OG aanschuiven aan de vergadertafel bij de assetmanagers, de mensen die het geld van de OG-leden veilig én met zoveel mogelijk rendement proberen te spreiden tussen aandelen, vastgoedfondsen en producten met een vaste rente. Die werkdag is de actuaris bezig met de vraag: kunnen we dat nieuwe product ook financieren? Dat een actuaris bij OG met zowel sales als financiën bezig is, maakt het niet gemakkelijk om kandidaten te vinden, geeft Engelaer toe. „Omdat we aan de ene kant de ervaring en de kennis willen van een echte vakman of -vrouw. En aan de andere kant iemand die inhoud ontzettend goed kan vertalen naar de mensen die het moeten verkopen en de mensen die het moeten onderhouden.” Volgens de financieel directeur is dat best een moeilijke combinatie. „Maar ik weet zeker dat die mensen er zijn. En dat die mensen het superleuk zouden vinden om bij ons te werken.” Peggy Ariessen vond dat vijf  jaar geleden in ieder geval wel. Zij werkte als zzp’er, eerst voor verschillende levensverzekeraars en daarna alleen voor OG. „De onderlinge sfeer is goed, en de korte lijntjes bij een kleinere verzekeraar als OG werken fijn voor mij. Nu bij OG kan ik echt het verschil maken, daarom ben ik hier in dienst gekomen.” Ariessen is een van de twee eigen actuarissen die OG  nog heeft. Daarnaast werkt er één zzp’er, en drie via een detacheringsbureau. Engelaer: „Het team vindt het echt heel jammer dat het nog niet gelukt is mensen te vinden. Die willen in een eigen, vast team werken, omdat je daar net een andere dynamiek mee hebt dan met externen. Collega’s worden er ongeduldig van, en dat snap ik heel goed.”  Engelaer benadrukt dat het team ondanks de vacatures wel met een „ontzettende flair en elan” doorgaat. „Maar je doet net wat minder dan als je wel met je eigen team zou werken, dan zou je echt gaan vliegen. Dat is wat je nu mist.” Haperende dienstverlening, toenemende werkdruk. Loopt Nederland vast door de nijpende personeelstekorten? Tegenover iedere honderd werklozen staan al 133 vacatures. In de serie De vacature bezoekt NRC zes werkgevers die al meer dan een half jaar een vacature hebben openstaan. Wat zijn de gevolgen? En wat doen ze eraan? NRC vond de vacatures met hulp van vacaturesite Jobfeed, die alle online vacatures verzamelt.||https://www.nrc.nl//nieuws/2022/09/14/actuarissen-zijn-cruciaal-voor-pensioensfondsen-en-verzekeraars-maar-waar-haal-je-die-vandaan-2-a4141896
2022-09-15||De toerist is na corona weer volop teruggekeerd||Er stond deze week weer een lange rij voor erotisch theater Casa Rosso op de Amsterdamse Wallen. „En het was pas maandagavond”, verzucht omwonende Teun Hubar. Lange rijen voor de coffeeshops, de prostitutieramen en de sekspodia zijn er al jaren, maar meestal niet zo vroeg in de week. Hubar: „Ik wist niet wat ik zag. Terwijl de vakanties ook in het buitenland alweer voorbij zijn.”  De stroom bezoekers is groter dan voor de coronapandemie. Het zijn veelal jonge toeristen die in het buitenland met slogans als get wasted  worden gelokt, maar volgens de omwonenden ook  gezinnetjes die tegen middernacht met kinderwagen en al de Wallen bezoeken. „Iedereen wil dit blijkbaar een keer gezien hebben”, zegt Brordus Bunder, bewoner van het laat-middeleeuwse stadsdeel. Met het  voorlopige einde van de pandemie is het toerisme weer volop terug, in Amsterdam en in heel Nederland. De toerismebranche heeft een mooie julimaand achter de rug, meldt het Nederlandse Bureau voor Toerisme & Congressen (NBTC) op basis van cijfers van het Centraal Bureau voor de Statistiek. Het aantal gasten groeide in juli  ten opzichte van dezelfde maand vorig jaar met ruim 22 procent, en ten opzichte van de julimaand in 2019, dus voor de pandemie, met meer dan 7 procent. Het aantal overnachtingen groeiden met 13 procent. Toeristen verblijven bovendien wat langer dan voorheen. Het aantal toeristen uit het buitenland herstelt zich eveneens, al blijft dat aantal nog licht achter bij drie jaar geleden. Het is niet verrassend dat het toerisme na de pandemie weer is opgeleefd, stelt Jan van der Borg, hoogleraar toerisme in het Belgische Leuven en het Italiaanse Venetië. „Mensen zien vakantie wereldwijd als een groot maatschappelijk goed. Steeds opnieuw blijkt uit onderzoek dat toeristen incidenten en rampen snel vergeten en toch weer op reis gaan.” Op de revival van het toerisme zijn  verschillende reacties mogelijk. Toerisme is „belangrijk”, zegt Ondrej Mitas, hoofddocent toerisme aan het Breda University of Applied Sciences. „Toeristen komen door hun bezoek uit de dagelijkse sleur, doen nieuwe ervaringen en interculturele contacten op. Dat bevordert hun persoonlijk welzijn en het welzijn van de maatschappij.” Daar komen de economische voordelen bij. Directeur Marco Esser van The Hague & Partners, de organisatie die Den Haag promoot bij zowel binnenlandse als buitenlandse potentiële bezoekers, is „heel blij” dat de stad in de eerste zeven maanden van dit jaar een recordaantal overnachtingen mocht noteren – en daarmee Rotterdam heeft verdrongen als tweede toeristische plaats van Nederland. Esser: „Eén op de tien Hagenaars verdient z’n geld in het toerisme, en dat zijn bovendien veelal banen voor praktisch geschoold personeel.” Ook houdt het toerisme algemene voorzieningen in stand: „Zonder bezoekers was er in Den Haag geen Bijenkorf en hing het ‘Meisje met de parel’ niet in het Mauritshuis.” Anderzijds zijn de uitwassen van het toerisme niet verdwenen na de coronapandemie, constateert hoogleraar  Van der Borg. „Veel onderzoekers hadden verwacht dat landen en steden zich zouden bezinnen op het massatoerisme. Maar de reflectie is overgewaaid. We hebben niets geleerd van de pandemie. We zijn weer terug bij af.” Wat de steden en de toeristenbranche hadden moeten leren, stelt de hoogleraar, is dat kwantiteit niet boven kwaliteit gaat, dat de sociale en ecologische voetafdruk van het massatoerisme veel te groot aan het worden is. „Het aantal inwoners van het historische centrum van Venetië daalt tot onder de vijftigduizend. De sociale structuur van de stad is vernield.” Toeristen moeten inzien dat ze echt niet altijd hoeven te vliegen zoals de rijken der aarde om gelukkig te worden en bijvoorbeeld anderhalve dag te besteden in Malaga, „om daar af te koelen in een Spaanse Bijenkorf en daarna op een terras een glas Heineken te drinken”.   Dat vindt ook hoofddocent toerisme  Mitas. Bezoek plaatsen die misschien minder bekend maar daarom niet minder de moeite waard zijn, is zijn advies aan toeristen: de vestingstadjes van de Zuiderwaterlinie, de Hanzesteden. „Denk na over wat je leuk vindt. Zoek de ongewone dingen, leef in het moment in plaats van bekende plaatsen te bezoeken om dat later aan vrienden te vertellen.” Kabinet, provincies en steden hebben al jaren het voornemen de toeristen te spreiden in ruimte en tijd. Zo’n strategie heeft zeker kans van slagen, want volgens Mitas blijkt uit onderzoek dat alleen al kleine veranderingen in informatie over bestemmingen leidt tot minder bezoek aan traditionele highlights. Ook toeristen zelf geven de voorkeur aan minder drukke trekpleisters en zijn, bleek uit eerder onderzoek dit jaar, bereid hiervoor te betalen. Veel heil verwachten de onderzoekers ook van reserveringen. Van der Borg: „Beloon toeristen die hun bezoek aankondigen, met kortingen bijvoorbeeld.” Dat Nederlandse steden buiten Amsterdam alleen maar blij zijn met de groei van toerisme, is begrijpelijk maar onverstandig. Van der Borg: „Het toerisme blijft groeien. Als je nu niet ingrijpt, zitten veel steden straks in dezelfde ellende als Amsterdam nu.” Den Haag zet in op spreiding in tijd en ruimte, ook door congressen binnen te halen, en buitenlandse bedrijven en instellingen die door het jaar heen zorgen voor bezetting van de hotels.  „Zo is het gezellig druk en nooit te druk”, aldus  Esser van The Hague & Partners.  Intussen breekt Amsterdam zich het hoofd over maatregelen tegen het gekrioel op de Wallen. „De gemeente moet de magneten hier weghalen”, zegt bewoner  Hubar,  de seksindustrie en de coffeeshops. Er ligt een plan voor een nieuw te bouwen erotisch centrum elders in de stad. Ook wordt overwogen de toeristenbelasting te verhogen om het aantal overnachtingen terug te brengen – hoewel veel overlast wordt veroorzaakt door dagjesmensen die elders in de regio overnachten. Verder wordt wellicht de verkoop in coffeeshops aan bezoekers zonder Nederlands paspoort verboden. En Amsterdam zou een ander toeristisch publiek moeten aantrekken. Van der Borg: „Amsterdam heeft ooit de grote fout gemaakt door uit te dragen dat in de stad alles mag en hufters worden getolereerd.”  Een woordvoerder van de gemeente: „Wij kunnen ons heel goed vinden in de aanbeveling dat we ons moeten herpositioneren als stad.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/14/de-toerist-is-na-corona-weer-volop-teruggekeerd-a4141934
2022-09-15||Woke is niet langer een geuzennaam maar een scheldwoord||Wat betekent ‘woke’? Dat hangt ervan af wie je het vraagt. Voor linkse activisten, van de jaren dertig tot heden, is woke een emancipatoire term die betekent: blijf waakzaam, houd je ogen open voor het racisme in de maatschappij. Voor radicaal-rechts is woke een fascistoïde ideologie die iedereen monddood maakt die niet ‘politiek correct’ is. En ook minister Dilan Yesilgöz (Justitie en Veiligheid, VVD)  ziet ‘woke’ als een bedreiging voor de democratische rechtsstaat.  Afgelopen dinsdag verzorgde Yesilgöz de veertiende HJ Schoo-lezing,  een jaarlijkse lezing door een politicus, georganiseerd door EW Magazine. Het was een weinig hoopvolle. Yesilgöz sprak haar zorgen uit over de democratische rechtsstaat: ondermijnende drugscriminaliteit, terrorisme en extremisme, antisemitisme, nepnieuws en complottheorieën. En ‘wokisme’.  De VVD-minister definieerde wokisme als een stroming van mensen „die vinden dat zij mogen bepalen welke informatie of mening juist is en wat niet juist is […] wat deugt en niet deugt. […] Die onder het mom van inclusie alleen maar bezig zijn met uitsluiten. Met het cancelen van alles wat hun niet aanstaat.” De woke-cultuur verhindert volgens haar wederzijdse kritiek op universiteiten, leidt tot zelfcensuur en stimuleert onverdraagzaamheid, „terwijl verdraagzaamheid nu juist de kern van de democratische rechtsstaat is.” Haar woorden leidden tot ophef, omdat ze woke in één adem noemde met terrorisme en complottheoriën Haar woorden leidden tot ophef onder opiniemakers en columnisten, omdat Yesilgöz woke in één adem noemde met terrorisme en complottheoriën. En ook omdat zij minister van Justitie is, en woke benoemde als een bedreiging voor de rechtsstaat. Yesilgöz’ speech onderstreept dat de betekenis van het begrip ‘woke’  verschuift van  geuzennaam naar  scheldwoord. Tot nu waren het vooral radicaal-rechtse partijen die ‘woke’ in een kwaad daglicht stelden, en op social media wordt dan ook gespeculeerd waarom de VVD zich daar nu bij aansluit. Is het een poging van de middenpartij om kiezers te trekken op de flanken?  Wat Yesilgöz doet is niet nieuw. Er is zelfs een (spottend) woord voor VVD’ers die harde standpunten verkondigen om kiezers bij radicaalrechtse partijen weg te lokken: PVV-corvee.  De term woke komt van het Engelse werkwoord ‘to wake’ en betekent letterlijk ‘wakker geworden’. Taalwetenschapper Sibo Kanobana vertelde NRC in januari dat de term ‘(stay) woke’ teruggaat tot de Afro-Amerikaanse gemeenschap in de jaren dertig. Destijds, en in de decennia daarna, verwees de term niet naar een ideologie maar diende hij juist als waarschuwing: wees waakzaam, deze maatschappij is racistisch.  Sinds de Black Lives Matter beweging opkwam is het woord gepopulariseerd. En dat ging hand in hand met groeiende kritiek.  „Woke is een scheldwoord geworden”, zegt Kanobana. „Het betekent zoiets als politiek correcte, overgevoelige knorrepot.” Woke  wordt gebruikt om    linkse activisten,  bijgenaamd ‘sneeuwvlokjes’, te ridiculiseren.   Woke is geen ideologie maar bestaat als houding wel degelijk: het proberen te doorzien van maatschappelijke structuren, op zoek naar onderdrukking. Denk aan de politieke partij BIJ1. Ironisch genoeg is er ook een extreemrechtse minderheid van complotdenkers en coronasceptici die zichzelf „wakker” noemt. Is Yesilgöz’ speech een poging van middenpartij VVD om kiezers op radicaal rechtse flank te trekken? In de Tweede Kamer gebruikte Rob Jetten (D66), toen nog Kamerlid, het woord in 2020 als eerste, in de oorspronkelijke, emancipatoire betekenis. „Het feit dat door al die demonstraties van Black Lives Matter steeds meer mensen woke worden, is goed, maar het verdient ook navolging in onze systemen, onze instituties en in ons beleid.”   Nog in datzelfde jaar werd ook de radicaal-rechtse betekenis ervan in de Kamer gebruikt. PVV-Kamerlid Martin Bosma zei toen dat de kerntaak van de EU het „opleggen” van de „woke-ideologie” was. In zijn woorden was dat: „een cocktail van diversiteitsracisme, klimaatsocialisme en de oorlog tegen de natiestaat.” En in 2021 noemde Bosma de „woke-ideologie” weer, ditmaal als gedachtegoed van een linkse elite waartoe het toenmalige kabinet volgens hem behoorde.  In september 2021 werd ‘woke’ druk bediscussieerd, voornamelijk door Geert Wilders, die het in de Tweede Kamer had over een „woke-dictatuur”: „Een verstikkende, dwangmatige identiteitspolitiek, die doet denken aan de ergste totalitaire regimes”. Die „woke-gekkigheid” wordt volgens de PVV-leider bovendien „in de hoofden van onze jonge kinderen” gestopt op scholen. Ook Joost Eerdmans (JA21) heeft het over de „verstikkende woke-cultuur”. En Wybren van Haga vergelijkt woke  met communisme. Daarna is ‘woke’ nooit meer door linkse partijen genoemd in de oorspronkelijke betekenis. In mei 2022 uitte ook de VVD voor het eerst zorgen over woke. VVD-Kamerlid Hatte van der Wouden stelde schriftelijke vragen aan minister Robbert Dijkgraaf (Onderwijs, D66) naar aanleiding van het Telegraaf-artikel ‘Filosoof waarschuwt voor wokisme: ‘Studenten noemen mij racistisch en homofoob’’. Het VVD-Kamerlid noemde het „zeer zorgwekkend” als „docenten zich niet meer vrij durven te uiten in een academische omgeving.”  Yesilgöz gaat nu in haar lezing nog verder mee in het nieuwe frame dat radicaal-rechts heeft geschapen rondom de term ‘woke’. Matthijs Rooduijn, politicoloog aan de Universiteit van Amsterdam, denkt dat zij dit bewust heeft gedaan. „Yesilgöz lijkt zich te willen profileren als VVD’er die tegelijkertijd aantrekkelijk is voor mensen uit het politieke midden – door complottheorieën en nepnieuws te bekritiseren – en kiezers uit een rechts-populistische hoek.”  Dat heeft volgens hem te maken met het veranderde politieke landschap. „Het eind van het tijdperk Rutte komt dichterbij. De VVD verliest stevig in de peilingen en de onvrede in de politiek piekt. De partij is lang succesvol geweest omdat zij kiezers uit het politieke midden begrijpt, en tegelijkertijd kan flirten met politieke extremen.” Yesilgöz zou zich met deze lezing presenteren als politicus die deze strategie kan voortzetten, ook ná Rutte.||https://www.nrc.nl//nieuws/2022/09/14/ook-vvd-minister-yesilgoz-heeft-woke-ontdekt-als-scheldwoord-a4141933
2022-09-15||Zweden maakt ruk naar rechts na uitslag parlementsverkiezingen||Hoewel de stembusgang op zondag plaatsvond, duurde het tot woensdag om alle stemmen te tellen en zo tot de voorlopige uitslag te komen. Het rechtse blok, met daarin de extreem-rechtse Zweden Democraten, komt op 176 zetels, de partij van premier Magdalena Andersson komt samen met andere centrum-linkse partijen op 173 zetels. Hoewel de sociaal-democratische SAP van Andersson de grootste partij is geworden, kondigde de premier in een persconferentie haar ontslag aan. „De voorlopige uitslag is duidelijk”, zei ze. „Het rechtse blok heeft een kleine meerderheid en dus zal ik ontslag nemen”. Andersson werd vorig jaar de eerste vrouwelijke premier van Zweden en leidde in de laatste maanden een wankele minderheidsregering met daarin alleen haar eigen partij. Ze heeft gezegd actief te blijven in de oppositie. Ulf Kristersson, de premierskandidaat van het rechtse oppositieblok, gaat de komende tijd proberen een nieuwe regering te vormen. In die regering zal waarschijnlijk een grote rol zijn weggelegd voor de Zweden Democraten (SD), een extreem-rechtse partij die de grote verrassing bij de parlementsverkiezingen werd. De partij voerde in aanloop naar de verkiezingen met succes campagne tegen bendegeweld, criminaliteit en immigratie. De SD, die jarenlang werd buitengesloten door andere partijen vanwege extremistische sentimenten onder de aanhang, wil in Zweden een van de strengste anti-immigratiewetten van Europa implementeren.  Jimmie Åkesson, de 43-jarige partijleider van de SD, reageerde kort nadat de voorlopige uitslag binnenkwam. „Genoeg van het mislukte sociaal-democratische beleid dat het land acht jaar lang in de verkeerde richting heeft geleid. Het is tijd om veiligheid, welvaart en cohesie opnieuw op te bouwen. Het is tijd om Zweden op de eerste plaats te zetten”, zei hij.||https://www.nrc.nl//nieuws/2022/09/14/zweden-maakt-ruk-naar-rechts-na-uitslag-parlementsverkiezingen-a4141931
2022-09-15||Frits van Eerd:   onconventioneel Jumbo-topman  met een (te?) grote liefde voor auto’s||Had Frits van Eerd niet van auto’s gehouden, dan was supermarktketen Jumbo waarschijnlijk een ander bedrijf geweest. Misschien niet minder  succesvol, maar in elk geval minder geel. Topman Van Eerd koos voor die kleur nadat hij als tiener op Zandvoort de geelzwarte auto’s van Team Minardi zag racen. Daarop verfde hij zijn brommer geel, zijn helmen, en later ook de winkels van het familiebedrijf. Al zolang Van Eerd zich kan herinneren, is hij idolaat van ronkende motoren. Hij keek als kind vol bewondering naar de vrachtwagens die over het terrein van zijn vaders bedrijf reden en sleutelde als tiener aan brommertjes en auto’s, waarin hij ook ging handelen. Sinds vijf jaar heeft Van Eerd ook een eigen raceteam en zijn garage staat vol met klassieke wagens. Diezelfde liefde brengt Van Eerd, en ook Jumbo, nu in verlegenheid. Afgelopen dinsdag deed fiscale opsporingsdienst FIOD invallen bij een reeks woningen en bedrijven in Noord-Brabant, Drenthe en Groningen in verband met een witwasonderzoek. Een van die plekken was het  landgoed van Van Eerd in het Brabantse Heeswijk-Dinther, vlak bij het Veghelse Jumbo-hoofdkantoor. Bij de invallen werden negen verdachten aangehouden. Deze donderdag besluit de officier van justitie of zij langer in hechtenis moeten blijven. Aanvankelijk was niet bekend of Van Eerd tot de verdachten behoorde. Jumbo  liet alleen weten dat het onderzoek niet op de supermarktketen zelf is gericht. Een dag later blijkt  dat Van Eerd wel degelijk is aangehouden. De onthulling van Het Financieele Dagblad daarover wordt door een bron die op de hoogte is van de zaak bevestigd aan NRC. Volgens de zakenkrant zijn dinsdag ook invallen gedaan op het hoofdkantoor van Jumbo in de zoektocht naar „persoonlijke bezittingen en communicatie”. Een deel van de autocollectie van Van Eerd staat op het Jumbo-terrein. Het onderzoek van de FIOD draait om het witwassen van grote hoeveelheden geld en goederen. De verdachten zouden dat hebben gedaan via de handel in onroerend goed, auto’s en „onverklaarbare contante stortingen”, maar ook via sponsorcontracten in de motorcross-sport. Hoofdverdachte is oud-motorcrosser en autohandelaar Theo E. uit het Drentse Gasteren, die Van Eerd kent uit de crosswereld. Met de arrestatie van Van Eerd verliest Jumbo (9,9 miljard euro omzet, 100.000 medewerkers) – in elk geval tijdelijk – de man die het bedrijf al twintig jaar aanstuurt. De 55-jarige Brabander behoort tot de derde generatie in het familiebedrijf. Of zijn rol tijdelijk wordt waargenomen door een andere bestuurder is nog onduidelijk. „We wachten gewoon tot Frits terugkeert op het bedrijf”, liet financieel directeur Peter van Erp dinsdag aan NRC weten. Dat Van Eerd topman zou worden, was in zijn jeugd geen zekerheid. Net als zijn zussen Colette en Monique moest ook Frits van vader Karel van Eerd gewoon beginnen op de winkelvloer. Het familiebedrijf was toen net van koers veranderd: wat ooit begon als een groothandel transformeerde in rap tempo tot supermarkt. Het was vader Karel die de uiterst succesvolle Jumbo-formule op papier zette, maar  zoon Frits die hardop droomde over wat het bedrijf ooit zou kúnnen zijn: een landelijke keten. De eerste stap in die richting zette Jumbo in 2006, met de overname van een handvol Konmar-winkels. Een paar jaar later volgden nog grotere prooien: Super de Boer (2009) en C1000 (2012). Sinds vorig jaar is de familie, via een investeringsfonds, ook mede-eigenaar van warenhuisketen HEMA.  De overnames hebben van Jumbo een supermarktgigant gemaakt met bijna zevenhonderd winkels, de landelijke nummer twee na  Albert Heijn.  Het concern is misschien wel de grootste sportsponsor van Nederland. Het logo van Jumbo prijkt onder meer op de kleding van de beste wielerploeg van de wereld, een schaatsploeg, Formule 1-coureur Max Verstappen en motorcrosser Jeffrey Herlings. Veel van die trajecten lopen al lang. Zo is Jumbo al jaren actief in de motorsport, waar het bedrijf ooit een talententeam sponsorde, waarvan hoofdverdachte Theo E. destijds de manager was. Het Openbaar Ministerie wil desgevraagd niet kwijt of het onderzoek zich specifiek op die samenwerking richt. Qua timing komt de aanhouding van Van Eerd bijzonder ongelegen. Vorig jaar kondigde Jumbo een nieuwe, „plattere” structuur voor de top aan. Financiële man Ton van Veen, jarenlang de rechterhand van Van Eerd, werd commissaris. De gedachte daarachter was dat Van Eerd nog meer „midden in het bedrijf” zou komen te staan. Van Eerd is geen conventionele topman, zeiden bekenden van hem  in 2020 tegen NRC. Sommige taken die in andere bedrijven bij de hoogste baas zouden liggen, zoals sponsoring en digitalisering van de supermarkt, had Van Eerd ondergebracht bij zijn financiële man. Maar Van Eerd heeft ook een belangrijke rol richting de buitenwereld, zeiden ze. Niemand kan het Jumbo-gevoel beter overbrengen dan hij, met zijn bijna oneindige energie. Dat kwam de Jumbo-topman ook weleens op kritische vragen te staan. Had hij niet té veel hobby’s? Zo speelt Van Eerd trompet in een blaaskapel. Ook nam hij twee carnavalshits op, waarvan een met de Gebroeders Ko. En dan waren er ook nog al die gemotoriseerde bezigheden. Van Eerd reed jaren in de Formule Renault en nam vijf keer deel aan de Dakar-rally, die twee weken duurt. Met zijn eigen Jumbo-raceteam rijdt Van Eerd races, zoals de 24 uur van Le Mans.  Het zijn bezigheden die hij gewoon nodig heeft, zei Van Eerd vorig jaar tegen  Ivo Niehe. Hobby’s zijn voor hem als een dynamo, waarmee hij zijn accu oplaadt voor werk. „Als je maar twee dingen ernaast doet, heb je twee kansen om je accu aan te vullen. Maar wat nou als je tíén dingen doet?”||https://www.nrc.nl//nieuws/2022/09/14/frits-van-eerd-onconventioneel-jumbo-topman-met-een-te-grote-liefde-voor-autos-a4141930
2022-09-15||Kunstlicht kleurt de wereld blauw, maar dat is slecht nieuws voor mens en natuur||Europese nachten worden steeds blauwer. Naast een forse toename van lichtvervuiling door nachtelijk kunstlicht, is er een verschuiving van roodoranje buitenverlichting naar blauwer licht. Dat concluderen  onderzoekers op basis van foto’s van astronauten Hun bevindingen verschenen woensdag in Science Advances. De kleurverschuiving wijst erop dat steeds meer landen energiezuinige ledlampen gebruiken. Het licht daarvan is vaak blauwer dan dat van traditionele lampen. „Ons onderzoek toont aan dat de lichtvervuiling toeneemt, ook op plekken waar het volgens eerdere metingen leek af te nemen”, vertelt astrofysicus Alejandro Sánchez de Miguel van de universiteit van Exeter. Dat komt doordat bijna al het voorgaande onderzoek naar nachtelijk kunstlicht gedaan is met satellietmetingen en de gebruikte satellietsensoren zijn blind voor het blauwe licht.  Sánchez de Miguel en zijn collega’s hadden al langer het vermoeden dat de toename van nachtelijk kunstlicht groter was. Zo leek de lichtvervuiling in bijvoorbeeld het Verenigd Koninkrijk af te nemen, terwijl dat niet het geval was. Daarom besloten ze te kijken naar kleurenfoto’s die astronauten vanuit het internationale ruimtestation ISS maakten. De onderzoekers vergeleken foto’s van Europese nachten in 2012 en 2013 met die in 2014 tot 2020. Daarop zagen ze de kleur van het uitgestraalde licht verschuiven van warm rood naar koud blauw. Dit effect is het duidelijkst in het Verenigd Koninkrijk, Italië en Roemenië. Daar is het gebruik van ledlampen het sterkst toegenomen. Sánchez de Miguel: „Milaan was de eerste grote stad in Europa die haar straatverlichting volledig verving door leds en in het Verenigd Koninkrijk bestond begin 2019 al ruim 50 procent van alle openbare straatverlichting uit leds.” Nederland, Duitsland, Oostenrijk en België lijken conservatiever; daar veranderde de kleur tussen 2012 en 2020 minder. Met name België houdt een opvallend oranje gloed. Daar zijn nog veel lagedruknatriumlampen. Kunstlicht heeft negatieve gevolgen voor de natuur Kamiel Spoelstra bioloog Zowel de toename van het nachtelijke kunstlicht als de verschuiving naar blauwer licht, baart de onderzoeker zorgen. „Lichtvervuiling zorgt er niet alleen voor dat we ’s nachts nauwelijks sterren zien”, zegt Sánchez de Miguel. „Kunstlicht, en dan vooral het blauwe licht, heeft negatieve gevolgen voor de natuur en de menselijke gezondheid.” Kamiel Spoelstra, bioloog bij het Nederlands Instituut voor Ecologie (NIOO-KNAW), beaamt dat: „Bijvoorbeeld de biologische klok van mensen en dieren reageert relatief sterk op blauw licht, waardoor het slaapritme verstoord kan raken. En de ogen van dieren die ’s nachts actief zijn, zoals muizen, zijn aangepast aan het relatief blauwe achtergrondlicht ’s avonds. Als  buitenverlichting blauwer wordt dan ervaren ze het omgevingslicht  intenser, waardoor ze zich onveiliger voelen omdat ze een makkelijker prooi zijn.” Volgens Sánchez de Migue en Spoelstra zou minder of geen buitenverlichting het best zijn. En als verlichting nodig is, kies dan voor warm wit licht dat wat roder is. Dat kan ook met leds. Het koude, witte ledlicht met relatief veel blauw is vaak iets energiezuiniger, maar je kunt ook warmer, roder ledlicht maken. Spoelstra: „Mensen moeten misschien ook leren om minder afhankelijk te zijn van licht.”||https://www.nrc.nl//nieuws/2022/09/14/de-nachten-worden-blauwer-in-europa-a4141922
2022-09-15||Column | Deeltijdwerk is de échte vijand van emancipatie||Vrouwenemancipatie vinden we heel belangrijk in Nederland. Maar is de Nederlandse vrouw wel echt geëmancipeerd? Deze week las ik voor de zoveelste keer dat vrouwen veel parttime werken. Maar liefst 4,5 miljoen mensen werken in deeltijd. Dat is bijna de helft van de werkzame beroepsbevolking. Maar de verschillen tussen mannen en vrouwen zijn nog steeds immens. 70 procent van de Nederlandse werkende vrouwen doet dat in deeltijd. Onder mannen is dat 28 procent. Er is maar weinig veranderd sinds 2013, stelde het CBS in zijn begeleidende persbericht deze week. Werknemers in dienstverlenende beroepen, zorg- en welzijnsmedewerkers en pedagogische medewerkers zoals kinderopvangjuffen werken het vaakst in deeltijd, soms boven de 90 procent. In de ict-sector heerst nog duidelijk een mannencultuur, slechts 3 procent werkt er in deeltijd. Militairen en mensen in de agrarische sector maken de meeste uren in een week. Ook in die sectoren zien we te weinig vrouwen. Waarom maken we ons wel druk over een tekort aan vrouwen op straatnaambordjes of over niet-genderneutrale kinderkleding of speelgoed, maar nauwelijks over het deeltijdprobleem? Dat het lage aandeel vrouwen in raden van bestuur voor velen een issue is, vind ik terecht. Maar het gaat niet alleen om de top; het gaat vooral om de lagen daaronder van waaruit de top gevoed wordt. En daar gaat het mis; door de parttime cultuur waar we in Nederland maar niet van afkomen, en waarover we veel te makkelijk onze schouders ophalen.  Want deeltijdwerk zou een privékeuze van vrouwen zijn. En eigen keuzes zijn heilig voor veel hedendaagse feministen. Of het nou gaat om het dragen van een boerka of boerkini, het aanhangen van vrouwonderdrukkende ideologieën of het kiezen voor deeltijdbaantjes om twee of drie dagen per week voor de kinderen te kunnen zorgen terwijl de echtgenoot vijftig of meer uur per week carrière maakt. Ja, deeltijd werken is een privékeuze, ja het is een recht. Maar het is ook een ingesleten onderdeel van de Nederlandse cultuur waar vrouwen zich – vaak uit schuldgevoel naar hun kinderen – maar naar schikken. Zelfs mijn dochtertje confronteert mij ermee: „Mama, waarom zijn de mama’s van school vaak thuis? Kun jij ook niet overdag thuis zijn?” Parttime werkende vriendinnen kunnen het in groepsapps niet nalaten resultaten van onderzoeken te sturen waaruit zou blijken dat Nederlandse kindjes veel gelukkiger zijn dan die in omringende landen. En ook in vrouwenbladen lees ik nog steeds regelmatig dat het anderhalfverdienmodel het geheim achter gezinsgeluk zou zijn. Het is echter zelden de man die zijn carrière inlevert bij de komst van kinderen. En over economische onafhankelijkheid hebben die vriendinnen het liever niet. Uit onderzoek blijkt dat het inkomen van vrouwen gemiddeld bijna halveert als ze een kind krijgen terwijl bij vaders het inkomen nagenoeg gelijk blijft. Naast de heersende traditionele gezinsopvatting bij stellen met kinderen is het een cultuur die ook hardnekkig in stand gehouden wordt door de manier waarop we de maatschappij ingericht hebben. Gezinnen die geen opa’s en oma’s kunnen inzetten als kinderoppas, of geld genoeg hebben voor een nanny, kúnnen er in dit land geen twee voltijdscarrières op nahouden zonder permanent in stress te leven. Het is een raadsel dat scholen hier nog altijd uitgaan tussen 12 en 15 uur. En dat er bij veel bedrijven nog steeds een taboe rust op thuiswerken met (kleine) kinderen om je heen. Wat ook niet helpt bij het terugdringen van vrouwelijk deeltijdwerk is het feit dat het netto inkomen van velen nauwelijks stijgt wanneer ze een dagje meer werken. Dat heeft niet alleen met hogere belastingschijven te maken, maar ook met toeslagen die kunnen vervallen. Een half miljoen Nederlanders staat te trappelen om meer uren per week te werken, volgens peilingen van werkgeversorganisaties VNO-NCW, MKB-Nederland en AWVN. Maar ze doen het niet omdat het financieel niks oplevert. Terugdringing van de deeltijdcultuur onder vrouwen zou speerpunt moeten zijn van iedereen die strijdt voor vrouwenemancipatie en echte – niet alleen theoretische, maar ook praktische – gelijkheid van man en vrouw. Regering, maak nou eindelijk eens serieus werk van het opruimen van alle drempels voor voltijdwerk; ga om te beginnen eens op studiereis naar Franse scholen die kinderen niet om 14 uur buiten zetten, maar tot 18 uur of langer een interessant programma bieden van sport, muziek én een warme maaltijd. Vooralsnog wijst weinig erop dat de situatie in Nederland verbetert. Wat wil je ook in een land waar het emancipatoire debat vooral draait om genderneutraal taalgebruik, in plaats van het echte emancipatieprobleem aan te pakken. Aylin Bilic is headhunter en publicist.||https://www.nrc.nl//nieuws/2022/09/14/deeltijdwerk-is-de-echte-vijand-van-emancipatie-a4141919
2022-09-15||In beeld: de processie van Buckingham Palace naar Westminster Hall||||https://www.nrc.nl//nieuws/2022/09/14/in-beeld-de-processie-van-buckingham-palace-naar-westminster-hall-a4141914
2022-09-15||Onafhankelijke arbiter: ‘NAM deed poging tot beïnvloeding’||Kwam je als gedupeerde met schade aan je woning er niet uit met gaswinner NAM? Dan kon je vanaf 2016 terecht bij de Arbiter Bodembeweging. Deze groep oud-rechters moest geschillen tussen de NAM en gedupeerden op een laagdrempelige manier snel oplossen. In 2018 lagen er al 3.000 zaken bij de Arbiter, die onafhankelijke diende te opereren. Maar bindend waren de uitspraken van de Arbiter niet. De NAM zou „in beginsel” de uitspraken nakomen, zei oud-voorzitter en arbiter Pieter Schulting (2016-2020) woensdag voor de parlementaire enquêtecommissie in Den Haag. Maar in de praktijk bleek de NAM de uitspraken vooraf en tijdens het proces te willen beïnvloeden. Al bij de aanstelling van de Arbiter kwamen er „waarschuwingen” van de NAM over toekomstige uitspraken, aldus Schulting. De Arbiter vond dat lichte trillingen door bevingen schade konden veroorzaken aan huizen. Het Centrum Veilig Wonen (CVW), dat de schades toen afhandelde in opdracht van de NAM, vond dat niet. Zou de Arbiter een uitspraak doen waarbij schade erkend werd door lichte trillingen, dan zou de NAM „naar de rechter stappen”, zei Schulting. „Daar is vaak mee gedreigd en dat hebben wij altijd als zeer bezwaarlijk ervaren.” Was dat poging tot beïnvloeding, vroeg de commissielid Stieneke van der Graaf (ChristenUnie) aan Schulting? „Zo kunt u dat noemen. Maar we lieten ons daar niet door beïnvloeden.” Briefjes van de NAM
Ook tijdens bepaalde zaken probeerde de NAM buiten het proces haar invloed uit te oefenen. Als voorzitter kreeg Schulting zo’n tien brieven van de NAM, „hele epistels vol argumenten”. Die briefjes gingen over lopende zaken en stonden vol juridische argumenten. „Ik beantwoordde aan de NAM dat we daar niet op in gingen”, zei Schulting. „Het is geen pas om in een apart briefje aan de Arbiter met inhoudelijke argumenten te komen. Je kunt niet een één-tweetje met de rechter hebben buiten de procedure om, dat kan niet.” Schulting heeft de NAM leren kennen als „een organisatie die er moeite mee had om de regie over de schadeafhandeling los te laten”. Dat bleek ook na 2017, toen er een nieuw schadeprotocol werd bedacht dat onafhankelijk van de NAM zou opereren. Suggesties die de Arbiter Bodembeweging deed aan de Nationaal Coördinator Groningen (NCG), de overheidsorganisatie die het nieuwe protocol moest opstellen, werden veelal afgewezen. „De reactie was keer op keer van dat kun je wel willen, maar reken er maar niet op dat de NAM daarmee akkoord gaat”, zei Schulting. Uiteindelijk is er een schadeprotocol gekomen „waar wij niet blij mee waren”. ||https://www.nrc.nl//nieuws/2022/09/14/onafhankelijke-arbiter-nam-deed-poging-tot-beinvloeding-a4141912
2022-09-15||Armenië: dodental door gevechten aan grens Azerbeidzjan opgelopen tot meer dan 100||Het aantal Armeense militairen dat om het leven is gekomen bij de gevechten tussen Armeense en Azerbeidzjaanse troepen is de afgelopen twee dagen opgelopen tot 105. Dat heeft de Armeense premier Nikol Pasjinian woensdag in een toespraak tegen het Armeense parlement gezegd. Ook is Armenië land verloren aan Azerbeidzjan, al is onduidelijk hoe groot dat gebied is. Aan Azerbeidzjaanse zijde zijn ook dodelijke slachtoffers gevallen, maar de regering meldt niet hoeveel.  De gevechten ontstonden in de nacht van maandag op dinsdag op de grens tussen Armenië en Azerbeidzjan. Beide landen beschuldigen elkaar ervan het geweld te hebben uitgelokt. Het Azerbeidzjaanse leger nam vanaf maandagavond verschillende Armeense stadjes onder vuur met mortiergranaten en drones. Volgens Azerbeidzjan was dat een reactie op „Armeense provocaties”, zoals troepenopbouw aan de grens.  Armenië en Azerbeidzjan zijn al jarenlang met elkaar in conflict over het betwiste gebied Nagorno-Karabach. Dat wordt internationaal erkend als Azerbeidzjaans grondgebied, maar in de jaren 90 splitste de regio, die voornamelijk bevolkt wordt door Armeense separatisten, zich af. De gevechten van de afgelopen dagen zijn de heftigste uitbarsting van geweld in het gebied sinds 2020, toen een zesweekse oorlog plaatsvond. Meer dan 6.500 mensen kwamen daarbij om. Uiteindelijk veroverde Azerbeidzjan gebieden terug en werd onder leiding van Rusland een wapenstilstand getekend. ||https://www.nrc.nl//nieuws/2022/09/14/armenie-dodental-door-gevechten-aan-grens-azerbeidzjan-opgelopen-tot-meer-dan-100-a4141894
2022-09-15||Kiekjes uit de Cupola||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/14/kiekjes-uit-de-cupola-a4141815
2022-09-15||Biden belt met koning Charles om condoleances over te brengen||De Amerikaanse president Joe Biden heeft woensdag met de Britse koning Charles gebeld. Volgens het Witte Huis condoleerde Biden Charles met het overlijden van zijn moeder, die hij als „vriendelijk en gastvrij” herinnerde. Biden zou daarnaast „de grote bewondering van het Amerikaanse volk voor de koningin” over hebben gebracht en de wens hebben geuit uit een goede relatie met het Britse koningshuis te onderhouden. Joe Biden zal met zijn vrouw aanwezig zijn bij de uitvaart van Elizabeth op maandag 19 september. Vorig jaar ontmoette Biden Elizabeth nog op Windsor Castle, enkele maanden na zijn aantreden.||https://www.nrc.nl//nieuws/2022/09/14/biden-belt-met-koning-charles-om-condoleances-over-te-brengen-a4141895
2022-09-15||‘Bakkie pleur’ zou nu 2,50 moeten kosten, Peter houdt het bij 1,40||Illustratie Stella Smienk
 ‘Graag nog een koffiebakkie voor Fred en Hans.” Geroutineerd pakt Peter van Eijk (70) twee kopjes vanachter de toonbank, drukt op de automaat en geeft ze mee aan de klant. Volgende. „Dag Peet… Kan ik afrekenen?” Het publiek in Consumptiehuis de Aanloop, midden op het Jonckbloetplein in Den Haag, is haast even oud als de tent zelf. Peter van Eijk nam het etablissement – een houten keet – over van zijn neef in 1973, toen haast op elke straathoek nog een koffiehuis stond. Gemeentebeleid, want heel vroeger kreeg Jan de Arbeider hier op vrijdagmiddag het salaris uitbetaald in plaats van in de kroeg – beter voor iedereen. Tijden veranderen en het terras van Consumptiehuis de Aanloop zit nu vol gepensioneerden. De vaste klantenkring. En tja, ga je inflatie doorberekenen aan mensen die je al dertig jaar kent?  Peter van Eijk (70) Eigenaar van koffietent Consumptiehuis de Aanloop in Den Haag Betaalt voor een tray Lipton Ice nu 4 euro meer, maar berekent de prijsstijging niet door aan klanten Een koffiehuis verderop deed het onlangs wel. Een beetje. De prijs voor een ‘bakkie pleur’ (met slagroom) ging tweemaal met een dubbeltje omhoog, van 1,40 naar 1,50 naar 1,60 euro. Maar zou je de inflatie écht doorberekenen, dan moet je de klant 2,50 euro laten aftikken. „Dat kun je doen als je een toeristentent bent”, zegt Peter van Eijk. „Maar je vaste klantenkring… dat is toch je omzet.” Hij houdt de koffieprijs gewoon waar ’ie al acht jaar op staat: 1,40 euro. En ook de prijs van de limonades (voor een tray Lipton Ice betaalt hij nu 4 euro meer) en de koeken (idem) blijft hetzelfde. Dus uiteindelijk is alleen hijzelf de dupe van de inflatie. „Maar ik kom wel rond hoor. Ik heb ook nog AOW, en alleen de zorg voor vier poezen.” Wat ook meespeelt: Van Eijk had gedacht dat de inflatie van korte duur zou zijn. Rusland is zó groot… hij had gedacht dat Oekraïne snel was overlopen, waarna de prijzen weer zouden zakken. „Maar dat is nu toch een vraagtekentje.” En eerlijk? Hij is er ook wel klaar mee. Peter van Eijk werkt hier nu bijna vijftig jaar en heeft gezondheidsklachten. En vroeger was het alleen maar lachen in het koffiehuis, maar de laatste jaren proeft hij steeds meer chagrijn. ‘De crisis’, ‘de oorlog’, ‘de criminaliteit’, ‘de buitenlander’, ‘de vuilnis’, ‘betaald parkeren’. Daar komt nu ‘de inflatie’ weer bij. „Het is één grote hoop. Alles bij elkaar.” Meer afleveringen 
				Duurder leven
			||https://www.nrc.nl//nieuws/2022/09/14/bakkie-pleur-zou-nu-250-moeten-kosten-peter-houdt-het-bij-140-a4141893
2022-09-15||Cubop City Big Band raakt de ziel en traditie van latin||De jubileumtour van de latinjazz-bigband van drummer Lucas van Merwijk werd steeds onderbroken door corona, maar zijn 25 jaar geleden opgerichte Cubop City Big Band staat als een huis. Zo ook de nieuwe plaat, opgedragen aan de muziek van ‘El Inolvidable’, ofwel de Puerto Ricaanse zanger/bandleider Tito Rodriguez.  Na de grote New Yorkse latin-bandleiders Machito en Tito Puente, die in de jaren vijftig en zestig de Cubop (de versmelting van bebop met Cubaanse dansmuziek) tot grote hoogten opstuwden, is Rodriguez de laatste van de drie die  de Cubop City Big Band postuum inspireert. Dat levert geen loeiend revolutionaire interpretatie op, maar het orkest levert wel hoogstaande kwaliteit, altijd laverend tussen nostalgie, traditie en improvisatie. De CCBB duikt met dwingende ritmes in de ziel van de muziek, en wordt nooit gemakzuchtig door de bevlogenheid van bandleider Van Merwijk en een vocalist als Yma America. Neem de smaakvolle bolero, Rodriguez’ hit ‘Inolvidable’. Of het gekruide ‘Avisale A Mi Contrario’ waarin de blazers spetterend uiteenvallen als vuurwerkregen. Lucas van Merwijk & the Cubop City Big Band  El Inolvidable 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/14/cubop-city-big-band-raakt-de-ziel-en-traditie-van-latin-a4141892
2022-09-15||Pianist Igor Levit pelt laag na laag van het  duister||Klassiek Igor Levit Tristan 

●●●●●
 De Duitse pianist en politiek activist Igor Levit legt graag historische verbanden. Op een eerder album zette hij variaties van Bach en Beethoven  naast  modern werk van de Amerikaanse componist Frederic Rzwewski. Filosofische gelaagdheid en onderlinge relaties zijn Levits handelsmerk, ook als hij op het nieuwe album Tristan de natuur van de nacht en de duisternis in de mens uitpluist. Het hart van het album is het grillige pianoconcert Tristan, dat de Duitser Hans Werner Henze begin jaren zeventig schreef in een tijd dat veel dierbaren hem ontvielen. Het stuk lijkt alle stadia van rouw te doorlopen, indrukwekkend uitgediept door Levit, het Gewandhausorchester en dirigent Franz Welser-Möst. Rondom dit monumentale werk beschouwt Levit verlangen en verlies in solostukken van Liszt, Mahler en bewerkingen van Wagners opera Tristan und Isolde. Vooral het bijna een half uur durende ‘Adagio’ uit Mahlers Tiende Symfonie groeit uit tot een ingrijpende luisterervaring.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/14/pianist-igor-levit-pelt-laag-na-laag-van-het-duister-a4141891
2022-09-15||Sabra de Israëlische superheldin pakte verkeerd uit voor Marvel||Al jaren neemt Marvel zich voor om te streven naar meer inclusiviteit door superhelden vrouwelijker en diverser te maken. Maar goede voornemens kunnen soms ook verkeerd uitpakken, zo bleek afgelopen week.  Nadat Marvel Studios zaterdag onthulde de Israëlische actrice Shira Haas (bekend van de Netflix-series Shtisel en Unorthodox) te hebben gestrikt voor de rol van superheldin Sabra in de film Captain America: New World Order (gepland: 2024), ontstond op sociale media veel kritiek. De keuze voor een Israëlische stripheld zou volgens (pro-)Palestijnse activisten niets meer dan propaganda zijn, bedoeld om het blazoen van Israël op te poetsen. De superheldin Sabra (wit pak met blauwe strepen, blauwe cape met Davidster als broche) is een creatie van schrijver Bill Mantlo en tekenaar Sal Buscema. Na een cameo-rol in de stripreeks The Incredible Hulk (nr. 250, aug. 1980) maakte Sabra een halfjaar later haar eerste volwaardige opwachting in het Hulkverhaal ‘Power and Peril in the Promised Land’ (nr. 256, feb 1981). Haar alter-ego Ruth Bat-Seraph, dat als Joods meisje in een kibboets door de Israëlische overheid is opgevoed en getraind om haar superkrachten te leren beheersen, is in het dagelijks leven een politieagent. Als superheldin Sabra gaat ze in dienst bij de Mossad. Sabra en Arabian Knight in Marvel Super Hero Contest of Champions (nr. 2, juli 1982). Marvel
 De strippagina’s uit de jaren tachtig geven een inkijkje in de toen heersende beeldvorming over de situatie in het Midden-Oosten. In haar eerste optreden neemt Sabra het op tegen Palestijnse terroristen, die bij een bomaanslag abusievelijk een Palestijnse jongen doden. Terwijl Sabra  de Hulk verdenkt van medeplichtigheid, geeft de groene reus een spoedcursus geschiedenis van het Israëlisch-Palestijns conflict, waar twee groepen vanwege „oude boeken” recht menen te hebben op hetzelfde land. Pas daarna ziet Sabra in dat de gedode Arabische jongen ‘een mens’ is. In een andere uitgave weigert de superheld Arabian Knight (tulband, kromzwaard) samen te werken met de „Jodin” Sabra, waarna de Amerikaanse superheld Iron Man vraagt of het aan haar afkomst ligt of „aan het feit dat ze een vrouw is”. Palestijnen vallen ook over de naam Sabra. In het  Hebreeuws wordt het gebruikt als  term voor een in Israël geboren Jood. Het is  daarnaast ook de naam voor de stekelige cactusvrucht (hard van buiten, zacht van binnen).  Maar voor Palestijnen is Sabra sinds 1982 onlosmakelijk verbonden met de slachting in de  vluchtelingenkampen Sabra en Shatila in Beiroet, toen Libanese falangisten  onder toeziend oog van het Israëlische leger honderden tot duizenden Palestijnen vermoordden. Hoewel Marvels Sabra twee jaar voor die gebeurtenis werd verzonnen, vinden Palestijnen het met de kennis van nu misplaatst om de naam nog voort te zetten. Anderen wijzen bovendien op de timing van de aankondiging van Marvel: deze vrijdag is het veertig jaar geleden dat de bloedbaden in Sabra en Shatila plaatsvonden.||https://www.nrc.nl//nieuws/2022/09/14/israelische-stripheldin-in-marvelfilm-valt-verkeerd-bij-palestijnen-a4141890
2022-09-15||Jagers in Frankrijk verstoppen zich niet meer|| Met een dromerige blik kijkt Johanna Clermont de camera in op een foto die gemaakt is in de Franse Pyreneeën. Haar make-up en lange  haar zijn zodanig in de plooi dat je zou denken dat ze net uit een kappersstoel komt. Maar de berggeit  die met  gesloten ogen  en een bosje takjes in de mond voor haar over een rots is gelegd, wijst op iets anders. „De dag eindigde met een schot op deze mooie vrouwtjesgems”, schreef ze in het bijschrift van de foto die ze afgelopen oktober op Instagram plaatste. „[Ik ben] gelukkig en dankbaar.”    Johanna Clermont (deze achternaam is een door haar gebruikt pseudoniem) is  chasseuse,  jaagster. En dat is ze fulltime. Want als ze niet met haar teckel en jachtgeweer achter gemzen en everzwijnen aanzit, maakt ze via sociale media reclame voor alles wat met jagen te maken heeft: van jachtkleding en wapens tot begeleide jachttours en videokanalen over jagen. Op Instagram (170.000 volgers) en Facebook (183.000 volgers) deelt ze foto’s en video’s waarop ze op verschillende plekken ter wereld   jachtgeweren streelt, geconcentreerd wegstuivende everzwijnen doodschiet of  met een stel  vogels met geknakte nekjes poseert. Ze kan er goed van  rondkomen.   Dat een influencer openlijk reclame maakt voor plezierjacht, is in Nederland bijna niet voor te stellen. Maar in Frankrijk wordt er nauwelijks van opgekeken. „De meeste Fransen hebben niet echt een mening over jagen”, zegt  Clermont schouderophalend terwijl ze op een warme dinsdagmiddag een biertje drinkt in een café in haar Zuid-Franse woonplaats Perpignan; haar herkenbare blonde lokken heeft ze in een knot gedraaid. „Net zoals de meesten geen sterke mening hebben over handbal of schaken.”  En inderdaad: jagen is voor een aanzienlijk deel van de ruim 67 miljoen Fransen ‘gewoon’ een hobby. Volgens een peiling van Ipsos uit 2021 is 20 procent van de Fransen vóór de jacht en staat 29 procent er onverschillig tegenover. Slechts 51 procent is uitgesproken tegen plezierjacht. Ter vergelijking: in Nederland is  volgens onderzoek van I&O Research 72 procent er tegen.  Frankrijk heeft dan ook het grootste aantal jagers van Europa: het land telt ruim 1,1 miljoen actieve jagers en nog eens 4 miljoen Fransen hebben ooit een jachtvergunning gehad. „Jagen is een soort levensschool”, zegt Clermont, gevraagd naar de reden dat ze jaagt. „Je leert  over de natuur, over de gewoonten van allemaal verschillende diersoorten, over wapens. En het kan meditatief zijn: soms moet je uren achtereen stil zitten en geen geluid maken.” Ook bevalt het haar dat jagen in Frankrijk – anders dan bijvoorbeeld in het Verenigd Koninkrijk – geen elitesport is. „Alle sociale klassen doen het”, zegt Clermont. „Je ziet in het bos mensen lopen met jaagkleding van  de  Decathlon, maar ook van het chique Purdey. Ik ken  echte aristocraten, maar ook boeren, leraren, handwerkers en fabrieksarbeiders die jagen” – een beeld dat wordt bevestigd door cijfers van de Nationale Federatie voor Jagers (FNC). Hoewel de meeste jagers op het platteland wonen, zijn er ook stedelingen die jagen. „Het verruimt je blikveld.”  De populariteit van la chasse in Frankrijk is volgens de in plezierjacht gespecialiseerde antropoloog Christophe Baticle te verklaren door het diepverankerde ruralisme (vrij vertaald: plattelandsdenken). In Frankrijk, waar 88 procent van de gemeenten als ‘ruraal’ wordt geclassificeerd, is het ruralisme of agrarisme lang beschouwd als „een volwaardige ideologische stroming, zoals socialisme en liberalisme dat ook zijn”, zegt hij telefonisch. De ideologie verheerlijkt het leven op het platteland en motiveert mensen na te denken over hun relatie met de aarde. Voor veel aanhangers is de jacht het summum van ruralisme: men leert over flora en fauna en spendeert – ver weg van de stenen stad – vele uren in de natuur.  Door de omvang en  de dunbevolktheid van het Franse platteland, en de grote diversiteit aan natuurgebieden, zijn er bovendien veel van wat jagers „bejaagbare” dieren noemen. Daardoor zou het minder erg gevonden worden dat dieren voor de plezierjacht gedood worden dan in meer volgebouwde landen.  Baticle: „We weten uit onderzoek dat in landen waar minder natuur is, de wens om haar te beschermen historisch gezien groter is.” Dit zou ook de reden zijn dat het aantal diersoorten waarop in Frankrijk gejaagd mag worden, beduidend hoger ligt dan in andere Europese landen. In het land mag bijvoorbeeld op 66 verschillende vogels gejaagd worden, waar het Europese gemiddelde 39 is. Hoewel het jagen  dus diepgeworteld is, zou Johanna Clermont in vroeger jaren waarschijnlijk niet zo openlijk spreken over haar hobby. „Jagers waren in het verleden zeer discreet”, aldus Baticle. „Het is altijd een hechte gemeenschap geweest die onderling veel over de jacht praatte, maar zich niet vaak in de maatschappij presenteerde als  jagers.” Toen er eind jaren tachtig  meer aandacht kwam voor dierenrechten en de kritiek op de jacht toenam, lieten jagers meer van zich horen, onder meer met grote jagersprotesten. De afgelopen jaren zette deze trend door. „Tot een paar jaar geleden was ons credo: als je gelukkig wilt leven, moet je verstopt leven”, zegt ook   Willy Schraen,  voorzitter van jagersfederatie FNC, in zijn met geweien en opgezette dieren versierde kantoor in Parijs. Schraen, een grote en brede roodharige man met een bulderstem, vertelt dat een voorganger hem eens op het hart drukte dat hij media moest mijden, vanuit het idee dat je bij kritiek beter stil kunt wachten tot de storm gaat liggen. „We hebben mensen te lang de kans gegeven ons af te schilderen als wrede barbaren.”  Ik spreek zelf iedere dag wel een minister of verkozen politicus en president Macron zie ik twee of drie keer per jaar Willy Schraen voorzitter Nationale Federatie voor Jagers Sinds zijn aanstelling in 2016 heeft hij het daarom zijn missie gemaakt om zo zichtbaar mogelijk te zijn en „de jacht uit te leggen”. De FNC wil jagers presenteren als vertegenwoordigers van het rurale Frankrijk en als natuurkenners die met hun kennis en acties als het herplanten van bossen bijdragen aan biodiveristeit en  natuurbehoud. Zo hingen in 2018 Parijse metrostations vol aanplakbiljetten waarop jagers werden beschreven als „de nummer één natuurbeschermers van Frankrijk” en komt FNC geregeld op televisie met gelikte reclamespotjes. Volgens Baticle winnen ze er veel steun mee op het platteland: „Op de campagne voelen veel mensen zich  verlaten door het verdwijnen van winkels, het openbaar vervoer en de publieke diensten. Ook ervaren ze intolerantie vanuit de rest van de maatschappij.” De FNC kan zich daarom opwerpen als een  beschermer, een organisatie „die zorgt dat rurale waarden voortbestaan”. Ook in politiek Parijs zijn jagers niet meer te missen. Via bekende lobbyisten als Thierry Coste en Schraen zelf heeft de jachtwereld contact met parlementariërs en senatoren van vrijwel alle politieke partijen. „Ik spreek zelf iedere dag wel een minister of verkozen politicus, en president Macron zie ik twee of drie keer per jaar”, zegt Schraen met enige trots. De jaaglobby oefent zo invloed uit op beleid omtrent natuurgebieden en regelgeving voor de jacht.  De laatste jaren met succes, zo lijkt het: in Macrons eerste termijn (2017-2022) werd de prijs voor een nationale jachtvergunning gehalveerd en kregen lokale jachtverenigingen meer bevoegdheden. De FNC is tevreden: Schraen zegt dat het contact met politici „steeds beter verloopt” en in Macron ziet hij een president „die de jacht wil promoten”. De politici hebben er zelf ook veel bij te winnen. Niet alleen vormen de 1,1 miljoen jagers  (en hun naasten) een belangrijke kiezersgroep, ook kunnen politici via hen in de gratie vallen bij bewoners van het platteland die zich ver verwijderd voelen van Parijs. Macrons besluit om jachtvergunningen goedkoper te maken, werd dan ook algemeen beschouwd als een poging om plattelandsstemmen te winnen.  Toch is het niet zo dat het de jagers alleen maar voor de wind gaat. Het aantal jagers in Frankrijk neemt al decennia geleidelijk af en de kritiek van onder anderen natuurbeschermers en dierenrechtenactivisten klinkt steeds luider. „Moraliteit wordt steeds belangrijker gevonden in de maatschappij en het is makkelijk om degene die doodt voor zijn plezier te veroordelen”, zegt Baticle over de kritiek die volgens hem vaker te horen is in de media en in de Franse maatschappij.  Tegenstanders van de jacht vinden het niet alleen wreed om zonder reden dieren te doden; zij bestrijden ook het beeld dat jagers helpen het natuurlijke ecosysteem op peil te houden. Zo benadrukt de Vereniging voor een Frankrijk zonder Jacht (RAC) dat jagers  roofdieren als vossen, wolven en adelaars – de natuurlijke regulatoren in de voedselketen – doodschieten en dat veel   „jaagbare diersoorten” in aantal afnemen. Om genoeg te jagen hebben, zetten jagers om die reden jaarlijks miljoenen dieren uit; everzwijnen (waarvan wél een overschot is in Frankrijk) zouden zelfs speciaal gefokt worden voor de jacht – iets wat de FNC ontkent. Ook een terugkerend thema is de veiligheid: hoewel het aantal ongelukken afneemt, worden ieder jaar wel mensen per ongeluk doodgeschoten door jagers – acht in het vorige seizoen. Eind 2021 ondertekenden nog honderdduizend Fransen een petitie waarin onder meer werd opgeroepen de jacht op woensdag en zondag te verbieden, naar aanleiding van de dood van een 25-jarige man die werd beschoten toen hij hout stond te hakken op zijn eigen terrein.     Sommigen gaan ver in hun kritiek: zowel Schraen als Clermont vertelt dagelijks bedreigingen te ontvangen; Schraen heeft zelfs al jaren politiebescherming. „Zo zei iemand eens op sociale media dat hij hoopte dat ik ontvruchtbaar ben, zodat ik de jaagtraditie niet kan doorgeven”, zegt Clermont. Maar ze laat zich er niet door tegenhouden: „Ik blijf uitleggen wat er mooi en positief aan de jacht is.” Toch is ze niet helemaal  out & proud. Clermont deelt nooit foto’s van haar woning, vrienden of familie op internet en gebruikt dus een valse achternaam  – zelfs in het contact met haar opdrachtgevers. Alleen als ze leveringen krijgt voor wapens, geeft ze haar echte achternaam door omdat dit moet voor de vergunning. Het is voor de veiligheid, maar ook omdat ze zich misschien realiseert dat voor sommigen jagen toch wel iets anders is dan hockey of basketbal. „Als ik ooit nog wat wil doen met mijn rechtenstudie en ga solliciteren, hoeft mijn toekomstige baas als die me googlet niet als eerste een dood everzwijn te vinden.” Een groep Franse senatoren verenigd in de  „controlemissie voor het veilig laten verlopen van de jacht” heeft woensdag dertig aanbevelingen gepubliceerd om de plezierjacht in Frankrijk veiliger te maken. De senatoren adviseren onder meer om alcoholgebruik tijdens het jagen te verbieden en „veiligheidsaudits” te houden in jachtgebieden. Ook zouden minderjarige jagers begeleiding moeten krijgen en een EHBO-cursus verplicht onderdeel moeten worden van de cursus voor een jachtvergunning.  Het advies werd opgesteld   naar aanleiding van een door honderdduizend mensen ondertekende petitie voor een veiligere jacht na de dood van een 25-jarige man eind 2020. In de petitie werd onder meer gevraagd om een verbod op jagen op woensdag en zondag. Zo ver wilden de senatoren echter niet gaan.||https://www.nrc.nl//nieuws/2022/09/14/jagers-in-frankrijk-verstoppen-zich-niet-meer-a4141889
2022-09-15||Hallo Venray rockt en  vernieuwt zichzelf||Dertig jaar geleden is het alweer sinds zanger/gitarist Henk Koorn van Hallo Venray in hotpants en netkousen over het Pinkpop-podium stuiterde. Behalve een aanstekelijk gevoel voor humor heeft de van oorsprong Haagse band het unieke vermogen om invloeden uit de Americana om te buigen tot een eigen geluid, in de triobezetting met bassist Peter Konings en voormalig Fatal Flowers-drummer Henk Jonkers. Hun elfde album met nieuw materiaal Coffee and Cake is overwegend ingetogen en reflectief. Openingsnummer ‘Jazz’ is Koorns goudeerlijke gedachte bij de dood van een muzikantenvriend, met koffie en cake als het tragische slotakkoord. In ‘Audience’ is hij jaloers op het publiek, dat zijn muziek veel intenser beleeft dan hijzelf. De goedgelovige hoofdpersoon uit ‘Trust’ en de giechelende buitenstaanders uit ‘Nerds’ zijn als Koorn zelf, onaangepast en toch sympathiek. Hallo Venray rockt, ontroert en vernieuwt zichzelf: iets dat hun voornaamste inspirator Neil Young in jaren niet meer gelukt is.  Pop Hallo Venray Coffee and Cake  

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/14/hallo-venray-rockt-en-vernieuwt-zichzelf-a4141884
2022-09-15||De feestelijke triomftocht van Sampa The Great||Hiphop Sampa The Great As Above, So Below 

●●●●●
 De belofte uit de titel van haar vorige album, The Return, bracht ze twee jaar geleden in de praktijk. Sampa The Great verhuisde terug, van Australië naar het land van haar geboorte, Zambia. Misschien valt daarom alles op zijn plek op As Above, So Below. We treffen de rapper op een creatief hoogtepunt. De plaat bruist en briest, broeit en bloeit. Onderkoeld lui somt ze in ‘Never Forget’ de verworvenheden van Afrikanen op en op ‘Can I Live’ werkt ze samen met de overgebleven leden van de legendarische Zambiaanse rockgroep WITCH.  Hoewel er verschillende stijlen doorklinken, komen thema’s slim terug, zoals de drone-achtige bas op ‘Mask On’ met Joey Bada$$. In aangepaste vorm legt die op ‘Bona’ de basis legt voor een ode aan Botswana, het land waar Sampa Tembo  opgroeide. Met de vele gastmuzikanten voelt het album  als een feestelijke triomftocht, alsof Sampa The Great een welkom thuis-parade voor zichzelf heeft georganiseerd en de wereld heeft uitgenodigd.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/14/de-feestelijke-triomftocht-van-sampa-the-great-a4141883
2022-09-15||Voormalig hoofd veiligheid Twitter: cyberbeveiliging ligt een decennium achter|| Duizenden werknemers die toegang hebben tot persoonlijke data van gebruikers. Een  bedrijf dat  „winst verkiest boven veiligheid”, alle signalen van securityexperts negeert  en „een decennium achterligt” als het gaat om cyberbeveiliging.   Het is dramatisch gesteld met de cyberveiligheid  van Twitter. Althans volgens Twitters voormalige hoofd veiligheid Peiter Zatko, die dinsdag tegenover een  onderzoekscommissie van de  Amerikaanse Senaat getuigde  over zijn voormalige werkgever.   Zatko werd in januari dit jaar ontslagen bij Twitter en diende vlak daarna een reeks klachten in bij verschillende Amerikaanse autoriteiten tegen zijn voormalige werkgever. Daarin beschuldigde hij Twitter van het niet nakomen van afspraken met consumentenautoriteit FTC uit 2011. Twitter beloofde destijds nepaccounts op het platform aan te pakken en een nieuw beveiligingsbeleid op te tuigen. De FTC kan Twitter honderden miljoenen dollars boete opleggen voor het negeren van deze overeenkomst. Volgens Twitter moest Zatko vertrekken vanwege „ineffectief leiderschap en slechte prestaties”. Volgens Zatko  moest hij weg vanwege een confrontatie met het bestuur, onder wie topman Parag Agrawal, die zou hebben geweigerd toe te geven dat er sprake is van volgens Zatko „schokkende” beveiligingsproblemen. Zo had Twitter volgens Zatko totaal geen overzicht van wie er binnen het bedrijf toegang kreeg tot welke data en zou er op een derde van de bedrijfscomputers geen beveiligingsupdates zijn geïnstalleerd. Volgens Zatko leidde de interne chaos ertoe dat Chinese en Indiase spionnen bij Twitter een baan wisten te bemachtigen. Die zouden ze vervolgens hebben ingezet om locatiedata van gebruikers te verzamelen voor hun inlichtingendiensten.  Peiter Zatko (51), in de securitywereld bekend onder de bijnaam ‘mudge’ (modder), werd in 2020 gerekruteerd door Twitter-oprichter Jack Dorsey. Twitter was dat jaar getroffen door een groot beveiligingslek, nadat een groep tieners onder leiding van de 17-jarige Amerikaan Graham Clark via een telefoontruc de wachtwoorden van enkele Twitter-werknemers wist te achterhalen.  Met behulp van die wachtwoorden kreeg Clark toegang tot de accounts van een groep prominente Twitteraars, onder wie Tesla-oprichter Elon Musk en PVV-leider Geert Wilders. Vanuit een deel van de accounts riepen de hackers miljoenen twitteraars op om geld te storten. Clark verdiende  120.000 dollar  met zijn truc en ging uiteindelijk drie jaar de gevangenis in.  Zatko voerde na de hack tweefactor-authenticatie in voor alle Twitter-werknemers. Maar, zo constateerde hij: dat was slechts een van de vele maatregelen die Twitter moest nemen om de interne beveiliging op orde te krijgen.  Dinsdag stelde Zatko tegenover de Senaat dat het Twitter-bestuur veel van zijn adviezen  consequent negeerde.  Voor Twitter komt de getuigenis van Zatko op een slecht moment. Het bedrijf is in een juridische strijd verwikkeld met Elon Musk, Twitters grootste aandeelhouder. Musk kondigde in april aan Twitter te kopen voor 44 miljard dollar, maar trok zich vlak daarna terug uit de deal. Zijn belangrijkste bezwaar: Twitter zou Musk verkeerd hebben voorgelicht over het aantal spamaccounts op het platform.  Om hem te dwingen zijn koop door te zetten heeft Twitter Musk voor de rechter gedaagd. Tijdens de rechtszaak, die 17 oktober van start gaat in de Amerikaanse staat Delaware, komt ook de getuigenis van Peiter Zatko opnieuw ter sprake. Een verzoek daartoe van Musk werd door de rechter begin deze maand toegestaan. ||https://www.nrc.nl//nieuws/2022/09/14/voormalig-hoofd-veiligheid-twitter-cyberbeveiliging-ligt-een-decennium-achter-a4141881
2022-09-15||Syrië getroffen door cholera-uitbraak||Syrië heeft te kampen met een zorgwekkende cholera-uitbraak. Volgens gegeven van de Verenigde Naties zijn al negenhonderd mensen door de besmettelijke ziekte getroffen en zijn er acht aan overleden sinds het begin van de uitbraak drie weken geleden. VN-functionarissen spreken van een „ernstige bedreiging” voor de hele regio.   De meeste gevallen hebben zich voorgedaan in de noordelijke stad Aleppo en de noordoostelijke plaats Deir el-Zour. De ziekte heeft zich waarschijnlijk kunnen verspreiden doordat mensen vervuild water uit de rivier de Eufraat hebben gedronken. Ook kan er cholera zijn ontstaan via gewassen van akkers die zijn besproeid met vervuild water uit de Eufraat.  Mee speelt ook dat de rivier ongewoon laag staat door langdurig uitblijvende regenval, extreem hoge temperaturen en het afdammen van de rivier stroomopwaarts in Turkije.  Als gevolg van de Syrische burgeroorlog is bovendien een groot deel van de riolering in het land beschadigd, zeker in Aleppo waar langdurig zwaar is gevochten en de wederopbouw maar langzaam op gang komt. In deze omstandigheden kan cholera, veroorzaakt door een bacterie, zich snel verspreiden.  „Dit is de eerste bevestigde cholera-uitbraak in recente jaren in Syrië”, aldus Richard Brennan, directeur van de Wereldgezondheidsorganisatie (WHO) van de VN, tegenover persbureau Reuters. „De geografische verspreiding is reden tot zorg, dus we moeten snel handelen.” De autoriteiten hebben inmiddels ook ziekenhuizen in de hoofdstad Damascus gewaarschuwd om rekening te houden met de cholera-uitbraak. Brennan riep buitenlandse donoren op snel extra fondsen ter beschikking te stellen omdat de WHO ook al extra middelen  aanwendt om cholera-uitbraken in Pakistan te bestrijden, veroorzaakt door de immense overstromingen daar.  ||https://www.nrc.nl//nieuws/2022/09/14/syrie-getroffen-door-cholera-uitbraak-a4141875
2022-09-15||‘De Groene Tafel’ is verplichte kost voor politici||Het zal niet vaak voorkomen dat de Dood voor velen het favoriete personage is in een ballet. Maar in Kurt Jooss’ profetische ballet uit 1932, De Groene Tafel, is hij dat: een ontzagwekkende figuur, in oorlogstijd een onontkoombare vermaler van mensenlevens, maar óók een troostrijke oplossing voor groot leed. Door de fantastische, nieuwe uitvoering van de 21-jarige rijzende ster Giorgi Potskhishvili is het een heerlijk weerzien met deze Dood. Tegelijk is het anti-oorlogsballet pijnlijk actueel – verplichte kost voor politici. Met het programma Shadows toont Het Nationale Ballet drie verschillende werken, over oorlog, macht en mystieke bezinning. De Groene Tafel oogt  90 jaar na de première nog steeds sterk en overtuigend. Koddig maar ingetogen in de scènes met de  wereldleiders rond de groene tafel. En zonder melodramatische overkill in de tragische scènes met de oude moeder (Kira Hilli), het jonge meisje (Qian Liu) of de moedige partizane, ooit een glansrol van Jeanette Vondersaar (die de choreografie prachtig instudeerde), nu van een krachtige Anna Tsygankova.  Macht en het streven ernaar staan centraal in Regnum, een première van de Nederlands-Oekraïense Milena Sidorova. In haar choreografie op Mozarts Symfonie nr. 25 wordt die gesymboliseerd door koorden waarmee een ander kan worden bestuurd en gekneveld, wat mooi tot zijn recht komt in de delen voor een weerspannige Chloë Réveillon en haar twee mannelijke overheersers. Tegen de achtergrond van een halfrond, bewegend decor met in het midden twee hoge, rechthoekige monolieten, bewegen 22 dansers in een verrassend genoeg vrij lichtvoetige choreografie, klassiek en helder van lijn, vol accenten van wapperende armen, brutaal wiegende heupen en kittige drafjes. In Sidorova’s danstaal wisselen klassieke hoofsheid en uitdagende ironie elkaar af. Met een goed gevoel voor ruimtelijkheid stuurt zij formaties over het toneel en gelukkig volgt zij niet slaafs de muziek, wat de choreografie fris houdt. Paradoxaal genoeg óók tamelijk opgewekt, zoals Sidorova’s balletten meestal monter zijn, met een vleugje humor. Het einde lijkt daardoor wat zwaar ten opzichte van het voorgaande: terwijl de man met de grootste machtshonger met lege handen achterblijft, opent de poort van de hel zich voor hem.  In het derde stuk, Yugen (2018) van Wayne McGregor, is juist mystieke verheffing het streven. De overwegend gelijkmatige stroom van Leonard Bernsteins ‘Chichester Psalms’ heeft de choreograaf geïnspireerd tot een zachtere en vloeiender – maar niet minder virtuoze – danstaal dan zijn gebruikelijke  scherpe en gefragmenteerde stijl. Timothy van Poucke is de centrale figuur, wiens bewegingen een diep verlangen naar verlossing uitdrukken. De bespiegelende groepsdelen komen over als een uitstekend gedanst gebed in een sfeervol decor van beeldend kunstenaar Edmund de Waal. Shadows door Het Nationale Ballet. Gezien: 13/9, Amsterdam. Herhalingen t/m 28/9. www.operaballet.nl 
●●●●●||https://www.nrc.nl//nieuws/2022/09/14/de-groene-tafel-is-verplichte-kost-voor-politici-a4141874
2022-09-15||Opinie | Joe Biden heeft de presidentiële plicht de democratie te redden||Joe Biden bedrijft vooral partijpolitiek. Althans volgens Luuk van Middelaar in zijn column Biden mist kans om polarisatie te overbruggen  (7/9).   Als bewijs voerde hij de Soul of the Nation-toespraak in Philadelphia aan waarmee de Amerikaanse president op 1 september de verkiezingcampagnes voor de midterms in november lanceerde. Biden zou de kans hebben gemist een brug te slaan naar gematigde, aan grondwet en rechtsstaat hechtende Republikeinen. „Politiek cynisme”, zo viel Van Middelaar New York Times-columnist Ross Douhat bij.  Rogier Ormeling is freelance journalist.  Kernthema van Bidens speech vormde de bedreiging van de democratie door ‘MAGA-Republikeinen’ die noch de constitutie en de rechtsstaat, noch de wil van het volk en de uitkomst van vrije verkiezingen respecteren. Dat onmiskenbare feit aan de orde stellen in een poging de democratie te redden was weinig anders dan Bidens presidentiële plicht. Tijdens zijn inauguratie in 2021 legde hij immers een ambtseed af waarin hij zwoer de grondwet te zullen beschermen en verdedigen. Dus hoezo partijpolitiek cynisme?  „Democratie kan niet overleven als één kant meent dat er slechts twee uitkomsten van een verkiezing mogelijk zijn: of zij winnen of zij zijn bedrogen”, aldus Biden. Afwijzing van antidemocratisch extremisme en kiezers werven voor de eigen partij is geen cynisme, maar de essentie van democratische politiek. Bovendien, in plaats van de oppositie te verenigen door deze op een hoop te gooien maakte Biden onderscheid tussen mainstream en extreme Republikeinen: „Laat mij heel duidelijk zijn: niet elke Republikein, zelfs de meerderheid der Republikeinen zijn geen MAGA-Republikeinen.”  Aldus plaveide Biden de weg voor zijn noodzakelijke waarschuwing. Zoals Tom Nichols in The Atlantic schreef:  „Biden deed wat hij moest doen. We hebben een keerpunt bereikt in de Amerikaanse politiek. De president heeft ons rechtstreeks verteld dat ons regeersysteem wordt aangevallen.”   Zo zei Biden onder meer dat MAGA-Republikeinen in veel deelstaten de democratie ondermijnen door verkiezingsontkenners in het zadel te helpen tijdens de midterms. Dan worden niet alleen leden van de Senaat en het Huis van Afgevaardigden gekozen,  maar tevens de drie hoogste ambtenaren in de deelstaten: gouverneurs, de attorneys general  en de secretaries of state. Dat zijn functies die invloed en supervisie uitoefenen over verkiezingsprocedures en uitslagen en dus ook over de presidentsverkiezing in 2024.   Volgens de analytische nieuwswebsite FiveThirtyEight zal 60 procent van de Amerikaanse kiezers een verkiezingsontkenner op hun midterm-stembiljet aantreffen. Van de 540 voor diverse functies genomineerde Republikeinse kandidaten ontkennen 199 de legitimiteit van Bidens overwinning in 2020. Daarnaast zijn er nog eens 62 die weliswaar niet beweerden dat de verkiezing was gestolen en evenmin gerechtelijke actie ondernamen, maar toch twijfels uitten over potentiële fraude.  FiveThirtyEight-voorspellingen voor het Huis van Afgevaardigden geven aan dat 118 verkiezingsontkenners tenminste 95 procent kans maken om te winnen. Eerder berichtte The Washington Post dat van de  87 Republikeinse kandidaten voor functies met macht en invloed over de presidentiële verkiezingen in 2024 er 54 stelden dat in 2020 sprake was van kiesfraude en Bidens overwinning dan ook niet gecertificeerd zouden hebben.  Bij gouverneursverkiezingen zouden weleens twee ontkenners en vier fraudetwijfelaars in  swing states verkozen kunnen worden. In Pennsylvania speelde Republikeins gouverneurskandidaat Doug Mastriano een sleutelrol in Trumps pogingen om de uitslag van 2020 ongedaan te maken. Ook charterde hij bussen voor de bijeenkomst die voorafging aan de Capitool-bestorming. Mogelijk gaan in Arizona zelfs alledrie de hoogste ambten naar ontkenners. Kari Lake, Abraham Hamadeh en Mark Finchem, kandidaten voor respectievelijk het gouverneurschap, attorney general en secretary of state hebben Trumps ‘Grote Leugen’  tot hun centrale campagnethema verheven.  Verkiezingsbestuur en certificatie van de uitslag liggen in tegenstelling tot andere staten in Wisconsin niet bij de secretary of state, maar bij een tweepartijdige verkiezingscommissie. Aangezien die in 2020 bepaalde dat Biden de staat had gewonnen, willen Republikeinen de commissie echter ontmantelen en haar bevoegdheden overhevelen naar de secretary of state, tenminste  als hun kandidaat, verkiezingsontkenner Amy Loudenbeck, gekozen wordt.  Vergelijkbare pogingen van MAGA-Republikeinen om controle over  verkiezingen te verkrijgen en deze te manipuleren zijn behalve in bovengenoemde battleground-staten ook elders, en bovendien op het lokale niveau van het verkiezingsbestuur in de counties gaande. Over cynisme gesproken.  Dat Trump de verkiezingen verloor is een feit. En als Republikeinen op basis van een leugen zelf komende verkiezingen dreigen te stelen dan zou Biden geen democraat zijn wanneer hij daar niet voor waarschuwde. Een brandweerman die stelling neemt tegen een brand valt niets te verwijten. ||https://www.nrc.nl//nieuws/2022/09/14/joe-biden-heeft-de-presidentiele-plicht-de-democratie-te-redden-a4141873
2022-09-15||Aanklager die de Clintons in het vizier nam en niet meer losliet|| Zijn onderzoek naar de Clintons was al doodgelopen, maar Kenneth Starr liet het er niet bij zitten. De magistraat was in 1994 aangesteld als independent counsel om een mislukte gronddeal in Arkansas te onderzoeken, waar ook voormalig gouverneur Bill Clinton en zijn vrouw Hillary in de jaren tachtig in hadden geïnvesteerd. Tegenwoordig woonde dit  machtskoppel in het Witte Huis en Republikeinen in Arkansas én Washington hoopten hen jaren later op de Whitewater-affaire te kunnen pakken. De conservatieve jurist Starr moest dit klusje klaren.  Maar ook Starr, die dinsdag op 76-jarige leeftijd overleed, kon na jaren spitten niks onoorbaars vinden. Zijn besluit om zijn onderzoek veel breder te trekken, zou tweede helft jaren negentig grote gevolgen krijgen. Voor de Washingtonse politiek die verder verhardde, voor het internationale aanzien van de supermacht Amerika en niet in de laatste plaats voor de direct betrokkenen van de affaire die Starr blootlegde. De vijftiger Clinton bleek in het Oval Office een verhouding te zijn begonnen met een  23-jarige stagiaire, Monica Lewinsky. Die intieme relatie was op zich niet strafbaar – en twee decennia voor de #MeToo-beweging werden de avances van een baas in de richting van een ondergeschikte maatschappelijk nog niet erg breed veroordeeld. Maar Starr had aanwijzingen dat de president er onder ede over had gelogen en de rechtsgang op andere manieren had tegengewerkt. Het werd dé kans om Clinton alsnog te pakken. Starr werd de gangmaker achter de eerste impeachment-procedure tegen een president in ruim een eeuw. Puriteins Amerika en de rest van de wereld werden anderhalf jaar lang getrakteerd op de meest expliciete details van Clintons privéleven. Het Huis van Afgevaardigden, waar de Republikeinse oppositieleider Newt Gingrich de regering-Clinton frontaal aanviel, deed er enthousiast aan mee. Starrs  eindrapport zou een bestseller worden en zijn sterke getuigenis in de Senaat een historisch tv-moment. Maar senatoren ging in 1998 uiteindelijk niet over tot veroordeling (en daarmee afzetting) van Clinton. Het jaar erop zou Starr zijn onderzoek formeel staken, maar hij bleef de conservatieve zaak dienen en schuwde de controverse daarbij niet. Als decaan aan een Californische universiteit voerde hij (uiteindelijk vergeefs) campagne tegen het homohuwelijk in de staat. Als advocaat verdedigde hij een schooldirecteur in Alaska, die een student had geschorst voor het tonen van een pro-marihuana-boodschap (‘Bong Hits 4 Jesus’). Andere omstreden cliënten waren grote tabaksbedrijven en beveiligingsbedrijf Blackwater, waarvan huurlingen zich hadden misdragen in Irak.  In 2016 kreeg Starrs reputatie als zedenprediker een flinke knauw. Als voorzitter van de grote Texaanse baptistenuniversiteit Baylor moest hij aftreden, toen bleek dat klachten over seksueel wangedrag van mannelijke studenten jegens vrouwen jarenlang niet serieus genomen waren. Starr zou aanrandende football-spelers in bescherming hebben genomen, omdat hij de sportieve successen van hun team belangrijker vond voor de universiteit. In 2021 werd bovendien onthuld dat hij een prominent lid was geweest van het advocatenteam van Jeffrey Epstein toen de miljardair in 2008 een veelbesproken milde schikking trof in de zedenzaak tegen hem. Via  zijn connecties in Washington zou Starr erin geslaagd zijn het ministerie van Justitie te bewegen om de ernstigste aanklachten tegen Epstein te laten vallen. Zijn goede contacten brachten Starr begin 2020 ook nog één keer terug in het spotlicht van de Senaat. En opnieuw voor een impeachment-procedure, zij het dit keer niet als aanklager, maar als verdediger van de aangeklaagde president. Tijdens de eerste afzettingspoging tegen president Trump (wegens de Oekraïne-affaire) betoogde hij dat  er te makkelijk naar dit zware wapen werd gegrepen. Hij kon het weten, stelde hij: „Net als oorlog is impeachment iets hels.”||https://www.nrc.nl//nieuws/2022/09/14/aanklager-die-de-clintons-in-het-vizier-nam-en-niet-meer-losliet-a4141872
2022-09-15||Elizabeth II kreeg vele gezichten. Flatteus waren die portretten vaak allerminst||‘Waarom is het zo moeilijk om de koningin te portretteren?” vroeg The Guardian zich enkele jaren geleden af. Aanleiding was het nieuwe vijfdollarbiljet in Australië waarop koningin Elizabeth stond afgebeeld en dat het zoveelste „onflatteuze portret van de koningin” was. Het was verleidelijk om in de tekening een poging te zien het Australische republikeinse sentiment te voeden: laat mensen elke dag betalen met een biljet waar een nare vrouw op staat, en het koningshuis schaft zichzelf af. Maar, zo stelde The Guardian vast, het was een logischer verklaring dat het niet te doen was deze vorstin flatteus af te beelden. Australische dollar
 Natuurlijk is die tweede optie logischer, maar het is ook een merkwaardige vaststelling over een vrouw over wie zoveel kunst is gemaakt. Ruim tweehonderd keer poseerde ze voor officiële staatsieportretten. Schilders, fotografen, musici, theatermakers, auteurs: allemaal bogen ze zich over een beeld van de koningin. En velen van hen worstelden ermee dat ze een individu moesten verbeelden dat niet los was te zien van het symbool. Dat leek aanvankelijk een sprookjesachtig gebeuren, tenminste voor wie nu luistert naar de Nursery Suite van de Britse componist Edward Elgar (1857-1934). Voor zijn suite uit 1930 kreeg hij toestemming het op te dragen aan de twee prinsesjes en hun moeder. Wie die ambitie heeft, komt natuurlijk niet aanzetten met heftige dissonanten, maar met een braaf orkestwerk waarin de wereld er een is van schattige popjes met pijpenkrullen.  De brave manier waarop Elgar te werk ging was echter geen garantie voor de manier waarop de Britse koningin later in muziek terugkwam. The Beatles kwamen in 1969 met het liedje ‘Her Majesty’, waarin Paul McCartney nuchter vaststelt: ‘Her Majesty’s a pretty nice girl  / But she doesn’t have a lot to say’. De Sex Pistols waren acht jaar later een stuk stelliger. Bij hen ging het meer om de symboolfunctie: ‘God Save the Queen / The fascist regime / They made you a moron / A potential H-bomb’. Popartkunstenaar Jamie Reid maakte een collage voor de hoes van hun single, waarvoor hij  de koningin aanvankelijk met swastika’s op haar oogleden had getekend. Het platenlabel vond dat te ver gaan, maar er waren alternatieven. Op een ervan heeft de vorstin een veiligheidsspeld door haar mond, op de meest iconische heeft ze als een misdadiger een balkje over haar ogen met daarop de titel van het nummer. Over haar mond staan krantenletters geplakt: Sex Pistols.   Waren de Sex Pistols al weinig vleiend, ‘Royalty’ van de Schotse punkband The Exploited ging in 1981 nog een stuk verder: ‘We don’t need her / She’s no fucking use / She’s gonna be a victim / Of the working class abuse’. Het waren  de hoogtijdagen van de Britse punkbeweging, die zich fel verzette tegen het conservatieve beleid van Margaret Thatcher. De koninklijke familie werd in talloze nummers bekritiseerd als symbool van klasse-ongelijkheid. Dat stond in schril contrast met de conservatieve kinderboekenauteur Roald Dahl die de koningin in 1982 in De Grote Vriendelijke Reus (GVR) neerzette als een coole vrouw die Sophie en de GVR hielp met haar karakteristieke „koninklijke gastvrijheid”. In de kinder-evergreen The Paperbag Princess (1980) van Robert Munsch is Elizabeth  een prinses: ze heeft een goed hart, verslaat een draak om de prins te redden en lapt alle koninklijke conventies aan haar laars.  Het is allemaal zoveel braver dan Spitting Image, de tv-serie die in de jaren tachtig zijn hoogtijdagen kende en de koningin vaak op de korrel nam. De manier waarop ze een baby doopt met een fles champagne op het hoofdje doet een beetje denken aan de roman The Autobiogra-phy of the Queen (2007) van Emma Tennant, waarin de koningin genoeg heeft van het doorknippen van lintjes en ten doop houden van alles.  Allemaal fictie natuurlijk – daar is immers de ruimte voor de keerzijde van het ambt. Bij Sue Townsend brokkelde het koningshuis af in de satirische roman The Queen and I (1992), in een tijd waarin niet alleen het Verenigd Koninkrijk, maar de hele wereld getuige was van de scheiding tussen Charles en Diana (ook voer voor menig toneelstuk of film). De koningin komt in The Queen and I, nadat het koningshuis is afgezet, terecht in een huurhuis in de wijk ‘Hell Close’. Haar hondjes mag ze niet meenemen. De Britse historicus Jane Stevenson kaartte het koloniale verleden aan in de roman The Empress of Last Days (2003), waarin ze uiteenzet hoe de op de Bahama’s wonende zwarte wetenschapper Elizabeth of Bohemia in feite aanspraak maakt op de Britse troon.  Ook de Nigeriaanse beeldend kunstenaar Samson Akinnire plaatste Elizabeth in 2019 binnen een koloniale context: Elizabeth als vrouw van kleur is gemaakt van onder meer autobanden, blikjes, koper en glas. De Schotse beeldhouwer Hew Locke, die opgroeide in Guyana, deed in 2005 iets vergelijkbaars: met afval en plastic speelgoed ontstond een vorstin die symbool stond voor de etnische spanningen in de Britse samenleving. Het ging in deze werken niet zozeer om het individu, maar om het instituut.  Oluwole Omofemi, The Queen (2022) Foto Tristan Fewings/ Getty Images for Sotheby’s Al sinds het aantreden van de Britse koningin legden kunstenaars niet zozeer haarzelf, maar juist het koningshuis als instituut vast. „God save the queen / She’s not a human being”, zongen de Sex Pistols in 1977 en het is alsof fotograaf Cecil Beaton zich daar al jaren daarvoor bewust van was. Toen hij de koningin in 1953 vastlegde op de dag van haar kroning, legde hij een mythe vast in de traditie van portretten uit de tijd van Elizabeth I, die eeuwen daarvoor ook lang op de troon had gezeten. Het staatsieportret van fotograaf Anthony Buckley week daar in 1960 niet van af: en profil, het haar stijfjes gestileerd onder haar kroon. En Pietro Annigoni maakte het nog bonter met de portretten die hij vanaf 1955 maakte van de vorstin: als een  wezenloze Jeanne d’Arc die het land door weer en wind voert. De Britse koningin kwam natuurlijk ook terecht in de serie Reigning Queens (1985) van Andy Warhol, naast een jonge koningin Beatrix. Hoe glamoureus ook, er straalt niet echt een persoonlijkheid uit.  Een geslaagde poging tot een persoonlijk portret deed schilder Justin Mortimer in 1998  met zijn ‘Queen Elizabeth’. Het was het jaar na de dood van Diana Spencer,  de koningin had het dieptepunt in haar populariteit bereikt. Mortimer toonde een vorstin die letterlijk en figuurlijk verscheurd was. Het was het jaar waarop de rest van de wereld verbijsterd toekeek hoe lang en intens de Britten rouwden.  Justin Mortimers  ‘Queen’  uit 1998 is  letterlijk en figuurlijk een verscheurde vorstin Veel kunstenaars richtten zich sindsdien op de mens Elizabeth. De beroemde Britse schilder Lucian Freud deed in 2001 een volkomen mislukte poging toen hij een portret van Queen Elizabeth presenteerde als een  verfrommeld wezen met een raar kroontje op. „Ze lijkt op een van haar corgi’s die een beroerte heeft gehad”, zo omschreef een criticus het schilderij in tabloid The Sun. In The Guardian werd het portret vergeleken met een komisch masker van Richard Nixon.  Tot Elizabeths kern was naar eigen zeggen de Canadese fotograaf Chris Levine gekomen. Hij maakte in 2007 een hologram op basis van vele foto’s waarbij hij haar vroeg de ogen te sluiten en op haar ademhaling te letten, als in een meditatie. Lightness of Being toont een serene koningin met gesloten ogen, in een zacht licht. Zijn serie hologrammen laat de koningin als mens zien, een oude dame met wit haar en rimpels – en toch zit er een bijna goddelijk tintje aan dat ook weer wat kitscherig aandoet. Equanimity, gelijkmoedigheid, is de naam van een hologram – als er iets is dat kunst doorgaans de das om doet dan is het wel gelijkmoedigheid.  Wat dat betreft kwam de Duitse fotograaf Thomas Struth met zijn foto in 2011 van prins Philip en koningin Elizabeth dichterbij. In The New York Times vertelde hij dat hij vooraf had bedongen dat hij de jurk van de koningin mocht uitkiezen voor de foto: hij koos voor lichtgroen. Philip zit naast Elizabeth op de bank in een donkergroen pak, de kijker heeft vol zicht op de rimpels in hun gezichten. Zo zitten de twee vertrouwd, en eigenlijk ook een beetje burgerlijk, naast elkaar.  Dat het niet eenvoudig is om Elizabeth II in haar ware gedaante te pakken te krijgen, bewees nog dit jaar ‘Al-Da’, een algoritme dat Elizabeth II portretteerde. Een soort ruimtewezen is het resultaat, alsof het algoritme iets te vaak naar de Sex Pistols heeft geluisterd. Het is in ieder geval hét antwoord op de vraag waarom ze zo moeilijk te portretteren was.  Elizabeth II was een van de meest afgebeelde vrouwen ter wereld, de toekomst belooft ook veel goeds voor de kunsten. Charles mag dan minder populair zijn dan zijn moeder, hij spreekt nog meer dan zij voor de verbeelding, en de kans dat hij als koning voor een goddelijk, onbereikbaar wezen wordt aangezien is klein. De koningin is dood, leve de nieuwe verbeelding. ||https://www.nrc.nl//nieuws/2022/09/14/de-queen-kreeg-vele-gezichten-2-a4141871
2022-09-15||Britse ministerie roept op niet meer in de rij te gaan staan, wachttijd minstens 13 uur||						Volg voor het laatste nieuws rond het afscheid van koningin Elizabeth II ons nieuwe blog.
					 						Het Britse ministerie van Media, Cultuur en Sport heeft mensen opgeroepen niet meer in de urenlange rij te gaan staan om afscheid te nemen van koningin Elizabeth, om teleurstelling te voorkomen. De rij wordt namelijk op zondag gesloten. Hoe laat de rij precies sluit, wordt later vandaag bekendgemaakt. De rij is momenteel meer dan tien kilometer lang.  Zondag is de laatste dag dat mensen langs de kist van koningin Elizabeth kunnen lopen. De officiële begrafenis begint maandagmiddag om 12.00 uur lokale tijd (13.00 uur Nederlandse tijd). Naar verwachting staat de kist tot halfzeven ‘s ochtends in Westminster Hall in Londen. Via het Youtubekanaal van het ministerie is de rij live te volgen. Volgens de laatste update van het ministerie op Twitter, om 11.00 uur vandaag, bedroeg de wachttijd minstens dertien uur en kan die nog verder oplopen.  Eerder deze week ontstonden er enkele onregelmatigheden in de rij voor het afscheid van de Queen. Vrijdagavond zou een 28-jarige man de rij hebben verlaten om de kist aan te raken. De man werd door de beveiliging tegengehouden toen hij naar de kist rende. Hij is aangeklaagd voor verstoring van de openbare orde. Op woensdag zou een 19-jarige man zijn kleren hebben uitgetrokken in de rij en tegen andere wachtenden hebben aangeduwd. Ook hij is aangehouden en aangeklaagd voor onder meer aanranding.   						Bijna vijfhonderd hoogwaardigheidsbekleders uit ongeveer tweehonderd verschillende landen en gebieden zullen aanwezig zijn bij de begrafenis van koningin Elizabeth II. Dat bevestigt een bron van het Britse ministerie van Buitenlandse Zaken vrijdag tegen persbureau Reuters. Zo’n 100 presidenten en meer dan twintig vorsten nemen maandag afscheid van de Britse koningin. Onder anderen koning Willem-Alexander, koningin Máxima en prinses Beatrix hebben aangegeven bij de uitvaart aanwezig te zullen zijn, evenals de Amerikaanse president Joe Biden en de premiers van Canada, Australië en Nieuw-Zeeland. Op dit moment ligt koningin Elizabeth II opgebaard in Westminster Hall in Londen, het oudste gebouw van het Britse parlement. Duizenden mensen staan in de rij om afscheid te nemen. De gemiddelde wachttijd is inmiddels opgelopen tot 24 uur. Mensen kunnen tot en met zondag een laatste bezoek aan de kist brengen, maandag 19 september is de staatsbegrafenis.  Aan het einde van de uitvaart in Westminster Abbey, bijgewoond door zo’n tweeduizend gasten, zal in het hele Verenigd Koninkrijk twee minuten stilte worden gehouden. Hierna wordt de overleden Britse monarch bijgezet in St George’s Chapel bij Windsor Castle in het graf van haar man, de in april 2021 overleden prins Philip.  Foto Kirsty Wigglesworth/AP/Pool 						De BBC toont nieuwe rouwrituelen rond de overleden koningin Elizabeth, zoals de koninklijke aandacht voor de bloemenzee en de 24-uurs livestream van de opbaring. Wat opvalt is dat de Britse koninklijke familie zo expliciet in het openbaar rouwt. Maar waarom eigenlijk? 						De rij voor Westminster Hall in Londen, waar Queen Elizabeth II opgebaard ligt, is te lang en daarom mogen er de komende zes uur lang geen mensen meer bij aansluiten. Dat heeft het Britse ministerie voor Digitale Zaken, Cultuur, Media en Sport vrijdag bekendgemaakt. Het ministerie verontschuldigt zich voor „eventueel ongemak”.  De stoet van mensen die afscheid willen nemen van Elizabeth reikt momenteel tot Southwark Park, op zo’n acht kilometer van Westminster Hall. De gemiddelde wachttijd is volgens de BBC ongeveer veertien uur. Volgens het ministerie heeft het park zijn „capaciteit bereikt” en mogen daarom zes uur lang geen mensen meer aansluiten. De sluiting ging iets voor 10.00 uur Britse tijd (11.00 uur Nederlandse tijd) in.

De rij om afscheid te nemen van Queen Elizabeth loopt van Southwark Park tot aan Westminster Hall, via de Theems en Londense highlights als de Big Ben en het parlement.  Foto Olivier Hoslet/EPA

 De rij om afscheid te nemen van Queen Elizabeth loopt van Southwark Park tot aan Westminster Hall, via de Theems en Londense highlights als de Big Ben en het parlement.  Foto Olivier Hoslet/EPA 						Het Kremlin reageert donderdag gepikeerd op het besluit van Londen om geen Russische vertegenwoordigers uit te nodigen bij de uitvaart van wijlen koningin Elizabeth komende maandag. Het Russische ministerie van Buitenlandse Zaken noemt het volgens persbureau AFP „zeer immoreel” dat de Britse regering „deze nationale tragedie gebruikt voor geopolitieke doeleinden, om de rekeningen met Rusland te vereffenen”. Moskou maakte afgelopen vrijdag al bekend dat de Russische president Vladimir Poetin de uitvaart van de koningin niet zal bijwonen. Wel bracht hij gelijktijdig met veel andere wereldleiders zijn condoleances over aan de koninklijke familie, en wenste hij koning Charles „moed en veerkracht” toe. Naast vertegenwoordigers uit Rusland zullen ook afgevaardigden uit Wit-Rusland en Myanmar worden geweerd bij de uitvaart, zeiden bronnen binnen de Britse regering eerder deze week tegen Britse media.  Het Verenigd Koninkrijk heeft Rusland meermaals sancties opgelegd vanwege de invasie in Oekraïne. En ook tussen Londen en Myanmar zijn de verhoudingen gespannen. Vorige week nog heeft het VK nieuwe sancties tegen Myanmar aangekondigd vanwege de „etnische zuivering van het leger tegen de Rohingya-gemeenschap”. Intussen hebben zo’n vijfhonderd regeringsleiders en staatshoofden wél een uitnodiging ontvangen voor de uitvaart op maandag. Onder anderen koning Willem-Alexander, koningin Máxima en prinses Beatrix hebben aangegeven bij de plechtigheid aanwezig te zullen zijn, evenals de Amerikaanse president Joe Biden en de premiers van Canada, Australië en Nieuw-Zeeland.
					 						Koning Charles en zijn broers en zussen houden vrijdagavond een avondwake bij de kist van hun moeder. Queen Elizabeth ligt dan opgebaard in de negenhonderd jaar oude Westminster Hall in Londen. Charles, prinses Anne, prins Andrew en prins Edward hielden eerder een soortgelijke avondwake in de St Giles-kathedraal in Edinburgh. Donderdag werden meer details bekend van de staatsbegrafenis. Zo zullen aan het einde van de uitvaart in de kerk Westminster Abbey in het hele Verenigd Koninkrijk twee minuten stilte in acht worden genomen. Na de staatsbegrafenis, bijgewoond door zo’n tweeduizend gasten onder wie koning Willem-Alexander, koningin Máxima en prinses Beatrix, zal de kist van Elizabeth in een paardenkoets door het historische hart van Londen worden vervoerd, van Westminster Abbey naar Wellington Arch bij Buckingham Placer. Charles en andere royals lopen achter de koets.  Nadien wordt de overleden Britse monarch bijgezet in St George’s Chapel bij Windsor Castle in het graf van haar man, de in april 2021 overleden prins Philip.

Een lid van de Coldstream Guards houdt de wacht bij Windsor Castle, ten westen van Londen. Foto Loic Venance/AFP

 Een lid van de Coldstream Guards houdt de wacht bij Windsor Castle, ten westen van Londen. Foto Loic Venance/AFP 						Nog altijd staan er duizenden wachtenden in de rij voor de Westminister Hall in Londen om hun laatste eer te betuigen aan koningin Elizabeth II. In de nacht van woensdag op donderdag hielden mensen het geduld om een glimp van de kist op te vangen. Sommigen hadden zich voorbereid op een nacht wachten en gingen uitgerust met slaapzakken, boeken en rugzakken met eten in de rij staan.  Donderdagochtend rond negen uur (Nederlandse tijd) was de rij zo’n 2,6 mijl - omgerekend iets meer dan 4 kilometer - lang. Woensdag had Elizabeth II Buckingham Palace voor een laatste keer verlaten. Haar kist werd naar Westminister Hall vervoerd, het oudste gebouw van het Britse parlement. Daar blijft ze tot maandag 19 september; in de tussentijd kunnen mensen nog een laatste bezoek aan de kist brengen. Volgende week maandag is de uitvaart van Elizabeth II. 						De Amerikaanse president Joe Biden heeft woensdag met de Britse koning Charles gebeld. Volgens het Witte Huis condoleerde Biden Charles met het overlijden van zijn moeder, die hij als „vriendelijk en gastvrij” herinnerde. Biden zou daarnaast „de grote bewondering van het Amerikaanse volk voor de koningin” over hebben gebracht en de wens hebben geuit uit een goede relatie met het Britse koningshuis te onderhouden. Joe Biden zal met zijn vrouw aanwezig zijn bij de uitvaart van Elizabeth op maandag 19 september. Vorig jaar ontmoette Biden Elizabeth nog op Windsor Castle, enkele maanden na zijn aantreden.
					 						Koningin Elizabeth II heeft Buckingham Palace woensdag voor een laatste keer verlaten. Haar kist is, liggend op een affuit getrokken door paarden, naar Westminster Hall vervoerd. In dat oudste gebouw van het Britse parlement zal de koningin worden opgebaard tot haar uitvaart op maandag 19 september, en kan iedereen die dat wil haar een laatste eer bewijzen. Koning Charles III, zijn zonen William en Harry en enkele andere leden van de koninklijke familie liepen woensdagmiddag achter de koets. Op de kist lagen onder meer de koninklijke standaard en de Imperial State Crown, een kroonjuweel versierd met zo’n drieduizend diamanten.   Duizenden mensen hadden zich langs de weg verzameld om een glimp van de processie op te vangen. Om te voorkomen dat de plechtigheid werd verstoord, heeft luchthaven Heathrow enkele vluchten van en naar Londen geschrapt of uitgesteld. 						Na zeventig jaar op de Britse troon is koningin Elizabeth II op 8 september op 96-jarige leeftijd overleden. Het Verenigd Koninkrijk is momenteel in een nationale periode van rouw. Dinsdagavond is het lichaam van Elizabeth aangekomen in Buckingham Palace, waar haar kinderen en kleinkinderen in besloten kring afscheid nemen van de koningin. Woensdag wordt de kist met Elizabeth II verplaatst naar Westminster Hall. Daar wordt ze opgebaard en kan het publiek 23 uur per dag binnenkomen om afscheid te nemen.  Op maandag 19 september om 06.30 (lokale tijd) wordt de kist met de koningin naar Westminster Abbey gebracht voor de uitvaart die om 11.00 (lokale tijd) zal plaatsvinden. De koningin wordt daarna bijgezet in St. George’s Chapel bij Windsor Castle, samen met haar man, prins Philip.
					||https://www.nrc.nl//nieuws/2022/09/14/queen-blog-14-september-a4141764
2022-09-15||Dit blog is afgesloten||In dit blog deed NRC van zondag tot en met dinsdag verslag van de gebeurtenissen na het overlijden van de Britse koningin Elizabeth II. Zondag is Charles III officieel uitgeroepen tot koning. Het lichaam van de Queen heeft de afgelopen dagen een uitgebreide reis door het Verenigd Koninkrijk afgelegd: van het Schotse Balmoral Castle, waar ze overleed, naar Holyroodhouse en de kathedraal St. Giles in Edinburgh. Dinsdagavond is haar kist naar Buckingham Palace in Londen vervoerd. Op 19 september om 11.00 (lokale tijd) is de uitvaart in de Westminster Abbey. Volg de meest actuele ontwikkelingen rond de dood van koningin Elizabeth II in het nieuwe blog.||https://www.nrc.nl//nieuws/2022/09/14/dit-blog-is-afgesloten-35-a4141765
2022-09-15||Koningin Elizabeth II verlaat Buckingham Palace voor een laatste keer||Koningin Elizabeth II heeft Buckingham Palace woensdag voor een laatste keer verlaten. Haar kist is, liggend op een affuit getrokken door paarden, naar Westminster Hall vervoerd. In dat oudste gebouw van het Britse parlement zal de koningin worden opgebaard tot haar uitvaart op maandag 19 september, en kan iedereen die dat wil haar een laatste eer bewijzen. Koning Charles III, zijn zonen William en Harry en enkele andere leden van de koninklijke familie liepen woensdagmiddag achter de koets. Op de kist lagen onder meer de koninklijke standaard en de Imperial State Crown, een kroonjuweel versierd met zo’n drieduizend diamanten.   Duizenden mensen hadden zich langs de weg verzameld om een glimp van de processie op te vangen. Om te voorkomen dat de plechtigheid werd verstoord, heeft luchthaven Heathrow enkele vluchten van en naar Londen geschrapt of uitgesteld.||https://www.nrc.nl//nieuws/2022/09/14/koningin-elizabeth-ii-verlaat-buckingham-palace-voor-een-laatste-keer-a4141867
2022-09-15||Topmannen Shell en Exxon vroegen premier Rutte om juridische bescherming NAM||De topmannen van Shell en ExxonMobil hebben er tot twee keer toe persoonlijk bij premier Mark Rutte op aangedrongen dat het kabinet belangrijke verantwoordelijkheden voor de gaswinning in Groningen zou overnemen. De beide aandeelhouders van de NAM, het bedrijf dat het gas oppompte, vonden de positie van het gasbedrijf juridisch en financieel „onhoudbaar”. Er liepen rechtszaken van bewoners tegen de NAM over aardbevingsschade en het Openbaar Ministerie was een strafrechtelijk onderzoek begonnen naar het bedrijf wegens het mogelijk in levensgevaar brengen van bewoners. Die juridische dreigingen kwamen voort uit de aardbevingen die de NAM veroorzaakte door het oppompen van het Groningse gas, en de daarmee gepaard gaande maatschappelijke ontwrichting. De oplopende kosten van de aardbevingsschade bedreigden de winstgevendheid van de NAM. Documenten die op verzoek van NRC en Dagblad van het Noorden zijn vrijgegeven met een beroep op de Wet Open Overheid werpen nieuw licht op deze onderhandelingen. De vertrouwelijke bezoeken op 11 juli 2017 en op 9 januari 2018 vonden plaats tegen de achtergrond van toenemende maatschappelijke druk om de gaswinning snel te verminderen. In ruil voor het meewerken aan het gecontroleerd afbouwen van de gaswinning, wilden de oliebedrijven dat de Staat precies zou vaststellen hoeveel gas er moest worden opgepompt. Zo zou dochterbedrijf NAM juridisch beter beschermd zijn. Ook wilden de bedrijven een hoger aandeel in de winst uit het Groningse veld. Ambtenaren van de verantwoordelijke minister Eric Wiebes (Economische Zaken, VVD) analyseerden dat het kabinet onderhandelingen met de oliebedrijven niet kon ontlopen en dat het kabinet een „onwenselijke, afhankelijke positie” had in de relatie met de oliebedrijven. Ze waren bang dat de oliebedrijven bij het uitblijven van een nieuwe deal zouden zorgen voor gastekorten in Nederland door de gaskraan te snel dicht te draaien, zo blijkt uit interne documenten van het ministerie. In dat geval zou het kabinet de NAM moeten dwingen de gasproductie op te hogen, waardoor de aansprakelijkheid voor de gaswinning „ongecontroleerd” naar de Staat zou zijn verschoven. In een historisch akkoord dat de oliebedrijven na maanden van intensieve onderhandelingen in juni 2018 met het kabinet-Rutte III sloten, kregen de oliebedrijven inderdaad een fors groter aandeel in de winst van de gaswinning. Ook beloofde de Staat de verantwoordelijkheid voor de afhandeling van aardbevingsschade en versterking over te nemen. De oliebedrijven garandeerden dat ze de kosten daarvan aan de Staat zouden vergoeden. De onderhandelingen lagen in die tijd heel gevoelig, omdat een meerderheid in de Tweede Kamer erop was gebrand dat de oliebedrijven geen voordeel zouden halen uit de deal, nadat ze jarenlang miljarden hadden verdiend aan het Gronings gas. Topmannen Darren Woods (ExxonMobil) en Ben van Beurden (Shell) wilden de afspraken openbreken die Nederland en de oliebedrijven decennia eerder, in 1963, over de winning van het Groningse gas hadden gemaakt.  Gesprekken tussen oliebedrijven en de Staat hierover liepen al sinds 2015, maar Van Beurden en Woods vonden dat het kabinet niet genoeg haast maakte. De Staat ontving tot 2018 zo’n 90 procent van de winst uit het Groningse gasveld, maar draaide op voor zo’n 64 procent van de kosten. Sinds de deal van 2018 is die verhouding in het voordeel van de oliebedrijven veranderd. De Staat krijgt nog maar 73 procent van de winst van de gaswinning en draait ook op voor 73 procent van de kosten. Als ze een hoger aandeel in de winst zouden krijgen, waren de oliebedrijven bereid geen claim in te dienen op het gas dat in de grond zou achterblijven bij het eerder dichtdraaien van de gaskraan. Politiek lag zo’n claim erg gevoelig; het zou gezien worden als een ‘beloning’ voor de oliebedrijven. In een reactie schrijft Shell nu dat het bedrijf voor een „onmogelijk dilemma” stond. „Enerzijds was het vanwege de leveringszekerheid op dat moment nog niet mogelijk om de gaswinning te beëindigen. Anderzijds waren de juridische risico’s van doorgaan met produceren niet acceptabel: strafrechtelijke vervolging vanwege de veiligheidssituatie, terwijl de overheid niet wilde aangeven of en wanneer de gaswinning wél veilig was.” Ook dreigde de NAM door de afnemende gasproductie en de toenemende kosten verlies te maken. De wensen van de oliebedrijven vielen deels samen met die van de toenmalige minister Eric Wiebes. De minister wilde dat de NAM geen inspraak meer zou hebben in de afhandeling van aardbevingsschade en de versterking van onveilige huizen. Dat het gasbedrijf daarin een bepalende rol had, had in de jaren daarvoor tot grote problemen in Groningen geleid. Ook wilde Wiebes de gaswinning versneld maar gecontroleerd afbouwen, en daarvoor had hij de medewerking van de oliebedrijven nodig. Hoewel volgens het akkoord uit 2018 de NAM alle kosten die nodig waren voor de veiligheid moest betalen, ontstond er direct financiële onenigheid met de oliebedrijven. De NAM weigerde al snel een deel van de rekeningen te betalen die de Staat maakte bij het afhandelen van schades en het versterken van huizen. Het geschil is opgelopen tot 190 miljoen euro, en is inmiddels onderwerp van arbitrage tussen NAM en de Staat.  De NAM betwist of een deel van de uitgaven wel nodig is voor de veiligheid, en dus voor rekening van het gasbedrijf moet komen. Deze voortdurende discussie heeft tot vertragingen in de versterkingsoperatie geleid die nog steeds na-ijlen.  Er zijn nog geen afspraken gemaakt waar de Staat de rekeningen kan neerleggen na het stopzetten van de gaswinning. Terwijl het Groningerveld volgend jaar of in 2024 volledig moet sluiten, lopen de onderhandelingen daarover tussen de Staat en de oliebedrijven nog.  Correctie (15 september 2022): In een eerdere versie van dit bericht stond dat oliebedrijven een hoger aandeel in de winst van de NAM kregen. Maar het gaat om een hoger aandeel in de winst van de gaswinning. Dat is hierboven aangepast. ||https://www.nrc.nl//nieuws/2022/09/14/topmannen-shell-en-exxon-vroegen-premier-rutte-om-juridische-bescherming-nam-a4141869
2022-09-15||In de onorthodoxe Club Vibes kan je ongegeneerd losgaan||„Er is altijd nog de Vibes”, zo concludeerde een vriend vorig weekend, terwijl we zochten naar een plek om te dansen. Zoals mijn opa me op het hart drukte dat iedere man een Duvelverhaal heeft, zo heeft iedere Rotterdammer een Vibesverhaal. Van in slaap vallen op de wc, thuisgebracht worden door de politie en vragen of de zwaailichten aan mogen, tot de bodem van het glaasje vinden op Tequila Thursdays.  Naar Club Vibes ga je eigenlijk niet voor de muziek, maar toch ook weer wel. De dj draait er namelijk alles: van klassiekers van TLC en Madonna tot populaire house en techno. Je zou kunnen zeggen dat, omdat Vibes alles draait, het daarmee eigenlijk niets draait. Dat is niet erg, daar staat Vibes om bekend. Niet alleen allerlei soorten muziek komen er samen,  ook allerlei soorten mensen. Studenten, skaters, kakkers en alle andere nachtdieren die  ongegeneerd willen dansen op toegankelijke muziek.  Het is misschien wel de kleinste club van Rotterdam, met misschien wel de langste geschiedenis. Op deze plek aan de Westersingel, in een van de gezelligste buurten van de stad, doet de ruimte al zo’n veertig jaar dienst als club. In de nachtculturele sector is dat een unicum. In de jaren 80  begon hier een club genaamd Pinguïn Park, waarna de venue een tijdje Club Bizar heeft geheten, om in 1996 door te gaan als Club Vibes, in de volksmond ook wel de Vieze Vibus.   De Vibes hanteert een in (nacht)cultureel Rotterdam onorthodoxe aanpak. Het adagium dat de club ‘klantgericht’ programmeert, en zich dus aanpast aan de bezoeker, is voor veel nachtelijke ondernemers hetzelfde als vloeken in de kerk. Gebruikelijk is dat de programmeur een muzieksmaak heeft die soms toegankelijk is maar vaker een niche, en daar moet het publiek dan op afkomen. Bij de Vibes is het bijna andersom. De programmeur programmeert wat het publiek wil. Liedjes aanvragen bij de dj is hier geen heiligschennis. Meeblèren met oude hitjes? De Vibes last er iedere week een hele avond voor in. Sfeer Gezellig, studentikoos, rumoerig. Zoals het neonbord achterin de zaak aangeeft: good vibes only.  Voorzieningen Het herentoilet zit op een onhandig plek, maar verder zijn er kluisjes, garderobe en een grote bar. Geluid schel en hard, maar wordt flink overstemd door het meezingende publiek. Slecht geluid voegt misschien toch wel iets toe.  Westersingel 50a Rotterdam open: woe-zat  Zo ook deze avond. Op het feest ‘Nostalgie’ gaan we binnen een paar minuten van de Hermes House Band naar Travis Scott, en van Sean Paul naar Snoop Dogg. Er wordt meegeschreeuwd alsof stembanden eeuwig meegaan. Het bier is slap, de shotjes goedkoop, de sfeer op broeierige wijze gezellig. Het is even zoeken naar het herentoilet – die is  sinds kort gevestigd in de voormalige rokersruimte achterin de zaak. Onhandig, zeker wanneer je nodig moet en de tent volstaat. Garderobe, kluisjes, een lange bar; de Vibes heeft alles wat een grote club ook heeft, maar dan in het klein.  Het is niet per se mijn smaak, feit is wel dat de Vibes vrijwel elke avond vol staat. Het is in ieder geval een plek waar je naartoe kan als je klaar bent met de rest, om de avond af te sluiten, om goedkoop te drinken, of om gewoon eventjes zorgeloos los te gaan. Dat is dan ook het doel: volgens mede-eigenaar Sam Hoffstaetter danst het Rotterdamse uitgaanspubliek de rest van de nacht in zijn club van zich af. De geheime doorgang naar Café Stalles, dat om de hoek zit en van dezelfde eigenaren is als de Vibes, symboliseert een klassieke, Rotterdamse avond uit. Goedkope, prima pizza’s eten en kletsen bij Stalles, bier drinken en dansen bij de Vibes en de nacht helemaal afronden bij het even beruchte als beroemde Tramhuys, waar het credo geldt dat ’s nachts alles smaakt.  Het is paradoxaal  dat juist een kleine club als de Vibes, over wie velen zich liefkozend maar  vaak laatdunkend uitlaten, het Rotterdamse uitgaansleven allure geeft. Toch is het waar, want een grote stad zonder plek waar je ook op doordeweekse avonden tot diep in de nacht kan dansen, is geen grote stad. Helaas vergeten we het nog wel eens, maar onthoud: er is altijd nog de Vibes.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/14/in-de-onorthodoxe-club-vibes-komt-alles-en-iedereen-samen-a4141831
2022-09-15||Welkom in dit blog||Na zeventig jaar op de Britse troon is koningin Elizabeth II op 8 september op 96-jarige leeftijd overleden. Het Verenigd Koninkrijk is momenteel in een nationale periode van rouw. Dinsdagavond is het lichaam van Elizabeth aangekomen in Buckingham Palace, waar haar kinderen en kleinkinderen in besloten kring afscheid nemen van de koningin. Woensdag wordt de kist met Elizabeth II verplaatst naar Westminster Hall. Daar wordt ze opgebaard en kan het publiek 23 uur per dag binnenkomen om afscheid te nemen.  Op maandag 19 september om 06.30 (lokale tijd) wordt de kist met de koningin naar Westminster Abbey gebracht voor de uitvaart die om 11.00 (lokale tijd) zal plaatsvinden. De koningin wordt daarna bijgezet in St. George’s Chapel bij Windsor Castle, samen met haar man, prins Philip.||https://www.nrc.nl//nieuws/2022/09/14/welkom-in-dit-blog-458-a4141774
2022-09-15||#203 Ontwarren wetenschappers de knoop van long covid?|| Extreme vermoeidheid. Hartkloppingen. Hersenmist. Na een corona-infectie kampen mensen soms nog jaren met een waaier aan klachten. Langzaam weten onderzoekers het biologische mechanisme dat schuilgaat achter long covid te ontrafelen. Wat weten we nu van dit postcovidsyndroom?||https://www.nrc.nl//nieuws/2022/09/14/203-ontwarren-wetenschappers-de-knoop-van-long-covid-a4141870
2022-09-15||Donny M. lijkt alles te bekennen, maar OM twijfelt of hij alles vertelt|| „Dag monster!”, bijt de moeder van de vermoorde Gino (9) verdachte Donny M. toe bij binnenkomst in de rechtbank in Maastricht. Zij, die net als andere familieleden een zwart T-shirt met een foto van de gedode jongen draagt, barst in huilen uit. In tegenstelling tot Gino’s moeder toont M. (22) weinig zichtbare emoties.   De moeder die, ondanks sussende naasten en slachtofferadvocaten, dingen blijft roepen naar de verdachte, wordt ten slotte door de politie uit de rechtszaal verwijderd.  Na dit tumultueuze begin van de pro-formazitting (de inhoudelijke behandeling volgt later) leest het Openbaar Ministerie (OM)  de lange lijst met verdenkingen voor, die leidden tot de dood van Gino op 1 juni van dit jaar. De verdachte, aldus het OM, deed zich voor als voetbaltrainer en lokte zo  Gino mee van een trapveldje in Kerkrade, nam hem mee naar zijn woning in Geleen, diende hem xtc en Kamagra (een soort Viagra) toe, drong het lichaam van zijn slachtoffer binnen, vermoordde het kind en verborg daarna het stoffelijk overschot.  Het OM verdenkt M. ook van het bezitten en verspreiden van kinderporno. Hij zou in 2018 of 2019  ontucht hebben gepleegd met een andere minderjarige jongen, terwijl die sliep, en dat hebben gefilmd.  Het is niet de eerste keer dat M. in aanraking komt met justitie. In 2015 werd hij veroordeeld voor het gooien van een stoeptegel naar een auto vanaf een viaduct, in 2017 voor seksueel misbruik en mishandeling. M. werd geboren als zoon van een drugsverslaafde moeder en een afwezige vader. Hij groeide op in een pleeggezin en heeft een lange geschiedenis van psychologische en psychiatrische begeleiding en jeugdzorg. Toezicht Sociaal Domein, een samenwerkingsverband van vier rijksinspecties, onderzoekt momenteel of er in dat traject fouten zijn gemaakt.      Over het seksueel misbruik en de manier van doden van Gino (de jongen werd gesmoord met een kussen) vertelde M. pas in verhoren van vorige week woensdag. Het verhaal over het doden strookt ogenschijnlijk met gevonden telefoongegevens; de verdachte gaf om zes over half tien de zoekopdracht ‘verstikking met kussen’ en verbond twee minuten later zijn JBL-speaker met Spotify. De reden: een eerste poging om Gino te smoren was mislukt. De jongen bleef huilen. De muziek moest hem overstemmen bij een nieuwe poging. Die slaagde wel. Als de rechtbank daarna alle verdenkingen voorhoudt, bekent M. alles. Op elk feit volgt een afgemeten „Dat klopt”. Later zegt hij: „Nou ja, wat er is gebeurd, wat ik heb gedaan, is afschuwelijk. Dat had nooit mogen gebeuren.”  De politie begon op de avond van 1 juni met het zoeken naar Gino. Een dag later werd zijn step gevonden op de parkeerplaats van een zwembad in Landgraaf. Een daarbij gevonden DNA-spoor leidde naar M., die op zaterdag  3 juni werd gearresteerd. De verdachte wees nog dezelfde dag de plek aan waar het lichaam van Gino verborgen lag. Het OM is blij met de bekentenissen van M., maar twijfelt of hij het volledige verhaal vertelt. „Verdachte heeft steeds wisselend en aanvullend verklaard”, stelt officier van Justitie Dävid van Kuppeveld. Het lijkt er volgens hem op dat M. bekent, wat naar aanleiding van onderzoeksresultaten ook nauwelijks meer te ontkennen valt. Maar een volledig pathologisch onderzoek met de aard van zijn kwetsuren en de doodsoorzaak van Gino komt pas later dit najaar beschikbaar. Aangetroffen verwondingen duiden op pogingen om het jongetje te laten stikken.  En Gino werd zaterdag 4 juni aangetroffen met schuim op de mond, vocht in zijn borst, een waterige maaginhoud en een streperige bloeduitstorting op zijn linkerzij. Dat  lijkt te wijzen op pogingen om Gino te verdrinken. Officier van Justitie Van Kuppeveld: „Of ging het niet alleen om het doden? Kickte hij op het leed van mensen en dieren? Hij hield eerder ook honden even onder water.” Van Kuppeveld wil meer duidelijkheid en in elk geval het definitieve pathologische onderzoek hebben voordat M. voor onderzoek naar het Pieter Baan Centrum (PBC) in Utrecht gaat. Het OM vraagt om die reden om uitstel van de opname daar, waarvan het begin nu gepland staat voor 17 oktober.  Sjanneke de Crom, een van M.’s advocaten, pleit tegen uitstel van het PBC-onderzoek: „Vanwege de psychische toestand van verdachte. De verhoren hebben een flinke uitwerking op hem. Hij is kwetsbaar. Maar ook in het belang van het onderzoek. Zaken worden helderder. Hij heeft alles nu nog vers in herinnering.”  De rechtbank wijst het verzoek van het OM af. Het is, zo zegt de rechtbank, belangrijk het onderzoek snel te laten plaatsvinden. En M. kan aanvullend worden verhoord, voordat hij half oktober naar het PBC gaat. De verdachte blijft tot tenminste de volgende pro-formazitting op 5 december in voorlopige hechtenis.    Als aan het einde van de zitting de verdachte wordt weggevoerd, staat Gino’s zus Kelly op. „Ooit zal ik je hebben, jongen”, roept ze. „Al duurt het twintig jaar.”||https://www.nrc.nl//nieuws/2022/09/14/donny-m-lijkt-alles-te-bekennen-maar-om-twijfelt-of-hij-alles-vertelt-a4141868
2022-09-15||Europese Commissie wil producten die onder dwang zijn gemaakt verbieden||De Europese Commissie wil producten die onder dwang zijn gemaakt bij wet verbieden op de Europese markt. Daartoe heeft de Commissie woensdag een voorstel ingediend. Het verbod op het exporteren, importeren en produceren van deze producten moet wereldwijde dwangarbeid tegengaan. Volgens een rapport van verschillende mensenrechtenorganisaties dat maandag uitkwam, verrichten op dit moment zo’n 27,6 miljoen mensen dwangarbeid. Het Europees Parlement moet nog instemmen met het voorstel.  De douanes aan de grenzen van de Europese Unie zijn verantwoordelijk voor de handhaving van het verbod. Het is aan de betreffende lidstaten zelf hoe intensief ze het verbod handhaven. Nationale autoriteiten kunnen namelijk onderzoek doen naar producten waarvan ze vermoeden dat deze met dwangarbeid zijn gemaakt. De autoriteiten kunnen informatie opvragen bij bedrijven en controles of inspecties uitvoeren, ook in landen buiten de EU. Producten die daadwerkelijk onder dwang zijn gemaakt, worden uit de handel genomen. Bedrijven die daar niet aan meewerken krijgen een boete.  In de verklaring worden geen specifieke gebieden genoemd, maar een regio die de laatste jaren bekend staat om de grootschalige dwangarbeid is de provincie Xinjiang in het noordwesten van China. In dit gebied wonen ongeveer één miljoen Oeigoeren. Deze moslimminderheid wordt systematisch opgesloten in ‘heropvoedingskampen’, waar zij gedwongen arbeid leveren.  Het is nog niet bekend wanneer het Europees Parlement over het voorstel stemt. Daarna moet ook de Raad van de Europese Unie het voorstel goedkeuren. Als het wordt aangenomen, krijgen lidstaten twee jaar de tijd voordat de wet in werking treedt. ||https://www.nrc.nl//nieuws/2022/09/14/europese-commissie-wil-producten-die-onder-dwang-zijn-gemaakt-verbieden-a4141826
2022-09-15||Column | Niet lullen, maar smeren||Al weken worden we murw gebeukt over wat ons – de samenleving – allemaal nog te wachten staat. Armoede en schulden zo ver het oog reikt, door nog meer inflatie, nog meer stijgende prijzen in de supermarkt en nog meer exorbitante energierekeningen als gevolg van de energiecrisis. Men waarschuwt: óók de middenklasse gaat dit voelen. Onderwijl is een structurele oplossing, die verder gaat dan wat muren stutten met een noodfonds en hopen dat het kaartenhuis niet instort, nog ver te zoeken. Ik hou mijn hart vast voor de kinderen van Rotterdam. Iedereen kent de cijfers tegenwoordig, ik herhaal ze vaak omdat ze zo schokkend zijn: in Rotterdam groeit één op de vijf kinderen op in armoede. Nergens in Nederland zijn de problemen zo groot als hier. Terwijl ik dit weekend dwars door Rotterdam liep, telde ik de kinderen die ik tegenkwam op mijn weg, om voor mezelf nog eens inzichtelijk te maken hoe ontzettend veel één op de vijf is. Op de Coolsingel: één, twee, drie, vier, vijf; groeit op in armoede.  Het artikel in NRC  dat een kind van elf, op mijn oude basisschool De Catamaran, in de klas onwel was geworden omdat hij het hele weekend niet had gegeten, kwam hard bij me binnen. Herinneringen aan klasgenoten met honger, zonder lunchtrommels doemden op. Op de Erasmusbrug telde ik: één, twee, drie, vier, vijf; groeit op in armoede. „Was er niemand in de buurt die het gezin kon helpen?” vroeg een vriendin, die kennelijk nog nooit van sociaal isolement en armoedeschaamte had gehoord. Ter hoogte van de Lidl op de Vuurplaat: één, twee, drie, vier, vijf; groeit op in armoede. Het Centraal Planbureau berekende vorige maand nog dat het aantal kinderen dat opgroeit in armoede, dit jaar is gegroeid. Komend jaar lijkt nog erger te worden. Dat wordt: één, twee, drie, vier; groeit op in armoede.  Armoede is hier een structureel probleem, de energiecrisis is slechts olie op het vuur Tijdens mijn tocht door de stad luisterde ik naar het audioboek Eigen welzijn eerst van Roxane van Iperen. Het boek zette me aan het denken over hoe crises in feite helemaal geen acute problemen zijn, maar het gevolg van een reeks verkeerde (vaak politiek bewuste) keuzes. De term ‘vluchtelingencrisis’ verbloemt het falen van de gehele asielketen. Noem de huidige situatie een „energiecrisis”, benadruk de tijdelijkheid en de boosdoener Poetin, en het feit dat dit allemaal ook het gevolg is van de liberalisering van de energiemarkt verdwijnt naar de achtergrond. Een crisis is bovendien het perfecte argument om alleen het hoognodige te hoeven doen. Wie geen structureel probleem ziet, hoeft niet met structurele oplossingen te komen.  Maar armoede in Rotterdam is een structureel probleem, de energiecrisis is slechts olie op het vuur. Het jongetje van elf is al lang geen uitzondering op de regel meer. In sommige wijken zit een kwart (!) van de kinderen elke dag zonder ontbijt achter de kiezen in de schoolbanken. Het is de keiharde realiteit van deze stad die de komende jaren almaar gruwelijker zal worden, tenzij er structureel wordt ingegrepen. Bij wijze van proef ondersteunt de gemeente dit jaar een ‘ontbijtservice’ in Delfshaven. Goedbedoeld, maar echt zoden aan de dijk zet het niet. De ontbijtservice is op slechts vier scholen uitgerold. Daadkracht is nodig. Te beginnen bij een groot Rotterdams Ontbijt Programma, laten we het niet lullen maar smeren noemen, om ervoor te zorgen dat geen enkel kind meer met een rammelende maag in de schoolbanken hoeft te zitten. Niet één jaar, niet op vier scholen, maar in de hele stad.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/14/niet-lullen-maar-smeren-a4141834
2022-09-15||Online supermarkten moeten hun werknemers hetzelfde betalen als fysieke supermarkten||Het ministerie van Sociale Zaken en Werkgelegenheid heeft de cao die al geldt voor de meeste fysieke supermarkten dinsdag algemeen verbindend verklaard (pdf). Daardoor moeten ook online supermarkten als Picnic, Gorillas en Flink hun werknemers de arbeidsvoorwaarden bieden die de werkgevers en werknemers in de cao voor het levensmiddelenbedrijf overeen zijn gekomen. Ten opzichte van de huidige situatie zullen online supermarkten hun werknemers beter zullen moeten gaan betalen, onder meer in de vorm van avond- en weekendtoeslag. Het ministerie stelt geen redenen te zien waarom medewerkers van online supermarkten, waar in totaal zo’n 15.000 mensen werken, onder andere voorwaarden moeten werken dan hun collega’s in fysieke winkels. Met die conclusie komt een einde aan langdurig gesteggel tussen grote vakbonden CNV en FNV en een bedrijf als Picnic, een van de grootste online supermarkten. Picnic doet al jaren zijn uiterste best om niet onder de supermarkt-cao te vallen. In november vorig jaar sloot het bedrijf voor de tweede keer een cao-akkoord met vakbond De Unie.   Werkgeversvereniging E-commerce Nederland en vakbond De Unie hadden verschillende argumenten ingebracht om online supermarkt niet onder de reguliere supermarkt-cao te laten vallen. Zo beargumenteerden ze onder meer dat er in de werkzaamheden van online supermarkten meer sprake is van overlap met de andere e-commerce bedrijven dan met reguliere supermarkten. Het ministerie van Sociale Zaken en Werkgelegenheid ging niet mee in die argumentatie. De algemeen verbindendverklaring geldt per afgelopen dinsdag en loopt tot juli 2023. FNV-vicevoorzitter Zakaria Boufangacha is opgetogen over het besluit. Hij spreekt van een „duidelijk signaal richting bedrijven én vakbonden die er alles aan doen om de geldende cao te ondermijnen” en zegt „scherp in de gaten te gaan houden” of de cao door online supermarkten zal worden toegepast. ||https://www.nrc.nl//nieuws/2022/09/14/online-supermarkten-moeten-hun-werknemers-hetzelfde-betalen-als-fysieke-supermarkten-a4141822
2022-09-15||Ingenieur Meiborg: ‘Ik heb nooit mensen benadeeld’||Na een uitzending van het tv-programma Monitor in 2017 over de gevolgen van de gaswinning in Groningen besloot Willem Meiborg contact te zoeken met gedupeerde Annemarie Heite. Hoe op dat moment naar aardbevingsschade van gebouwen in Groningen werd gekeken, klopte niet, aldus de civiel ingenieur, die een eigen ingenieursbureau heeft in Woerden. Sinds hij Groningse gedupeerden bijstaat heeft hij „meer dan tien” zaken gewonnen.  De naam Meiborg is geen onbekende in Groningen. Willem Meiborg is de kleinzoon van Willem ‘Beton’ Meiborg, die in 1963 al waarschuwde voor flinke bodemdaling door de gaswinning in Groningen. De regio zou een meter kunnen dalen, maar de NAM ontkende dat. „De NAM reageerde vijandig op die bevindingen”, zei kleinzoon Meiborg woensdag. Dat Meiborg senior uiteindelijk gelijk had – door de gaswinning daalt de bodem inderdaad – heeft hij nooit meer meegemaakt: vier jaar na zijn waarschuwing overleed hij.  Woensdag schreven NRC en Dagblad van het Noorden dat Meiborg recentelijk op de vingers is getikt door de rechter omdat hij bij een gedupeerde een rekening van ruim 12.000 euro wilde incasseren, zonder dat hij daar vooraf betalingsafspraken over had gemaakt. De enquêtecommissie vroeg hem daarnaar. Volgens Meiborg heeft hij „nooit mensen benadeeld en altijd gewerkt vanuit no cure no pay”. Maar het gerechtshof in Leeuwarden gaf hem in tenminste één zaak ongelijk.  ||https://www.nrc.nl//nieuws/2022/09/14/ingenieur-meiborg-ik-heb-nooit-mensen-benadeeld-a4141853
2022-09-15||‘Dat dingen kut zijn,  is ook grappig toch?’||Actrice en theatermaker Kim Karssen houdt van taal. En van boeken en verhalen. „Alleen kan ik niet lezen en niet schrijven.” Ze is dyslectisch. „Pas dit jaar heb ik besloten dat ik naar boeken luister. Elk jaar probeerde ik weer te lezen en het lukte steeds niet.” Ondanks jaren bijles op school. „Mijn moeder heeft me veel voorgelezen, tot mijn vijftiende.” Voor haar nieuwe solovoorstelling, Schrödingers hond, heeft ze vier boeken geluisterd. „Het nadeel is alleen dat het langzamer gaat dan bij mensen die goed kunnen lezen.” De voorstelling heeft ze zelf bedacht en geschreven. Anderen stroomlijnen het script. „Wat ik schrijf, kunnen andere mensen niet lezen. Maar als ik drie woorden kan ontcijferen, weet ik weer wat ik wil zeggen.” Op haar 26ste heeft Karssen al ruim naam gemaakt in het theater. Afgelopen seizoen schitterde ze als de verzenuwde en rebelse Erika Mann in Mann Mann Mann van De Warme Winkel, een rol die ze even geestig als ontroerend speelde. En ze excelleerde in de satirische voorstellingen die ze samen met Florian Myjer schreef en speelde, zoals Bloomsbury en Oorlog en Vrede. Met haar loepzuivere timing en levendige mimiek is ze de meest komische actrice van haar generatie. In Schrödingers hond merkt ze zijdelings op dat critici haar solodedebuut, De Grap, vorig jaar ‘niet af’ vonden. Waarop ze zegt dat ze ook niet af is. „Daarmee bedoel ik dat ik iemand ben die mensen ervaren als rommelig. En dat ik voorstellingen wil maken die niet afgerond zijn, eerder experimenteel. Ik snap wel dat ze het zeggen, ik ben niet gek, maar soms denk ik dat experimenten te weinig gewaardeerd worden. ITA-voorstellingen zijn af, maar fucking saai, dus hoezo is dat dan af? Niet dat je een kaars in je aars moet steken, dat is ook al gedaan, en ik wil ook niet beweren dat ik de meeste experimentele voorstellingen op aarde maak, maar ik kan het waarderen als er iets geprobeerd is. En dat mag van mij dan ook mislukken. Ik kijk daar liever naar dan naar iets dat gelukt is maar saai.” Karssen beschouwt theater „bij uitstek als de kunst van het mislukken”. „Je voltooit je werk waar mensen bij zijn. Er kan altijd iets misgaan. Dat is bij schilderen toch anders.” Kim Karssen spreekt in woordenstromen. En luid, zoals ze zelf zegt. De meeste zinnen voorziet ze van terzijdes, correcties, zelfspot en voetnoten. Ze doet stemmetjes en vaak  schiet ze, tijdens het gesprek in een zaal van Frascati in Amsterdam, in een gulle lach. „Ik heb ook gewoon ADHD”, zegt ze. Pas vorig jaar deed ze een ADHD-test. „Omdat ik altijd dacht: waarschijnlijk heb ik dat wel. Maar in mijn – tussen aanhalingstekens - ‘volwassen’ leven had ik te vaak het gevoel dat ik iets stoms deed of iets niet kon. Daar had ik hulp bij nodig. En na die test kon ik therapie krijgen, superfijn. Ik zeg sneller dat ik ADHD heb en een coach nodig heb.” Haar tomeloze energie paart ze aan een druistige fantasie, wat ook het onderwerp is van haar tweede solo. Karssen stelt de vraag of we wel echt bestaan, of niet alles een illusie is. „De kwantumfysica stelt dat materie iets is wat wij ervaren, maar waarvan je de kleinste eenheid niet kan waarnemen. Alles is misschien wel mentaal. Zo kom je terug bij de grot van Plato, waarin onze zintuigen ons bedriegen en de realiteit wordt gevormd door schaduwen op de muur.” De titel van haar solo verwijst naar natuurkundige Erwin Schrödinger en zijn experiment met een kat, een gedachte-experiment. Zijn redenering was dat het niet te voorspellen is of een kat, opgesloten in een doos met een dodelijk gif, nog leeft of dood is. Volgens de kwantumfysica is hij dood en levend tegelijk. Karssen: „Fun fact is dat Schrödinger dat experiment deed om te bewijzen dat het filosofische idee van dood én levend tegelijk zijn onzin was. Maar zijn collega’s zeiden: ‘Dit bedoelen we. Dit is de paradox.’”  Kim Karssen: „Ik hou van mensen met een randje zwartgalligheid.” Foto Roger Cremers Die onvoorspelbaarheid van de wereld ervaart ze ook zelf. „Als ik hier een deur dicht doe, dan kan daar voor mij iets anders achter zitten dan ik net heb gezien.” Snelle toevoeging: „Ik functioneer gewoon hoor.” Dan: „Het is het horror-principe: alles kan overal op elk moment verschijnen. Het maakt dat kinderen willen dat hun kamerdeur open blijft. Want ja, zodra die dicht is, wat gebeurt er dan? Schrödingers experiment is niet zo wetenschappelijk, maar valt wel samen met je gevoel, een kinderlijk gevoel. Er zit veel schoonheid in kind-zijn.” In essentie gaat de voorstelling over hoe fantasie met je op de loop kan gaan. „Verwondering is fantastisch. Het zet alles even op losse schroeven. Dat maakt het zo vet als volwassenen zich eraan overgeven.” Maar als kind had ze er last van. „Als achtjarige lag ik na een spannende filmtrailer op tv drie weken lang tot drie uur s nachts wakker. Ik had mijn fantasie niet onder controle. Net als mijn tijdsbesef. Als mijn moeder riep voor het avondeten, dan dacht ik: huh, maar de dag is net begonnen. Dat is lastig. Mijn realiteitszin was anders. Nog steeds wel. Fantasie is een vloek en een zegen.” Want verwondering kan omslaan in angst. In Schrödingers hond is ze een paniekerige vrouw, die onder meer vertelt hoe ze verdwaalt in het trappenstelsel van een kerk en de illusie heeft dat ze klem komt te zitten tussen de muren. Het overkwam haar deze zomer. „Het was een claustrofobische reactie, maar ook het gevolg van mijn verstoorde gevoel voor eenheid en tijd. Als mijn fantasie dan aangaat, kan het eng worden. Je hebt niets om op terug te vallen als je denkt dat anderen zich net als jij niet aan regels houden. Ik bedenk vijfhonderd manieren waarop het mis kan gaan.” Ik kijk liever naar iets dat mislukt is, dan naar iets dat gelukt is maar saai Haar grootste angst is dat het leven saai wordt, zegt ze. „Dan sterft mijn ziel. Dat heeft met mijn saaie schooljaren te maken. Ik heb nog elke twee maanden een nachtmerrie over de middelbare school. Verschrikkelijk. Het is eigenlijk een kindergevangenis. Ik heb het gevoel dat ik jarenlang mijn adem in heb gehouden, terwijl ik aftelde. Nog vier, nog drie, nog twee jaar.” Nog steeds verzet ze zich tegen het idee dat je normaal moet doen. Het woord ‘normaal’ spreek ze uit alsof het iets vies is. „Dat normaal bemoeit zich met wie ik mag zijn en wat ik mag doen. Het is een stelsel van ongeschreven regels die bepalen wat gezellig is, wat aardig is en dat boeken lezen de norm is. Ik heb veel impulsen die andere mensen misschien niet hebben, zoals schreeuwen op straat. Ik zou blij worden als ik kon schreeuwen op straat.” Om te voorkomen dat het saai wordt, maakt ze grappen. „Een dosis cynisme is verfrissend. Dat dingen kut zijn, is ook grappig toch? Dingen die misgaan zijn grappig. Niet altijd meteen, maar anders toch in tweede instantie. Ik hou van mensen met een randje zwartgalligheid.” Niet dat ze niet serieus wil zijn. „Mensen die veel grappen maken, zijn ook de meest serieuze mensen. Het werkt twee kanten op. Door een grap voel je hoe schrijnend een situatie of gebeurtenis is. Ik vind grappen niet niet-serieus. Er zijn grappen die niet serieus zijn, maar die zijn vaak ook niet zo grappig.” Humor staat boven wijsheid, schreef ze in Mann Mann Mann. „Voor een grap moet je overzicht hebben. Komische acteurs zijn goed in tragische scènes. Vanwege hun gevoel voor timing. Verdriet is ook timing. En ze snappen de keerzijde van geluk en vrolijkheid. Een grap is ook uitleg en analyse. Net als in de natuurkunde: je haalt dingen uit elkaar en vogelt uit hoe het werkt. Zoals Hannah Gadsby doet in haar show Nanette met hoe grappen werken.”  Grappen scheppen ruimte voor ernstigere kwesties, zegt ze. In haar solo’s is eenzaamheid een terugkerend thema. Sarcastisch: „Net als in de films van Paolo Sorrentino, waarin oude mannen terugkijken en constateren dat hun leven eigenlijk leeg was.” Dan weer luchtig: „Maar ja, daar komt het per ongeluk wel op neer.” Ze lacht. „Het voelt soms alsof het leven door iedereen volgens een bepaald patroon wordt geleefd en dat patroon niet met mij is gedeeld.” Is eenzaamheid de keerzijde van haar temperament? „Misschien. Ik ben of heel aan of heel erg uit. Er zit niet veel tussen. Ik kan ook erg verdrietig zijn en erg blij. Maar ik zeg altijd: ik ben emotioneel, maar wel stabiel emotioneel. Het loopt niet uit de hand.” De drang om grappen maken noemt ze „onbedwingbaar”. „Ik geloof dat je mensen kan binden met grappen. Publiek wordt er alert van. En welwillend. Als er niks te lachen valt, dan kun je ook het nieuws gaan kijken, toch?” In haar eerste jaar op Toneelschool Maastricht deed ze auditie bij het Leids Cabaret Festival. „Cabaretier worden, was wat ik eigenlijk wou. Ik keek veel cabaret op YouTube. Wim Helsen, Micha Wertheim. Ik hou ervan hoe ze naar de wereld kijken, van hun fantasie en absurdisme.” Het is geen actuele wens meer. „Brigitte Kaandorp worden, is niet wat ik wil. Maar de cross-over tussen cabaret en theater vind ik vet.” Die cross-over maakt ze zelf ook in haar solo’s. Bij wijze van proef zou ze haar voorstelling voor cabaretpubliek willen spelen. „Ook omdat ik denk dat grappige vrouwen vaak niet gewaardeerd worden, alleen omdat ze vrouw zijn. Van vrouwen wordt niet gevraagd om grappig te zijn. Dat is niet sexy. Als je grappig bent in een groep mannen dan hebben die mannen iets van: wat de fuck? Dan gaan ze maar doen alsof je ook een man bent. Ik heb veel grappige vriendinnen die zeggen: dan ben ik maar niet sexy.” En zijzelf? „Ik zou best af en toe een lustobject willen zijn. Maar ik zie mezelf niet als die prachtige, blonde vrouw op hakken. Ik ben de clown.” Kim Karssen (1996) 2017  Speelt in De Warme Winkel Speelt De Warme Winkel. 2018 Studeert af aan de Toneelschool Maastricht. 2019 Speelt in de film Nr 10 van Alex van Warmerdam. 2019-2020  Maakt en speelt voorstellingen met theatermaker Florian Myjer. 2021-2022 Speelt bij twee voorstellingen bij toneelgroep De warme Winkel:  solo De Grap, en  Mann Mann Mann waarvan ze co-auteur is 2022 Vanaf dit theaterseizoen  is Kim Karssen verbonden aan Frascati producties. Schrödingers hond is daar haar eerste solo. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/14/dat-dingen-kut-zijn-is-ook-grappig-toch-2-a4141859
2022-09-15||Veel ‘coronapuppy’s’ bij de hondenopvang. ‘Baasjes weten niet altijd waar ze aan beginnen’||Ruwharige teckel Pim springt op schoot. Een beagle en een husky duwen hun snuit in een rugzak. „Niet je tas op de grond laten staan”, waarschuwt Annemieke Mans van hondendagopvang Bello. „Hier lopen reutjes rond die hun poot optillen.” Elf honden, waaronder een straathondje uit Italië scharrelen deze woensdag over het terrein van de hondencrèche aan de Gordelweg in Rotterdam. In 2018 opende Mans om financiële overwegingen de dagopvang bij hondenspeeltuin Bello. Alleen van de speeltuin kon ze niet leven. De eerste maanden ging een handvol hondjes naar de opvang. Al snel werd het drukker.  Na de eerste coronagolf, najaar 2020,  liep het pas echt storm. „Toen stonden er bijna veertig honden op de wachtlijst. Er kon geen hond meer bij.” Destijds waarschuwde zo op de website dat ze geen nieuwe honden meer kon plaatsen of op de wachtlijst kon zetten. Die wachtlijst is geslonken tot ruim tien honden. Nieuwe honden opvangen gaat niet zomaar. Ze  komen drie weken wennen, er wordt gekeken of ze sociaal genoeg zijn en of er een klik is met de groep. De opvang kost 17,50 euro per dag. Onder de nieuwkomers zitten ‘coronapuppy’s’. Door het verplichte thuiswerken was er opeens tijd voor een hond, hoorde Mans vaak. „Baasjes weten niet altijd waar ze aan beginnen. Dat was al zo, tijdens corona zijn dat er wel meer geworden.” Nu worden veel hondeneigenaren weer op kantoor verwacht en is er opvang nodig. Gemiddeld komen de honden twee dagen in de week bij Bello.  Hoeveel honden er afgelopen jaren bijkwamen in Rotterdam is niet bekend. Uit landelijke cijfers van brancheorganisatie Divebo, blijkt dat tijdens de pandemie (2020-2021) 80.000 Nederlandse huishoudens een hond namen. De belangrijkste reden: gezelligheid. 5 procent van de honden gaat naar de dagopvang.  Het aanbod in Rotterdam is de afgelopen jaren fors gegroeid. De stad telt inmiddels 51 hondenopvang en -uitlaatservices. Vijf jaar geleden waren dat er nog 35, blijkt uit cijfers van de Kamer van Koophandel.  Bij Daisy’s Daycare tegenover Rotterdam The Hague Airport rennen 120 honden rond over het zanderige terrein. Juni vorig jaar opende Daisy Giezekamp de dagopvang.  Bij de hondencrèche is het mogelijk de hond te brengen (16,50 per dag) of deze thuis op te laten halen (20 euro). Giezekamp heeft ook een uitlaatservice. Als de honden in de dagopvang verplicht rusten, worden 24 andere honden uitgelaten.  Het gros van de honden kwam tijdens de pandemie. „Ongeveer zestig honden zijn drie jaar of ouder. De rest is jonger. We hebben momenteel een heleboel tweejarigen. Lekker druk, want dat zijn nu allemaal pubers.” Sinds maart dit jaar, toen alle coronamaatregelen werden opgeheven, is de opvang regelmatig vol. „Vaste klanten nemen een extra dagje omdat ze weer vaker naar kantoor moeten.”  Een deel van de eigenaren heeft goed nagedacht voor de aanschaf van een ‘coronapuppy’, zegt Giezekamp. „Ze wilden al langer een hond, corona was een goed moment omdat het gezin dan veel thuis was.” Maar dat geldt niet voor alle nieuwe eigenaren. „We horen ook dat gezinnen kozen voor een hond omdat ze zich verveelden tijdens de lockdown of omdat een hond een goede stok achter de deur is om naar buiten te gaan. Een deel van de eigenaren heeft het onderschat. Een hond is meer werk dan ze dachten.” Tijdens de pandemie namen 80.000 Nederlandse huishoudens een hond. Foto Aurelien Goubau
 Het is anders als je 24 uur per dag tijd hebt voor je puppy of dat je tussen je werk door moet opvoeden. „Sommige eigenaren werden gek van hun puppy die op de kabels kauwden terwijl zij thuis aan het werk waren”, zegt Giezekamp. Toch deden slechts twee van haar klanten afgelopen jaar afstand van hun hond. „Bij mijn vorige werkgever, ook een dagopvang, zijn dit jaar twaalf honden herplaatst.”  Op het terrein van opvang Bello staat een groot zwembad, waar de honden bij warm weer in mogen. Mans laat een filmpje op haar telefoon zien van een zwarte terriër die rondzwemt met een tennisbal in zijn bek. „Pepper heeft hier leren zwemmen. Zo, op mijn arm het water in. Eerst durfde hij niet, maar zijn baasje appte laatst dat hij nu overal wil zwemmen.”  Om het bad staat een groot hek. De viervoeters mogen alleen het water in onder begeleiding, want ook honden kunnen verdrinken.  Het zwembad wordt gebruikt voor de honden die in het asiel verblijven. Foto Aurélien Goubau Zelfs als ik even naar de wc ga, blaffen of gillen ze Daisy Giezekamp Daisy’s Daycare In het houten schuurtje op het terrein staan benches (hondenhokken), ’s middags is ook hier een of twee uurtjes rusten verplicht. Dat bleek lastig te zijn voor een aantal coronapuppy’s. „Die vinden het moeilijk om alleen te zijn, dat hebben ze niet geleerd. Zelfs als ik even naar de wc ga, dan blaffen of gillen ze.”  Trainer Daniëlle Post van hondenschool Hond op School heeft zelfs een speciaal traject mede ontwikkeld om honden te leren alleen te zijn: ‘Happy in je Uppie’. „Dit hebben we sinds zes maanden en daar hebben we maandelijks aanmeldingen voor.”  Meestal leert een puppy al om alleen te zijn. Door het thuiswerken en thuisonderwijs gebeurde dat niet. „Ja, soms gingen mensen in een andere kamer zitten, maar dat is niet vergelijkbaar met nu waarbij de kinderen weer naar school zijn en meer eigenaren weer gewoon naar een werkplek moeten.” Als een pup dat niet leert, levert dat later problemen op. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/14/veel-coronapuppys-bij-hondenopvang-a4141835
2022-09-15||De levensopdracht van Bettie Weijl (1923-2022) werd waarheid: ze was volmaakt gelukkig||Het is ogenschijnlijk een gewone advertentie. De Zutphense editie van verzetskrant Het Parool meldt op 28 mei 1945 de verloving van Bettie Weijl en Jan Meilof IJben. Verlovingsdatum? Juli 1944. Ze hadden nog iets te vertellen.  Bettie, geboren in Zutphen, zat anderhalf jaar ondergedoken in Amsterdam. Jan, een verzetsman, had de plek voor haar geregeld, zoals hij dat voor nog tweehonderd Joden deed. In 2010 beschrijft ze haar bevrijdingsweken. Dat Jan, net als zij ondergedoken op Witte de Withstraat 44 III-hoog, haar gemaand had niet de straat op te gaan na het nieuws van de Duitse capitulatie op 4 mei. Te gevaarlijk. Dat haar onderduikgever zich op 5 mei even terugtrok en terugkwam met een blik chocoladerepen. In de Hongerwinter bewaard voor dit moment. „Plechtig reikte hij ons de repen uit, zonder iets te zeggen en met tranen in de ogen”, schrijft Bettie.  George en Mien Ladee, de onderduikgevers, zagen haar als de dochter die ze zelf niet hadden. Op haar beurt is Bettie hen als ouders gaan beschouwen toen ze zeker wist dat haar eigen moeder niet terug zou komen.   Bettie’s eigen vader was begin 1942 een natuurlijke dood gestorven. Haar broer Simon werd in datzelfde jaar in Frankrijk opgepakt  en is in Auschwitz vermoord. Helena, haar moeder, werd begin 1943 opgepakt en vier dagen later in Sobibor vermoord. Bettie ontkwam naar eigen zeggen tien keer aan arrestatie. Na de bevrijding ging Bettie naar Zutphen. Zo kwam haar verloving daar vermoedelijk in het lokale Parool. Ze had haar geboortebewijs nodig. Ze wilde snel terug naar Amsterdam, naar Jan, maar ze kreeg geen doorgangsbewijs –  permit – voor de terugreis. Iemand zei: ga naar luitenant Peijnenburg. Gerard Peijnenburg, net 26 jaar, was in de staf van prins Bernhard verantwoordelijk voor Gelderland. Peijnenburg liet ter plekke een permit uitschrijven en zei: zorg dat je om twee uur aan de overkant van de IJssel staat, daar komt een tank je ophalen, die brengt je naar Apeldoorn, daar staat een wagen, die brengt je naar Amsterdam. ’s Avonds was ze thuis. Een paar weken later zag ze Peijnenburg op een feest voor verzetsstrijders. Ze dacht: hij herkent me niet meer. Hij greep haar hand en zei: „Wilt u me niet meer kennen? En hoe is het, bent u al getrouwd?” Op 5 juli trouwde ze met Jan Meilof IJben. Bettie Weijl werd geboren in een gegoede familie. Haar vader had een chique damesmodewinkel, de firma Weduwe S. Weijl, hofleverancier van koningin Wilhelmina. Michael Simon Weijl was op zijn 47ste getrouwd met verkoopster Helena Schaap. De kinderen groeiden op in welstand. Tot de jaren dertig. De economische crisis nekte de winkel. Het gezin moest op zoek naar goedkopere woonruimte. De neergang heeft op Bettie een blijvende indruk gemaakt. Dat voelde als een schande, vertelt haar dochter Simone.  Daar kwamen schaamte en schuldgevoel bij, toen bleek dat Bettie als enige de oorlog had overleefd. Ze had steeds weer die nachtmerrie over de gaskamer, haar moeder en haarzelf.  Ze moest als enige overlevende van haar gezin opnieuw leren leven en deed dat met volle overgave. „Mijn moeder had een onbedwingbare levensdrang”, vertelt dochter Simone. Ze ging in 1957 werken voor René Kahn, die in Amsterdam Boussac-stoffen uit Frankrijk importeerde. Als getrouwde vrouw buitenshuis werken was toen ongewoon. Ze werd al snel Kahns rechterhand: inkoop, veel naar Parijs, een modeshow in het Stedelijk Museum in Amsterdam. Met de smaak die ze thuis  had meegekregen kleedde ze zich naar de Franse mode.   Werken met Kahn voelde als een thuis. Hij was als een broer. En Joods. Ze durfde hem  over haar nachtmerrie te vertellen. Hij luisterde. Gaf raad. Het is omwille van je ouders jouw taak om in het leven hoe dan ook gelukkig te zijn, hield hij haar voor. De nachtmerrie verdween. Dochter Simone: „Haar jaren bij Kahn waren de beste van haar leven.”  Bettie gaf haar kinderen, Bas Jan (1947) en Simone (1948), een humanistisch-Joodse opvoeding. Muziek. Musea. Boeken. Joodse en Franse les. In 1993 ging ze naar Sobibor, vijftig jaar na haar moeder Over het verlies van haar familie en de onderduik praatte ze niet. Gevoelens stopte ze weg. Dat veranderde  na haar scheiding, toen ze trouwde  met Kees Bigot, eigenaar van een Amsterdamse papiergroothandel.  In 1993 ging ze naar Sobibor, vijftig jaar na haar moeder. Alleen. Zo wilde ze met haar in het reine komen en haar herdenken. Uit Sobibor nam ze wat as mee. Ze begroef dat naast de steen van haar vader op de Joodse begraafplaats in Zutphen. Ze besloot dat ze daar ook begraven wilde worden. Ze had de band met Zutphen altijd gehouden en kocht daar bijvoorbeeld haar koffie en thee bij De Pelikaan, hofleverancier.  Ze liet de namen van haar moeder en broer graveren in de grafsteen van haar vader. Nabij hen is ze op 21 juli begraven. Ze is 99 geworden. Simone memoreerde bij de plechtigheid de woorden die Bettie’s levensmotto waren geworden: je was volmaakt gelukkig. In deze rubriek elk weekeinde een necrologie van van iemand die recent is overleden.||https://www.nrc.nl//nieuws/2022/09/14/de-levensopdracht-van-bettie-weijl-1923-2022-werd-waarheid-ze-was-volmaakt-gelukkig-a4141839
2022-09-15||Ongekende verjaardag voor Janus de tweekoppige schildpad||Deze maand was het feest in het natuurhistorisch museum van Genève. Want hun tweekoppige Moorse landschildpad (Testudo graeca) Janus, genoemd naar de Romeinse god met twee gezichten, werd 25 jaar oud. Hij kreeg een paar extra bloemen om op te eten, boven op zijn gewone supergezonde dieet van biologische groenten. Met een tandenborstel werd hij extra schoon gepoetst, maar ook op zijn verjaardag kreeg Janus zijn dagelijks bad in kamillethee. Het jubileum is een geweldige prestatie van de verzorgers, want meestal worden deze ‘monsters’ zoals ze in de biologie worden genoemd niet oud, en 25 jaar is ongekend. Een paar jaar geleden werd bij een speciale operatie in Zürich nog een niersteen verwijderd uit Janus’ blaas.  Volgens zijn dagelijkse verzorgers hebben de twee koppen van Janus duidelijke verschillende temperamenten. Tegen het persbureau Reuters zei verzorger Angelica Bourgoin: „De rechterkop is nieuwsgieriger, let beter op en heeft een veel sterkere persoonlijkheid. Het linker is passiever en houdt vooral van eten.” Het dier heeft ook twee magen, twee harten en een dubbele set longen. In de natuur zou de in het museum geboren Janus nooit lang hebben overleefd, alleen al omdat hij zijn koppen niet in het schild kan verbergen bij gevaar.  Het verschijnsel is zo oud als de wereld. In China werd bijvoorbeeld al eens een 130 miljoen jaar oud reptielenfossiel gevonden met precies zo’n ‘axiale vertakking’ als Janus. Welke organen bij dat tweekoppige reptiel verdubbeld waren, was niet te zien. Het dier stierf trouwens heel jong, als het al ooit levend uit het ei was gekomen. Tweekoppigheid kan ontstaan door onvolledige ‘tweelingvorming’ of door in de war gestuurde embryonale aanleg van een enkel individu. In de tuin van een Engels kinderdagverblijf werd ooit zelfs een drievoudige kikker aangetroffen, met zes poten en blijmoedig kwakend uit drie koppen. Nader onderzocht is dat dier nooit omdat het ontsnapte toen het personeel het later op de dag aan de ouders wilden laten zien.  In 1898 beschreef in Science de paleontoloog Erwin Hinkley Barbour met grote liefde het tragische einde van een tweekoppige schildpad die hij al eerder had onderzocht: „Zijn charme was de totale perfectie van zijn imperfectie.” Maar een klap van een kat op de linkernek – waarna het dier ook nog eens van de trap viel – werd deze naamloze schildpad fataal. Twee dagen later hield het linkerkopje op met eten, een dag later was dat linkerkopje dood, net als de linkerpoten. Babrour: „De ellende en het ongemak van de overlevende helft waren duidelijk zichtbaar. Het verdubbelde al zijn activiteiten en energie. Alleen uit wat extra happen naar lucht bleek zijn zwakte. Maar tweeënhalf uur later stierf ook die kant.” Deze levenslustige schildpad werd slechts drieënhalve maand oud.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/14/ongekende-verjaardag-voor-janus-de-tweekoppige-schildpad-a4141838
2022-09-15||Opinie | Grijp in bij het leerlingenvervoer in Rotterdam!||Normaal gesproken wordt Renske ergens tussen 14.30 en 15.00 uur door het leerlingenvervoer van Trevvel op school opgehaald. Nu is niets meer zeker. ’s Ochtends is het afwachten wanneer Trevvel komt. En of ’ie komt. ’s Middags hetzelfde. Laatst heeft ze tot 18.00 uur op school moeten wachten. Maar er kwam geen taxi. Renskes juf heeft haar toen maar zelf naar huis gebracht.  Sinds het begin van dit schooljaar is het aantal klachten dat bij de ombudsman en kinderombudsman over Trevvel binnenkomt, explosief gestegen. Te vroeg, te laat of zonder bericht niet verschijnen, daar gaan de meeste klachten over. En Trevvel is niet bereikbaar om opheldering te geven. Ouders en leerkrachten die naar Trevvel bellen, staan eindeloos in de wacht en daarna wordt de verbinding verbroken.  Leerlingenvervoer is bedoeld voor kinderen met een beperking die niet zelf naar school kunnen. In Rotterdam voert Trevvel deze taak voor de gemeente uit. Kinderen en jongeren vertellen mij dat ze door Trevvel te laat op school komen. Daardoor missen ze lessen en toetsen. Ouders vertellen dat ze gestreste kinderen met de taxi meegeven. En stress is niet goed voor de leerprestaties. Dus de problemen met Trevvel zijn niet alleen vervelend, ze  zetten ook het recht op onderwijs van deze kinderen onder druk.  Steeds meer mensen krijgen last van het falende leerlingenvervoer in Rotterdam. Natuurlijk allereerst de kinderen zelf. Voor kinderen die belang hebben bij structuur en regelmaat is de onvoorspelbaarheid of en zo ja, wanneer Trevvel komt extra lastig. En ook voor hun ouders is het moeilijk.  Zij krijgen problemen op hun werk. Een keertje later op het werk of eerder weg, dat kunnen werkgevers wel begrijpen. Maar na een tijdje tolereert niet elke werkgever dat meer. En wat doet een ouder dan? Die gaat minder werken om zelf zijn kind op te halen. En dat leidt mogelijk weer tot financiële problemen.  Leerlingen die gebruik maken van  het vervoer hebben mij al een aantal suggesties gedaan voor verbeteringen: zorg voor een goed werkende app Ook de leerkrachten hebben last van de problemen met het leerlingenvervoer. Normaal gesproken zijn de meeste kinderen als de school uitgaat binnen een half uurtje wel met de taxi mee. Tegenwoordig komt het voor dat er om vijf of zes uur nog steeds kinderen staan te wachten. De leerkrachten steken er veel tijd in om – tevergeefs – contact te krijgen met Trevvel. Of ze brengen de kinderen zelf maar naar huis. Kostbare tijd die ze niet kunnen steken in het voorbereiden van de schooldag van morgen.  Hoe nu verder? De wethouder jeugd, die uiteindelijk verantwoordelijk is voor het leerlingenvervoer, is hard aan de slag om vervoer naar school te regelen waar Trevvel dit nalaat. We volgen kritisch of dat lukt. En op de langere termijn? Het leerlingenvervoer in Rotterdam is kwetsbaar. De aanbesteding is aan één partij gegund. Als die niet levert, stapelen de problemen zich snel op. Een zo belangrijke taak aan één partij uitbesteden, is bij nader inzien misschien niet zo’n goed idee.  Ook zouden bij die aanbesteding wel wat hogere eisen aan de chauffeurs gesteld mogen worden dan alleen een rijbewijs, een taxipas en een Verklaring Omtrent het Gedrag (VOG). Het vraagt nogal wat van een chauffeur om een busje te besturen met zeven kinderen met bijvoorbeeld gedragsproblematiek achterin. Of laat standaard in een grote taxi een begeleider meerijden, dat helpt ook. En wat maakt nu eigenlijk dat de aanbestedingscontracten niet openbaar zijn? Zou niet kenbaar moeten zijn welke service is toegezegd? Hoe dan ook, de gemeente – en dus ook Trevvel – heeft de taak Rotterdammers die dat zelf niet kunnen daar te brengen waar ze moeten zijn. Op tijd.  Goede dienstverlening krijg je alleen als je weet welke behoeften, vragen en ideeën de gebruiker heeft. Dus wordt het hoog tijd dat de gemeente samen met Trevvel structureel met gebruikers in gesprek gaan over wat goede dienstverlening voor hen inhoudt. Niet eenmalig, maar structureel.  Leerlingen die gebruik maken van  het vervoer, hebben mij al een aantal suggesties gedaan voor verbeteringen. Zorg voor een goed werkende app. De huidige app geeft regelmatig onjuiste informatie over wanneer de chauffeur komt en waar hij zich bevindt. Een leerling vertelde dat de app soms aangeeft dat de chauffeur in Afrika is. Maak het werk van de chauffeur aantrekkelijker. Door ze meer werk te geven en goed te betalen. En als dat allemaal niet helpt: geef Trevvel een boete als de taxi te laat komt. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/14/grijp-in-bij-het-leerlingenvervoer-a4141830
2022-09-15||Den Haag heeft halfjaar na verkiezingen een nieuwe coalitie||Den Haag heeft een nieuw stadsbestuur bestaande uit dezelfde partijen als het vorige college: de VVD, D66, GroenLinks, PvdA en CDA. Een halfjaar na de gemeenteraadsverkiezingen zijn de onderhandelaars namens de partijen tot een coalitieakkoord gekomen, zo heeft de gemeente woensdag bekendgemaakt. Vrijdag zullen ze de afspraken uit de doeken doen. De vijf partijen waren ruim vier maanden in gesprek met elkaar.  De grootste partij van Den Haag, Hart voor Den Haag (voorheen Groep de Mos), belandt definitief in de oppositie. Oud-PVV’er Richard de Mos behaalde negen zetels bij de verkiezingen en probeerde een college te vormen. Een strafrechtelijk onderzoek naar De Mos en raadslid Rachid Guernaoui was voor D66 en GroenLinks de hoofdreden om niet in zee te gaan met hen. Het duo wordt verdacht van corruptie en schending van het ambtsgeheim. Nu de vijf andere partijen in Den Haag wel tot een akkoord zijn gekomen, is de hofstad de laatste grote gemeente in Nederland met een nieuwe coalitie. Volgens Omroep West gaan onder het nieuwe bestuur de parkeertarieven omhoog, ook zullen de belasting op onroerend goed en afvalstoffenheffing stijgen en komt er extra geld voor armoedebestrijding. Mogelijk gaat het aantal ambtenaren ook omlaag.  De Haagse gemeenteraad bestaat uit dertien fracties. Tijdens de gemeenteraadsverkiezingen behaalden de VVD, D66, PvdA, GroenLinks en CDA samen 26 zetels. Ze bouwden hun meerderheid in de raad na de verkiezingen uit en haalden samen twee zetels meer dan bij de verkiezingen in 2018. ||https://www.nrc.nl//nieuws/2022/09/14/den-haag-heeft-halfjaar-na-verkiezingen-een-nieuwe-coalitie-a4141824
2022-09-15||Opinie | Niets duurzaams aan het WK in Qatar||Wereldmilieudag, op 5 juni, ging ook dit jaar geruisloos voorbij. Toch werd er door de voorzitter van wereldvoetbalbond FIFA, Gianni Infantino, een opmerkelijk nieuwtje gedeeld: FIFA en gastland Qatar beloofden voor een volledig CO2-neutraal WK voetbal te zorgen, voor het eerst in de geschiedenis. Bij eenieder die enige notie van het WK in Qatar heeft genomen, van de manier waarop Qatar het WK gekocht heeft, hoe Qatar zijn stadions heeft laten bouwen door slaven van wie er duizenden zijn omgekomen, van de verplaatsing van het toernooi van de zomer naar de winter, en van de mensenrechtensituatie in het land, zal dit bericht voor gefronste wenkbrauwen hebben gezorgd. De wedstrijden van dit WK, in november en december, worden immers gespeeld in stadions met open dak, maar mét airconditioning. In een woestijn! Teije ten Den is oud-profvoetballer en studeerde geschiedenis. Hoe kan het toernooi dan CO2-neutraal zijn?  Organisaties die de uitstoot van CO2 verminderen kunnen hun reducties als certificaat verkopen. Qatar claimt dat het WK CO2-neutraal zal zijn, doordat het van deze CO2-kredieten of carbon offsets koopt. Qatar wil de hoeveelheid CO2 die het gaat uitstoten dus compenseren doordat het op een andere plek op de wereld die hoeveelheid CO2-uitstoot laat besparen.   Om misbruik van die CO2-certificaten te voorkomen is er een cruciale eis bedacht: additionality, de toegevoegde waarde – zonder de aankoop van de certificaten zou de CO2-besparing niet tot stand komen. Er zijn dan ook organisaties die de markt van koolstofkredieten controleren, projecten beoordelen op geloofwaardigheid en vooral de additionality toetsen.   Qatar schat de uitstoot van CO2 van het hele toernooi zelf in op 3,6 miljoen ton. De onafhankelijke non-profitorganisatie Carbon Market Watch stelt dat deze inschatting veel te laag is. Ten eerste smeert Qatar de CO2-uitstoot van het bouwen van stadions uit over meerdere jaren, door te stellen dat deze stadions in de toekomst ook gebruikt zullen worden. Dat er in Qatar nauwelijks een voetbalcultuur bestaat maakt het echter onwaarschijnlijk dat ze nog in functie blijven. Zelfs in echte voetballanden als Brazilië hebben we dat gezien. Zonder het WK zouden deze stadions niet eens gebouwd worden, dus ze zijn direct gelinkt aan het WK. Daarnaast is Qatar op verschillende plaatsen gras aan het kweken voor de voetbalvelden. Qatar ziet het creëren en onderhouden van graszoden als opslagplaats voor CO2 en trekt deze dus af van zijn totale uitstoot. Echter, deze velden worden puur aangelegd voor het WK en het is de vraag of ze al de wedstrijden zullen doorstaan. Het laten groeien van deze grasvelden kost veel water en energie en ze worden regelmatig machinaal gemaaid. Allesbehalve een duurzame CO2-opslag dus. Qatar doet zich groener en duurzamer voor dan het is Experts schatten de CO2-emissies van het WK rond de 5 miljoen ton, bijna 40 procent meer dan Qatar zelf. Dit is berekend vóórdat Qatar aankondigde dat het fans in omringende landen wil onderbrengen. Er is namelijk geen ruimte meer in de Qatarese hotels, waardoor ook al gebruik gemaakt gaat worden van cruiseschepen om fans in te laten overnachten. De fans die in de omringende landen verblijven worden vervolgens door Qatar Airways naar de wedstrijden gevlogen. Qatar gaat de CO2-certificaten kopen van The Global Carbon Council (GCC). Dat platform is een initiatief van de Gulf Organisation for Research and Development (GORD). Deze organisatie is in eigendom van de Qatari Diar Real Estate Investment Company, oftewel Qatar zelf. De GCC investeert in slechts twee projecten, die allebei niet door controlerende marktorganisaties worden erkend. Deze projecten bestonden namelijk al, zelfs voordat de GCC werd opgericht, waardoor er dus geen sprake kan zijn van additionality. Kortom, Qatar onderwaardeert haar CO2-emissies, rekent onterecht CO2-opslag toe aan grasvelden, stoot onnodig veel uit, en koopt vervolgens carbon credits die geen echte carbon credits mogen zijn en belooft dat het allemaal eerlijk en juist is. Dat de FIFA dit allemaal onderschrijft is misschien nog wel kwalijker dan de rol van Qatar zelf.  We lijken niets geleerd te hebben van de sportswashing van Qatar de afgelopen jaren, van het schoonwassen van een misdadig regime door het organiseren van grote sportevenementen.  Een optimist zal misschien zeggen dat Qatar met zijn mooie plannen voor compensatie van CO2-uitstoot een stap in de goede richting zet. Een CO2-neutraal toernooi is tot nu toe geen verplichting. Toch is dit eerder een stap terug. Qatar maakt misbruik van het systeem en doet zich groener en duurzamer voor dan het in werkelijkheid is: Qatar doet nu ook aan greenwashing.  Het is een gemiste kans om als eerste WK-organisatie een verantwoorde standaard te zetten. Bovendien houdt Qatar ons opnieuw voor de gek. Qatar kan ondertussen wel profiteren van positieve aandacht en aanspraak maken op het organiseren van een volgend internationaal sportevenement (het wil de Olympische Spelen 2036 naar Doha halen). Een evenement dat nóg meer CO2 zal uitstoten, wat waarschijnlijk ook niet zal worden gecompenseerd. Dus laten we zo eerlijk zijn om hardop te zeggen dat dit het smerigste WK voetbal in de geschiedenis gaat worden en dat Qatar zich diskwalificeert voor een volgend groot sportevenement.||https://www.nrc.nl//nieuws/2022/09/14/een-co2-neutraal-wk-in-qatar-na-sportswashing-nu-ook-greenwashing-a4141832
2022-09-15||De kat weet van niks||Als er nu iemand last heeft van een kater, is het vast de hoofdbewoner van het Kremlin. Toch geldt de Russische leider, anders dan zijn voorganger, als een matig mens. Waar zijn kater vandaan komt, is niet moeilijk vast te stellen: een gevolg van overmoed. Hij moet ontgoocheld zijn dat de verwachting de buren zijn wil op te kunnen leggen, niet uitkomt. Maar de vraag waar het woord kater vandaan komt, is hiermee nog geenszins beantwoord. Is er een verband met de mannelijke kat? In vroeger dagen werd de kater gezien als het toppunt van seksuele lust. Waar we nu spreken van een geile bok, kon toen volstaan worden met kater. Krolse katten kennen we nog steeds, maar hoe een opspelend libido te verbinden met een gevoel van misselijkheid of van teleurstelling?  Katers, en zeker zwarte, werden eveneens gezien als afgezanten van de duivel. Zoals heksen met zwarte katten door de lucht vlogen, zo werden duivels vergezeld door katers. Is de hangover na een nacht drinken wellicht een straf opgelegd door de duivel? Dit lijkt weinig waarschijnlijk, de duivel ontleent juist vreugde aan losbandigheid. In het Engels vinden we de uitdrukking sick as a cat en die geeft aan dat een patiënt hondsziek is en vooral misselijk. Katten zijn, zegt het volksgeloof, vraatzuchtig en overeten zich graag. Vervolgens moeten ze natuurlijk overgeven en dat is voldoende reden om kat en zieke medemens op een lijn te stellen. Het Engels heeft van de Duitsers daarnaast de term Katzenjammer overgenomen. Letterlijk is dit kattengejank, maar het woord wordt vaker gebruikt in de betekenis terneergeslagenheid of als synoniem voor kater. Is dit omdat verondersteld wordt dat een klagend miauwende poes aan depressiviteit lijdt? De Nederlandse drinkebroer die aan een kater lijdt, voelt zich katterig. Maar hoe kat en kater hier samen gaan, blijft onduidelijk. De Nederlandse drinkebroer die aan een kater lijdt, voelt zich katterig Een betere verklaring komt uit het Leipziger studentenleven van het midden van de 19e eeuw, waar men van fors innemen hield. Na een nacht zwaar doorzakken voelden de heren zich, zoals te verwachten viel, beroerd. Kotsen, hoofdpijn, snot en slijm zochten een uitweg. Russische studiegenoten met nog meer ervaring in alcoholmisbruik hadden een term voor deze gesteldheid en noemden het katarrh, in het Westen beter bekend als het Franse catarrhe en het Engelse catarrh, een ouderwetse aanduiding voor een slijmvliesontsteking of zware verkoudheid, die gepaard gaat met veel snot en opgehoeste fluimen.   De Russische katarrh klonk de jonge Duitsers vertrouwd in de oren; het leek op kater. Samen met de vooroordelen over zieke katten ontstond zo het woord kater voor na-alcoholische misselijkheid. Vervolgens ontwikkelde de kater zich verder, zowel in Duitsland als in Nederland, en breidde zich uit tot teleurstelling en ontgoocheling na een grote, maar tevergeefse inspanning. Niet alleen op alcoholische vrolijkheid volgt nu een kater, maar ook na een op ander wijze opgewekte euforie. Het Kremlin ervaart dat nu aan den lijve. Nog even en het wordt in Moskou een echte catarre: het zal de heren nog dun door de broek lopen.   ||https://www.nrc.nl//nieuws/2022/09/14/de-kat-weet-van-niks-a4141827
2022-09-15||Jurrian van Dongen: ‘Ik vrees dat veel goede Nederlandse liedjes vergeten zullen worden.’||Het waren anderen die liedtekstschrijver Jurrian van Dongen (48) naar de voorgrond duwden. Marloes Oele van Uitgeverij IT&FB stelde voor om zijn liedteksten te bundelen tot een boek en cabaretier Jan Beuving vond vervolgens dat dit boek niet zomaar op een achterafmiddag gepresenteerd kon worden. Van Dongen ging akkoord, mits Beuving alles regelde. „Ik werd er zelf heel zenuwachtig van. Ik ben niet voor niets schrijver geworden, ik vind het lastig om in de belangstelling te staan.” Komende maandag is de boekpresentatie van Gewoon opnieuw, een gebeurtenis die is uitgegroeid tot een heuse hommage-avond aan de tweevoudig winnaar van de Annie M.G. Schmidtprijs; in 1997 met ‘Halleluja, Amen’ en in 2019 opnieuw, toen met ‘Gewoon Opnieuw’  gezongen door Alex Klaasen. Met ‘Give me some skin’ geschreven voor Het Klokhuis  won hij vorig jaar de Willem Wilminkprijs. Maandag zingen onder meer Jenny Arean, Alex Klaasen, Maarten Heijmans en Paul de Leeuw voor Van Dongen. Brigitte Kaandorp presenteert. Die indrukwekkende line-up zegt veel over de status die Van Dongen geniet binnen de theaterwereld. Op een Amsterdams terras vertelt hij onbekend maar wel bemind te verkiezen boven het tegenovergestelde. „Nu kennen veel mensen mijn nummers. Dat vind ik toch prettiger, dan heeft het allemaal meer zin.” Van Dongen noemt zichzelf ‘beschijdel’: bescheiden, maar ook een beetje ijdel. Hij studeerde in 1997 af aan de Kleinkunstacademie en wilde aanvankelijk Paul de Leeuw, Hans Teeuwen of Freek de Jonge worden. „Maar ik merkte al snel dat ik daar te bang voor was. Op het podium mag je onzeker zijn, maar je moet ook lef hebben en naar achter durven leunen. Ik leunde teveel voorover, wilde de boel controleren. Dan word je nooit echt goed.” Vond je het teleurstellend om te constateren dat je geen Paul de Leeuw of Freek de Jonge ging worden? „Helemaal niet. Ik zat in een geweldige tijd op school, met Carice van Houten, Alex Klaasen, Rop Verheijen, Remko Vrijdag. Als zij het podium opstapten ging er iets branden, terwijl ik juist een mindere versie van mezelf werd. Docent George Groot zei tegen mij: je hebt de uitstraling van een bus Vim (schoonmaakmiddel, red.), maar als je schrijft is het wel jaloersmakend goed. Aan hem heb ik veel te danken, net als aan de eerlijkheid van Joost Prinsen: hij was snoeihard, maar kon ook lyrisch zijn. Als artiest was ik één van de vijfhonderd en als liedtekstschrijver één van de tien. Toen was de keus snel gemaakt.” Wanneer is een lied goed? „Er moet een verloop in zitten, aan het eind van een lied moet je ergens anders zijn dan waar je begon. En verder is de synergie tussen inhoud, vorm en muziek heel belangrijk. De inhoud bepaalt de vorm, en de vorm dwingt weer de muziek af.  Dus de muziek ligt bij een goed lied al in de tekst besloten? „Absoluut. Dat maakte een componist als Harry Bannink zo geniaal. Hij opende vanachter zijn vleugel de envelop met tekst en begon gewoon hardop te lezen. Hij drukte nooit zijn eigen vorm erop, daarom klinken zijn liedjes altijd zo volkomen logisch.” Hoe schrijf jij een liedtekst? „Ideeën krijg ik als ik helemaal ontspannen ben, dus bijvoorbeeld wanneer ik douche of wandel. Het is net als met verliefd zijn, het overkomt je. Dat vrije gevoel probeer ik zo lang mogelijk te behouden, zodra ik zinnen op papier ga zetten wordt het werken en zweten. Dat kan uitputtend zijn dus dat moment probeer ik zolang mogelijk uit te stellen.” Is een liedtekst schrijven dan een kwestie van inspiratie? „Het is eerst inspiratie en dan transpiratie, oftewel werken. Maar waar ik niet in geloof is achter je computer gaan zitten, een zin opschrijven en dan heel lang wachten tot de volgende zin komt. Dat is gewoon de hel, dan komt er meestal niks. Verkramping en forceren is funest voor elk creatief proces. Je moet ruimte creëren voor verbeelding.” Je schrijft veel liedteksten in opdracht, waarbij je je moet verplaatsen in levens van anderen. Moet je daarvoor heel empathisch zijn? „Het gaat niet zozeer om empathie,  meer om verbeelding. Ik vind het ook best een zorgelijke ontwikkeling dat er momenteel een overdaad aan letterlijke beelden beschikbaar is. Daardoor wordt veel ruimte weggeduwd voor de verbeelding. Zonder verbeelding krijgen we het erg lastig en zwaar met elkaar. Je begrijpt anderen minder goed als je alleen nog maar vanuit de letterlijkheid kan denken.” Voor Paul de Leeuw schreef Van Dongen ‘Homo van 19toen’:  Schrijf je ook wel eens liedteksten vanuit je eigen perspectief? „Nauwelijks. Ik heb nu ook altijd het excuus dat ik daar niet over na hoef te denken omdat ik in opdracht schrijven heel leuk vind. Ik hou van de beperkingen die daarbij horen, ik ben erdoor op plekken in m’n hoofd gekomen waar ik anders nooit zou komen. „Hoewel ik vind dat ik in al m’n nummers zit, heb ik wel het verlangen vaker een persoonlijke tekst te schrijven. Maar dat vind ik misschien te spannend, op dit moment doe ik helemaal niets om dat verlangen te realiseren.” Hoe kijk je naar de toekomst van het Nederlandstalige lied? „Ik vrees dat veel goede liedjes van grootheden als Wilmink en Annie M.G. Schmidt vergeten zullen worden. Het is jammer dat dit soort muziek bijna niet meer op de radio klinkt, want ik denk dat er nog wel interesse is in goede melodieuze tekstnummers. Maar het moet dan wel zichtbaar blijven. Mensen noemen dat soort muziek weleens ouderwets, maar dat is niet waar. Het gaat vaak niet zozeer over een actualiteit, maar over de menselijke conditie. Dat is tijdloos.”  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/14/jurrian-van-dongen-ik-probeer-het-zweten-zolang-mogelijk-uit-te-stellen-a4141825
2022-09-15||Deze imitatiewesp komt met bluf nog een heel eind||Bij mij in de buurt woont een man voor wie iedereen een beetje bang is. Hij is niet groot, maar wel breed, en benadrukt dat door zijn ellebogen een eind bij zich vandaan te houden. De vaak ietwat rode ogen onder zware wenkbrauwen kijken bozig de wereld in. En hij heeft een tatoeage. Van een doodshoofd. Uiterlijk zegt natuurlijk niets, maar toch kroop ik wat dichter naar de struik waarin ik allerlei leuke insecten stond te bekijken toen hij langs mijn tuintje liep. Hij riep: „Pas op, een wesp bij je oor!”  Voorzichtig draaide ik mijn hoofd een eindje, zag iets geel-zwarts stilhangen voor een bloem en wist dat met een snelle greep uit de lucht te grissen. De rood aangelopen ogen werden groot en duwden wenkbrauwen omhoog. Toen ik drie pootjes van het beestje tussen mijn vingers manoeuvreerde, zodat ik de rest ervan goed kon laten zien zonder mogelijkheid tot ontsnapping, kwam de man dichterbij.  „Dit is geen wesp”, zei ik. „Dit is een vlieg, een doodskopzweefvlieg om precies te zijn, Myathropa florea.” „Die hing me dan mooi voor de gek te houden.” Desondanks hield hij enige afstand, ook toen ik wees op de tekening op het borststuk, die met enige fantasie wat leek op een doodshoofd. Als een roofdier een insect vangt dat kan steken, zal hij snel leren dat dergelijke prooien ongeschikt zijn als maaltijd. Bijen, hommels en wespen waarschuwen hiervoor met hun herkenbare tekening. Sommige dieren die zich niet met een angel kunnen verdedigen, maken daar gebruik van en lijken op het eerste gezicht op een stekend insect. Dat heet mimicry.  De antennen van deze zweefvlieg zijn eerder korte stompjes dan lange sprieten Pas als je goed kijkt, zie je verschillen. Zo zijn de antennen van deze zweefvlieg eerder korte stompjes dan lange sprieten. Er zijn wel soorten die langere antennen hebben, maar dan kun je ze toch nog herkennen aan de ogen: die zijn veel groter, bijna halve bollen die een groot deel van de kop in beslag nemen. En soms zijn vliegenogen rood in plaats van zwart of bruin.  Nieuwsgierigheid won het van angst. De man schoof een beetje dichterbij om de kenmerken waar ik op wees beter te zien, maar deinsde weer achteruit toen het insect tussen mijn vingers probeerde weg te vliegen. Er klonk een driftig zoemend geluid, veroorzaakt door snel op en neer bewegende vleugels. Die vleugels zijn het officiële kenmerk waaraan zweefvliegen te onderscheiden zijn van angeldragers. Dat zijn er, net zoals bij andere vliegen en muggen, twee. Wespen, bijen en hommels hebben er vier.  Maar het makkelijkst te herkennen zijn ze door hun vermogen stil te hangen in de lucht. De doodskopzweefvlieg wist de pootjes tussen mijn vingertoppen vandaan te worstelen en bevrijdde zich. Daarna was hij zo vriendelijk te laten zien waaraan zweefvliegen het makkelijkst te herkennen zijn: hun vermogen stil te hangen in de lucht. Hij deed er zelfs nog een schepje bovenop en viel luid zoemend naar me uit voordat hij uit het zicht verdween.  „Pure bluf”, lachte de man opgelucht. „Wat een snoesje eigenlijk.”||https://www.nrc.nl//nieuws/2022/09/14/deze-imitatiewesp-komt-met-bluf-nog-een-heel-eind-a4141823
2022-09-15||Ontkennen dat hij ‘gillend rijk’ wilde worden heeft voor Van Lienden nu weinig zin meer|| „We gaan gewoon die shit naar Nederland halen en worden alle vier miljonair. […] In ieder geval is één eis dat we alle vier gillend rijk worden. […] Ik ga dit echt serieus voor geen goud vrijwillig doen.” De bandopnamen die woensdag via de Volkskrant naar buiten kwamen, laten weinig aan de verbeelding over: Sywert van Lienden en zijn zakenpartners waren eropuit miljoenen euro’s over te houden aan hun mondkapjesdeal met het ministerie van Volksgezondheid, Welzijn en Sport (VWS).  Van Lienden deed zijn uitspraken op 12 april 2020 tijdens een interne bespreking van zijn stichting Hulptroepen Alliantie, daags voordat hij voor het eerst zou onderhandelen met toenmalig minister voor Medische Zorg Martin van Rijn. In een reactie op Twitter bevestigde hij woensdag de authenticiteit van de opnamen.  Op 22 april 2020 kreeg Van Lienden van VWS opdracht 40 miljoen mondkapjes te leveren, voor ruim 100 miljoen euro. Aan de transactie hielden Van Lienden en zijn zakenpartners Bernd Damme en Camille van Gestel ruim 28 miljoen euro over. Tegenover de buitenwereld beweerde Van Lienden altijd dat hij met zijn stichting  „om niet” werkte. Dat de miljoenentransactie met VWS werd uitgevoerd via een aparte commerciële bv, Relief Goods Alliance, in plaats van via de stichting, gebeurde volgens hem op aandringen van VWS. Van misleiding zou daarom geen sprake zijn geweest. Van die verdediging blijft na de uitgelekte bandopnamen weinig over. Eerder bleek dat Van Lienden en zijn partners op 9 april, drie dagen voor de onderhandelingen met VWS begonnen, de oprichting van hun commerciële bv in gang zetten. Op 10 april stuurde Van Lienden bewust een reeks kritische tweets over het inkoopbeleid van het ministerie, naar eigen zeggen om „een politiek deurtje te openen”. De politiek assistent van Hugo de Jonge (destijds minister van VWS, CDA) nam direct daarna contact met hem op. De opnamen van het interne gesprek op 12 april zijn met het Openbaar Ministerie gedeeld door een vierde toenmalige betrokkene, Saskia van Huijgevoort. Zij stapte enkele dagen later uit het initiatief. Uit de tapes blijkt dat Van Lienden, Damme en Van Gestel zich zeer bewust waren van de gevoeligheid van hun operatie. Het voorstel dat ze diezelfde dag aan VWS stuurden, was volledig opgemaakt volgens de stijl van de stichting Hulptroepen. Slechts in een bijzin maakten ze gewag van een „nieuw op te richten entiteit” die „separaat gefinancierd” zou worden.  Van Huijgevoort moest volgens Van Lienden daarom „absoluut” haar „waffel” houden over het commerciële karakter van hun plan, zo noteert de Volkskrant. En na ontvangst van het geld moesten ze vooral niet opvallen: „Geen nieuwe auto, geen nieuwe huizen, geen nieuwe kleren”, aldus Van Lienden.   De vastgelegde uitspraken lijken belastend materiaal te vormen in het lopende strafrechtelijk onderzoek. Justitie verdenkt het drietal van oplichting, verduistering en witwassen. Het onderzoek richt zich onder meer op de vraag of de eigen Hulptroepen-medewerkers zijn misleid. Uitzendbureau Randstad deed vorig jaar aangifte namens vijftien medewerkers die stelden nooit iets te hebben geweten van commerciële activiteiten.  In hoeverre andere klanten dan de overheid door het drietal misleid zijn, is ook een belangrijke vraag voor justitie. Uit onderzoek van Follow the Money bleek dat nog honderden klanten facturen kregen van het commerciële Relief Goods Alliance, terwijl ze zaken dachten te doen met non-profitstichting Hulptroepen Alliantie. Behalve mondkapjes verkochten Van Lienden en zijn partners ook sneltesten. Meest cruciaal blijft de vraag in hoeverre de top van VWS nu precies door het drietal misleid is. De destijds verantwoordelijke minister Martin van Rijn en de betrokken topambtenaar Bas van den Dungen hebben altijd verklaard dat ze niet wisten van Van Liendens commerciële motieven. Een andere topambtenaar, Mark Frequin, stemde naar eigen zeggen in april 2020 „vrij droogkloterig” in met de deal. Daarbij was hem duidelijk dat Van Lienden en partners een „risico-opslag” van 20 procent rekenden, zonder daarbij enig ondernemersrisico te lopen – VWS financierde de bestellingen volledig vooraf. Over wat ze met een eventuele winst zouden doen, maakte het drietal voor zover bekend geen afspraken met het ministerie. Onderzoek dat bureau Deloitte in opdracht van VWS uitvoert, moet meer licht werpen op de besluitvorming  bij het ministerie voorafgaand aan de deal. Dit onderzoek, dat meer dan een jaar in beslag nam en miljoenen euro’s kostte, is zo goed als klaar. Minister Conny Helder (Langdurige Zorg en Sport, VVD) liet weten dat het rapport uiterlijk vrijdag naar de Tweede Kamer wordt gestuurd.  In zijn reactie op Twitter stelde Van Lienden woensdag dat de uitgelekte bandopnamen niet het hele verhaal vertellen. De volledige opname komt volgens hem in het Deloitte-rapport aan bod. „Uit dit 3u15 min durende gesprek en de dagen erna blijkt een andere intentie en strekking. Na publicatie zal ik verder reageren.”||https://www.nrc.nl//nieuws/2022/09/14/ontkennen-dat-hij-gillend-rijk-wilde-worden-heeft-voor-van-lienden-nu-weinig-zin-meer-a4141821
2022-09-15||Bijna alles kan en kon in fameus Rotterdams café De Schouw||Afgelopen zondag vertelde Tineke Speksnijder, eigenaar van café De Schouw in de Rotterdamse Witte de Withstraat, het nieuws voor het eerst aan een paar stamgasten. Ze was bijna in tranen, knikt ze aan een tafeltje in de lege zaak. Maandenlang had ze het besluit voor zich uitgeschoven, slapeloze nachten had ze er van, tot ze onlangs dan toch te knoop doorhakte.  Ze gaat stoppen met De Schouw – het 82 jaar oude café dat een begrip is onder met name dichters, journalisten en kunstenaars. Het pand is „volkomen gaar”, schreef ze in een bericht op Facebook. „De muren scheuren, het bovenste gedeelte beweegt als het hard waait.” En in de kelder staat altijd water. De eigenaar  bij  wie Speksnijder het pand uit 1870 huurt, laat het slopen en herbouwen. De werkzaamheden beginnen in januari en duren minimaal een jaar.  Opnieuw beginnen op dezelfde plek, ziet Speksnijder niet zitten. De zaak zoals die nu is, met klassieke toog en oude affiches aan de muur, is háár Schouw. Vorige week tekende ze het verkoopcontract; ze verkoopt de zaak („de vergunning, de inboedel, de goodwill, de naam”) aan de pandeigenaar. Wat ze er voor krijgt, mag ze niet zeggen.  Zo dreigt een einde te komen aan het fameuze café, dat zijn identiteit  behield in een veranderende en populairder wordende Witte de Withstraat. Al is het mogelijk dat een andere uitbater het café na de renovatie onder dezelfde naam, in een nieuw jasje, voortzet. Maar met het vertrek van Speksnijder verdwijnt de ziel uit het café, is de verwachting. „Dat wordt vaak gezegd: deze Schouw, dat ben ik.” Meer dan twintig jaar geleden begon ze er als barvrouw, negen jaar geleden werd ze eigenaar.  Een boekpresentatie? „Is goed, joh.” Een literaire borrel? „Ja joh, regelen we.” En vaste poëzieavond – de succesvolle ‘Poetsclub’?  Tuurlijk, doet ze. Bijna alles kan en kon in De Schouw. „Behalve als je strontvervelend bent, dat kan dan weer net niet.” Beveiligers heeft ze nooit gehad. „Ik ben zelf de beste portier.”  Wijlen Jules Deelder kwam er graag, Wilfried de Jong nog steeds. Kunstenaar Bob van Persie, de vader van oud-profvoetballer Robin, was er barman. Journalisten van NRC,  Het Vrije Volk en AD, vroeger met redacties om de hoek, waren vaste gast, even stoom afblazen na het ‘zakken’ van de krant. ‘Het stond altijd blauw van de rook’, staat in een boekje dat bij het 75-jarig jubileum werd uitgebracht. Tegenwoordig is het de stamkroeg van Vers Beton, een lokaal journalistiek platform.  Speksnijder bladert door het boekje, wijst naar een zwart-witfoto uit 1979 in een volle Schouw. „Dit pand heeft zoveel geschiedenis.” Een eiland in de Witte de With, wordt het genoemd. „Omdat het toch anders is dan andere zaken. Dit is het oudste café, een eigenwijs café.” 12 september 1940 nog geopend als ‘chique bodega’, staat in het jubileumboekje, daarna een ‘versleten bruine kroeg’ en thans een ‘authentiek café’.   De eerste week van januari zal in het teken staan van het afscheid. „Dat wordt best wel even slikken”, zegt Speksnijder (haar leeftijd? „laten we dat er nou niet bij zetten”). Half januari moet de sloop beginnen. Haar meest dierbare aandenkens neemt ze mee. „Een paar affiches, een schilderij, al mijn Feyenoord-spulletjes.”  Ze gaat straks veel reizen. Argentinië, om Spaans te leren en om tangolessen te volgen. Australië, Nieuw-Zeeland en Azië wil ze zien. „En later koop ik een camper en een hond en gaan we Europa door.” In de zomerperiode wil ze best wel weer wat horecaklussen doen. Maar De Schouw is voor haar dan verleden tijd.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/14/bijna-alles-kan-en-kon-in-cafe-de-schouw-a4141820
2022-09-15||Opinie | Het is aan koning Charles om oud onrecht nu te repareren||Over de doden niets dan goeds. Een adagium dat bij elk overlijden ter harte wordt genomen, maar dat in het kwadraat geldt wanneer het een bekend iemand betreft.  Neem Pim Fortuyn, die twee decennia na zijn dood bijna een Moeder-Teresa-achtige status lijkt te hebben gekregen. Die wordt hem niet alleen toegedicht door de volgelingen van destijds, maar ook door journalisten van verschillende kranten, zoals dit voorjaar viel te lezen.  Janice Deul is journalist en fashion- en cultuuractivist. Dit is vergelijkbaar met hetgeen we bij het heengaan van Elizabeth II zagen en zien. Er was intens verdriet, waarbij menigeen te kennen gaf het gevoel te hebben dat een dierbaar familielid was overleden. So be it. Eenieder rouwt op haar eigen manier en het geeft geen pas om te oordelen over de mate waarin de dood van een beroemdheid of vorst als een persoonlijk verlies wordt ervaren.  Wat wel opvalt, is dat adepten van de voormalige Britse Queen verwachten dat iedereen hun verdriet deelt. Of in elk geval er het zwijgen toedoen over zaken die hen onwelgevallig zijn. Doorgaans onder het mom van woorden als ‘fatsoen’ en ‘respect’.  Elizabeth II, voormalig koningin van het Verenigd Koninkrijk van Groot-Brittannië en Noord-Ierland, van Canada, Australië en Nieuw-Zeeland, is niet meer. Haar lang en arbeidzaam leven stond in het teken van de troon.  Maar laten we the bigger picture even niet vergeten. De Britse monarch heeft zeventig  jaar lang alles gegeven, dat is waar. Echter wel ten gunste van een regime dat is gebaseerd op knechtschap en kolonialisme, uitbuiting en uitsluiting, racisme en ongelijkheid. Sla er de geschiedenisboeken maar op na. Hier iets over zeggen lijkt een no-go te zijn. Zelfs als dat je dat  binnen de betrekkelijke privacy van je eigen socials doet. Laten we wel wezen: dansen op een nog niet eens  gedolven graf hoeft niet, maar de ogen sluiten voor verfoeilijke zaken die met een overledene verbonden zijn evenmin.  De macht van de Britse kroon was lang gebaseerd op knechtschap en kolonialisme, uitbuiting en uitsluiting, racisme en ongelijkheid Met Charles III op de troon is dit bij uitstek het moment om veranderingen door te voeren en oud onrecht recht te zetten. Afstand doen van alle op onbillijke wijze verkregen objecten (waaronder de kroonjuwelen) kan een begin zijn. Ik citeer de  Mexicaans/Afro-Amerikaanse schrijver, dichter en activist Leslé Honoré in mijn eigen woorden: hopelijk markeert de dood van Elizabeth II niet alleen het einde van een tijdperk, maar ook van een nieuw begin. En, uit haar gedicht: „Moge we niet verblind raken door nostalgie of hang naar romantiek […] Moge we de mens los zien van de monarch. Moge we de oude tijden begraven, maar nooit de geschiedenis, de waarheid, de vrijheid noch de herstelbetalingen die nooit ontvangen zijn.”  Ze eindigt met ‘God Save The Queen’. Respectvol ja, maar ook bevreemdend. De Britse royals redden zichzelf immers wel, zo is keer op keer gebleken. Honoré had ook kunnen kiezen voor „Lest we forget” („Opdat we nooit vergeten”). Dat had mij in deze context net iets passender geleken.||https://www.nrc.nl//nieuws/2022/09/14/het-is-aan-koning-charles-om-oud-onrecht-nu-te-repareren-a4141819
2022-09-15||Een muzikale climax, daar doet Kurt Vile niet aan||Kurt Vile doet zijn reputatie van slacker („slome”) onder de indierockers eer aan. De zanger/gitarist uit Philadelphia is cool en dat weet hij. Vile (zijn echte naam) hoeft het podium maar op te slenteren op zijn rode gympies en de helft van het werk is gedaan. Zijn gezicht toont hij alleen aan de voorste rijen; de rest van de zaal ziet vooral zijn enorme bos haar boven een verwassen overhemd.  Kurt Vile (42) en zijn Violators maken zich niet druk. Het tempo van de muziek blijft laag en de meest nummers bestaan uit drie of vier akkoorden, eindeloos herhaald in een aflopende notenreeks. Het concept van een brug, belangrijk in veel popsongs omdat een afwijkend tussenstuk variatie brengt, is de nasaal zingende Vile nauwelijks bekend. Zijn muziek is harmonisch tamelijk armoedig en zo komt alles aan op hoe cool, hoe onnadrukkelijk, hoe losjes hij overkomt. Met terugwerkende kracht is het niet moeilijk te begrijpen hoe Kurt Viles vroegere partner in muziek Adam Granduciel groot werd met The War On Drugs en Vile blijft hangen in een kringetje, muzikaal zowel als succesmatig. Paradiso was dinsdag vol en enthousiast, maar er hing een sfeer van eindigheid rond een repertoire dat op het nieuwe album Watch My Moves weer geen grote artistieke ontwikkeling laat horen. De albumtitel moet eigenlijk tussen haakjes en met kleine letters geschreven worden. Kijk mij eens, lijkt Kurt Vile te zeggen, ik kom hier weg met iets dat eigenlijk geen naam mag hebben. Een beetje bevlogen werd het pas in de toegift bij het nummer ‘Like Exploding Stones’ waarin hij hardop droomt over al zijn helden die langskomen om hem te horen spelen. Een muzikale climax of iets visueels, daar doet Kurt Vile niet aan. Na anderhalf uur sjokt hij het podium af, zijn plicht voor vandaag weer gedaan.  Rock  Kurt Vile. Gehoord: 13/9 Paradiso Amsterdam. Herhaling: 14/9, Open Air De Goffert, Nijmegen.  

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/14/een-muzikale-climax-daar-doet-kurt-vile-niet-aan-a4141818
2022-09-15||Russische beïnvloeding van Italiaanse verkiezingscampagne is mislukt, zegt analist|| Door de straten van Rome rijdt een stadsbus met een opvallende verkiezingsboodschap van de centrum-linkse Partito Democratico (PD) op de achterkant. PD-boegbeeld en oud-premier Enrico Letta stelt de Italianen voor een glasheldere keuze: de PD (tegen een rode achtergrond) staat volgens hem gelijk aan een stem vóór Europa, de Italiaanse rechterzijde (tegen een donkergrijze achtergrond) is een stem ‘voor Poetin’. Op 25 september houdt Italië vervroegde parlementsverkiezingen, omdat de uitgesproken pro-Europese regering van nationale eenheid onder leiding van Mario Draghi in juli onverwacht viel. Niet lang daarna waarschuwde Letta al dat Rusland zich zou mengen in de Italiaanse verkiezingscampagne, door nepnieuws op sociale media te verspreiden „in het voordeel van pro-Russische partijen”. Letta riep de Italiaanse inlichtingendiensten en de afdeling desinformatie van de Europese Unie op tot extra waakzaamheid om inmenging van buitenaf te vermijden. Bewijzen dat Rusland de Italiaanse vervroegde verkiezing probeerde te beïnvloeden, leverde hij niet. Maar sindsdien mengde Moskou zich wel degelijk in de verkiezingsstrijd, en ook zeer openlijk. De Russische oud-president  Dmitri Medvedev riep in augustus de Europese burgers op „hun idiote regeringen af te straffen”. Tegelijk herinnerde hij er cynisch aan dat de komende winter veel aangenamer is „in Russisch gezelschap, in plaats van met gedoofde kachels”, een zoveelste dreigement dat Moskou de gaskraan naar Europa op elk moment kan dichtdraaien. Diezelfde Medvedev had zich   al op zijn Telegram-kanaal verkneukeld dat na de pro-Oekraïense Britse premier Boris Johnson ook de zeer Rusland-kritische Draghi was gevallen. Opvallend genoeg hebben de drie Italiaanse partijen die een rol speelden in de val van de regering-Draghi alle drie een structurele en nauwe relatie met Moskou. In de Vijfsterrenbeweging, die in juli de regeringscrisis veroorzaakte, hebben altijd pro-Russische sentimenten gespeeld. De echte doodsteek voor de regering-Draghi kwam echter van de rechtse partijen Lega en Forza Italia. Het boegbeeld van Forza Italia, oud-premier Silvio Berlusconi, onderhield jarenlang een persoonlijke vriendschap met Vladimir Poetin. En wat de Poetin-bewonderaar Matteo Salvini betreft: in Italië loopt een gerechtelijk onderzoek (waaraan Moskou weigert mee te werken) naar mogelijke illegale Russische financiering van Salvini’s Lega-partij. „Ondanks mogelijke pogingen tot inmenging  geloof ik niet dat de rol van het Kremlin doorslaggevend was bij de val van de regering-Draghi”, zegt Nathalie Tocci, directeur van de denktank Istituto Affari Internazionali (IAI) en oud-beleidsadviseur van EU-buitenlandchef Federica Mogherini, tijdens een gesprek na afloop van een verkiezingsdebat in Rome. Volgens haar hebben bij de val van Draghi vooral „nationale politieke belangen” gespeeld. Net zomin denkt Tocci dat het Kremlin een grote rol zal spelen in de nabije toekomst van Italië. Pogingen om deze verkiezingscampagne te sturen, zijn alvast mislukt, stelt de analiste vast. Na de val van Draghi berichtte de centrum-linkse krant La Repubblica  dat Rusland deze zomer een vluchtelingeninstroom vanuit Libië naar Italië op gang zou hebben gebracht. Volgens de krant zouden huurlingen van de Russische Wagner Groep veel meer boten dan normaal hebben laten vertrekken uit de Libische havens die zij beheersen, om zo te stoken in de Italiaanse verkiezingscampagne.  Matteo Salvini, die zich al jaren profileert op illegale migratie, organiseerde prompt een campagnebezoek aan het Siciliaanse eilandje Lampedusa, maar migratie brak ditmaal niet door als ‘heet’  verkiezingsthema. Zo hoopt het Kremlin allicht ook tevergeefs dat Italië straks de Europese solidariteit inzake de sancties tegen Rusland doorbreekt. Berlusconi zei deze week nog dat „de sancties ook de Italiaanse economie pijn doen”, maar een „noodzakelijk offer zijn voor het idee van vrijheid en democratie”. Salvini stopt echter al na het eerste deel van die zin, en sprak zich tijdens een bijeenkomst in Cernobbio, aan het Noord-Italiaanse Comomeer, onlangs  nog tégen de sancties uit. Giorgia Meloni, partijvoorzitter van het radicaal-rechtse Broeders van Italië en volgens de peilingen de gedoodverfde winnaar van de parlementsverkiezingen, zat naast hem en begroef haar hoofd in haar handen om haar ongenoegen met Salvini te uiten. Beide politici trekken, samen met Berlusconi, in een rechtse alliantie naar de kiezer. Meloni, die de Hongaarse autocratische premier Viktor Orbán en het uiterst rechtse Spaanse Vox tot haar geestesgenoten rekent, kan op meerdere vlakken problematisch blijken voor Europa, maar niet  wat het westerse standpunt inzake  Oekraïne betreft. Van meet af aan heeft Meloni – vanuit de Italiaanse oppositie – de sancties tegen Moskou en de wapenleveranties aan Oekraïne voluit ondersteund. Als de peilingen kloppen, verliezen de drie partijen die Russische invloeden of sympathieën hebben  aan invloed, en steekt Meloni met meer dan een kwart van de stemmen de Lega van Salvini (die schommelt rond 12 procent) ruim voorbij. In dat geval zullen sancties tegen Rusland helemaal niet ter discussie staan, zegt Tocci. „En sterker: scoort de Lega inderdaad zo slecht, dan zal de partij snel nadenken over een toekomst zonder Matteo Salvini.” Vermoedelijk speelt na de vervroegde verkiezingen ook de wapenleveranties aan Oekraïne geen rol meer in het nationale debat. Onder het mom van vrede en diplomatie zaaiden Lega en de Vijfsterrenbeweging de voorbije maanden twijfel bij de noodzaak om Italiaanse wapens te sturen naar Oekraïne. Uiteindelijk stuurt Italië maar weinig wapens, zegt Tocci. „Als het Oekraïense tegenoffensief zich verder goed ontwikkelt, en als Meloni in Italië wint, zal Rome sancties en wapens allerminst ter discussie stellen. Met de economische malaise en de energiecrisis krijgt de nieuwe Italiaanse regering al genoeg ander werk op de plank.”||https://www.nrc.nl//nieuws/2022/09/14/russische-beinvloeding-van-italiaanse-verkiezingscampagne-is-mislukt-zegt-analist-a4141817
2022-09-15||‘Uitgevers vinden vertalingen vaak een risico’||‘Heel goed dat je er toch sultane van hebt gemaakt”, zegt Margreet Dorleijn in een Utrechts café tegen haar collega Hanneke van der Heijden, nog voor ze haar stoel heeft aangeschoven. Er ontspint zich direct een korte discussie, zoals de vertalers van Turkse literatuur er door de jaren heen vele gevoerd hebben. Over associaties van woorden, en waarom de dochter van de sultan beter sultane genoemd kan worden, in plaats van het westerse ‘prinses’.  De casus komt uit De nachten van de pest, de nieuwe roman van Orhan Pamuk, die grotendeels door Van der Heijden is vertaald naar het Nederlands. Dorleijn werkte aan een deel van de vertaling mee. In de afgelopen zestien jaar vertaalden Dorleijn en Van der Heijden gezamenlijk acht andere boeken uit het Turks: naast vier romans van Pamuk ook werk van Oguz Atay, Elif Shafak, Halit Ziya Usakligil en een verhalenbundel. Voor hun werk krijgen ze donderdag de Martinus Nijhoff Vertaalprijs uitgereikt, de belangrijkste Nederlandse prijs voor vertalers, waar een geldbedrag van 35.000 euro aan verbonden is. Het juryrapport van het Prins Bernhard Cultuurfonds, dat de prijs jaarlijks uitreikt, roemt het ambassadeurschap van Dorleijn en Van der Heijden voor de Turkse literatuur. „Hun Nederlands is lenig, vindingrijk en fraai.” Hun eerste samenwerking gaat terug naar het begin van de eeuw. Ook toen werkten Dorleijn en Van der Heijden aan een vertaling van Pamuk, destijds in Europa nog een relatief onbekende schrijver. Dorleijn had net Het Zwarte Boek vertaald toen ze, direct erna, gevraagd werd voor een volgende vertaling. „Ik lag net uit te puffen”, herinnert ze zich. Ze had  het door Van der Heijden vertaalde boek De Secretaris van Ahmet Altan gelezen en kon wel wat hulp gebruiken. Samen vertaalden ze Ik heet Karmozijn, een boek dat zich goed leent voor een vertaling door meerdere vertalers. Per hoofdstuk is er één personage aan het woord, de personages komen steeds terug in het boek. Ze besloten de personages te verdelen.  „Zo gingen eventuele verschillen tussen ons op in de stijlverschillen tussen de personages”, zegt Van der Heijden. In de daaropvolgende samenwerkingen verdeelden Dorleijn en Van der Heijden de tekst per hoofdstuk. Ze houden woordenlijsten bij, gaan  met rood potlood door elkaars teksten  en spreken regelmatig af om het over gemaakte keuzes te hebben. Samenwerking betekent dan ook niet dat het werk sneller gaat, vertelt Dorleijn. „Maar redacteuren hebben er misschien wel minder werk aan”, lacht Van der Heijden. Een belangrijke voorwaarde voor een goede samenwerking is volgens Dorleijn en Van der Heijden een vertaalvisie die in grote lijnen overeenkomt; over hoe je de stem van de auteur weergeeft. „Om weer te geven hoe iemand klinkt, moet je vaak juist een beetje van de oorspronkelijke tekst afwijken”, aldus Dorleijn. Beide vertalers vinden elkaar in hun aandacht voor de levendigheid van het Nederlands. Bij Van der Heijden gaat dat ver terug. Toen ze op de middelbare school Latijnse teksten moest vertalen, stoorde het haar dat de vertalingen vooral bedoeld waren om te laten zien dat je de brontekst beheerst. „Ik dacht altijd: daar zou je toch meer van kunnen maken.” Tijdens hun studies Turks bleek dat inderdaad het geval. Dorleijn begon Pamuk te vertalen, Van der Heijden vertaalde met een aantal studiegenoten de feministische Turkse auteur Duygu Asena. Hebben ze ruim drie decennia en vele vertalingen later een pronkstuk in hun oeuvre? Het Leven in Stukken van Oguz Atay springt eruit, erkennen ze beiden. Het boek kwam in 1972 uit in Turkije en heeft vandaag de dag een cultstatus in het land. Het boek, waarin een ingenieur onderzoekt waarom zijn boezemvriend zelfmoord heeft gepleegd, brak met het (sociaal)realisme in de Turkse literatuur dat tot dan toe de boventoon voerde. Het beïnvloedde talloze schrijvers en wordt nog altijd veel gelezen. Dorleijn en Van der Heijden verzorgden in 2011 de eerste internationale vertaling.  ‘Samenwerking betekent niet dat het werk sneller gaat’ Naast de experimentele vorm – Atay gebruikt ‘een symfonie van stemmen, gedachten en dromen’ om de hoofdpersoon te portretteren – zit het hem volgens Van der Heijden in de toon van het boek. Atay schrijft vanuit een heel sterke maatschappelijke betrokkenheid, maar zonder dat het een trucje wordt. „De vorm sluit goed aan bij de boodschap”, vertelt ze. „Je merkt dat hij oprecht heel erg kwaad is over hoe de wereld in elkaar steekt.” „Maar die heftige gevoelens combineert hij wel met een soort ironische distantie”, vult Dorleijn aan.  Het Leven in Stukken was een bijzonder project, waar de vertalers drie jaar aan konden werken. Maar literaire vertalingen staan onder druk, constateren Dorleijn en Van der Heijden. Met name beginnende auteurs die publiceren in minder ‘grote’ talen komen moeilijk aan bod in het Nederlands. „Uitgevers vinden vertalingen vaak risicoprojecten, omdat er ook vertaalkosten betaald moeten worden”, aldus Van der Heijden. „Wat niet meehelpt, is dat uitgevers Turkse originelen niet kunnen lezen.” Daardoor  zijn Nederlandse vertalingen vaak een selectie van wat er in het Engels of Duits is verschenen.  Dorleijn en Van der Heijden zien met lede ogen aan hoe veel talenstudies de afgelopen jaren uit het onderwijsaanbod zijn wegbezuinigd, en hoe taalverwerving verschraald is geraakt, ondergesneeuwd in regioprogramma’s, zoals met Turks aan de Universiteit Leiden gebeurde. De studenten van Dorleijn lezen, ook onder invloed van het onderwijsaanbod, steeds meer in het Engels. Het versterkt volgens Van der Heijden de „naar binnen gekeerdheid”, waarin vooral belangstelling bestaat voor zaken die in eigen land gebeuren. „Dat is gewoon jammer”, besluit Dorleijn, die met Van der Heijden vurig hoopt dat er „nieuwe, jonge stemmen” uit andere talen hun weg vinden naar het Nederlands.||https://www.nrc.nl//nieuws/2022/09/14/uitgevers-vinden-vertalingen-een-risico-a4141816
2022-09-15||Oud-gedeputeerde Moorlag: &#8216;Minister Kamp had geen benul van impact versterking&#8217;||Als er één plek is waar iemand zich veilig wil voelen, dan is het wel zijn of haar huis. Toen William Moorlag, gedeputeerde van de provincie Groningen tussen 2009 en 2015 (PvdA), hoorde dat tienduizenden tot misschien wel 160.000 woningen onveilig waren in Groningen door de bevingen in het gebied, trok hij wit weg, vertelde hij woensdag aan de parlementaire enquêtecommissie in Den Haag.  In mei 2014 hoort hij van gaswinner NAM dat 50.000 woningen mogelijk onveilig zijn. Een maand later blijkt dat bijna 90 procent van de woningen in de regio gevoelig zijn voor de bevingen. Moorlag rekent zelf uit dat het om 160.000 woningen gaat, die mogelijk moeten worden versterkt, waarbij een deel van de mensen maandenlang hun huis uit moet. „Dat is verwoestend voor Groningen”, zei Moorlag woensdag. Hij was „helemaal naar en van de kaart” toen hij die cijfers zag. Maar bij de toenmalige minister van Economische Zaken Henk Kamp (VVD) voelde hij weinig urgentie voor een snelle aanpak van de versterkingen. Moorlag stuurde in november 2014 een mail van zes kantjes aan Kamp om het probleem aan te kaarten, want tot die tijd „kwam ik er niet doorheen bij de minister”.  Op 3 december 2014 kon Moorlag op gesprek komen bij Kamp om uit te leggen welke impact de versterkingsoperatie op de regio zou hebben. „Dat was een ontluisterend gesprek”, zei Moorlag, die Kamp plaatjes liet zien van woningen die tot de grond toe afgebroken zouden worden – dát was wat de versterking van huizen inhield. „Kamp was helemaal ontstemd. Niet vanwege de plaatjes, maar omdat hij die informatie van zijn ambtenaren nooit had gekregen”, zei Moorlag. „Minister Kamp had geen benul van de impact van de versterking.” ‘Dit komt nooit meer goed’
In zijn jaren als gedeputeerde moest Moorlag vaak onderhandelen met de minister en de NAM. „Alles moest bevochten worden, echt alles”, zei hij woensdag voor de commissie. „Het Rijk wilde de boel klein houden, niet meer doen dan nodig was.” De onderhandelingen waren dan ook nooit makkelijk: „Het was een tocht door de jungle, bergopwaarts met een kapmes in de hand kijkend of we de top konden bereiken.” Moorlag is dan ook gefrustreerd over dat soms gezegd wordt dat Groningen om geld kwam bedelen in Den Haag. Terwijl Groningen nauwelijks geprofiteerd heeft van de gaswinning: één procent van de gasbaten is direct in Noord-Nederland geïnvesteerd. „Dat is oud zeer, waardoor we ons tweederangsburgers voelen. Mensen in Groningen is fors tekort gedaan.” Hij verwijt dat onder meer de Tweede Kamer, die niet afdoende ingreep om „het verschil te maken ten goede van de Groningers”, zei Moorlag. „Terwijl de Tweede Kamer de hoogste macht is in dit land, er is geen minister die een euro mag uitgeven zonder toestemming van de Kamer.” Na de beving van Huizinge in 2012 kwamen busladingen vol Groningers naar de Tweede Kamer in Den Haag. „Niet alleen vanwege hun boosheid, zorgen en angsten, maar omdat ze hoop hadden dat de Tweede Kamer het verschil kon maken, maar die hoop hebben ze verloren.” Over de toekomst van Groningen is Moorlag („van nature optimist”) pessimistisch: „Mentaal komt dit nooit meer goed. Daar moet een generatie overheen gaan.”||https://www.nrc.nl//nieuws/2022/09/14/oud-gedeputeerde-moorlag-minister-kamp-had-geen-benul-van-impact-versterking-a4141810
2022-09-15||Fosfor brengt leven en zaait dood en verderf||Het eerste element met een bekende ontdekker is fosfor. De Duitse glasmaker, koopman en alchemist Hennig Brand ontdekte fosfor bij toeval, in 1669, in Hamburg. Hij was op zoek naar de steen der wijzen, een substantie die, in de overtuiging van de alchemisten, metalen zou kunnen veranderen in goud. Nadat Brand een vat met urine dagenlang had laten staan totdat het enorm ging stinken, kookte hij het vocht in. Het ontsnappende gas ving hij af, en liet het in een bedekte pot afkoelen. Brand zag dat zich een vaste stof vormde die gloeide. Hij noemde de lichtgevende substantie phosphorus – Grieks voor licht- of fakkeldrager. Een eeuw later legde schilder Joseph Wright de wonderlijke vondst vast in een werk dat hij The alchemist in search of the philosopher’s stone noemde. Van fosfor is duidelijk  dat het essentieel is voor het leven op aarde. Maar het zaait ook dood en verderf. Daarover later. Voor het leven is fosfor vooral van belang in verbinding met zuurstof, in de vorm van fosfaat (PO43-). Als zodanig is het onderdeel van de genetische code, van dna en rna. Als fosfaat, of beter gezegd, als drie fosfaten, maakt het deel uit van het molecuul adenosine trifosfaat, beter bekend als ATP. Dat molecuul staat aan de basis van energievragende processen in levende cellen. Zonder fosfor geen beweging en ook geen groei. Die kennis is eeuwenlang toegepast in de landbouw. Als bron van fosfor, of eigenlijk fosfaat, werd lang urine gebruikt om de groei van gewassen te stimuleren. In de 19de eeuw kwam het gebruik van beendermeel in zwang, dat, gemengd met zwavelzuur, een effectieve meststof (calciumfosfaat) opleverde. Toen er een tekort aan botten ontstond, werd de overstap gemaakt naar gesteenten die fosfaat bevatten. Dat is tot op heden  de belangrijkste bron van fosfaat, dat, in combinatie met stikstof en kalium, tot kunstmest wordt verwerkt. Inmiddels is er zoveel fosfaaterts gemijnd, dat er zorgen zijn over het naderende einde van de voorraden. Het staat op de EU-lijst van kritieke materialen. Daarom groeit de aandacht voor recycling van fosfaat uit de poep en plas die in rioolwater terechtkomt. Zo zijn we weer min of meer terug bij Brand. In de vorm van fosfaat is fosfor niet direct gevaarlijk. Dat wordt anders als het om pure fosfor gaat. De twee meest voorkomende vormen zijn witte en rode fosfor. Het verschil zit ’m erin dat meerdere atomen fosfor op een andere manier verbonden zijn. Het was wit fosfor dat Hennig Brand in 1669 isoleerde – het geeft een gloed af in reactie met zuurstof. De witte vorm is veel reactiever en giftiger dan de rode vorm. Daarom werd in 1906, in de Conventie van Bern, het gebruik van witte fosfor in lucifers verboden. Granaten, raketten en bommen met witte fosfor zijn vanaf de Eerste Wereldoorlog fabrieksmatig geproduceerd. Ze zijn ingezet om rookgordijnen dan wel brand te vormen en om menselijke slachtoffers te maken. Witte fosfor brandt op huid en ogen. Het kan ook door de huid branden en schade aanrichten aan nieren, lever en hart. Sinds 1980 geldt een  verbod om witte fosfor als wapen of in munitie in te zetten tegen burgers. Toch is het daarna nog vaak gebruikt in oorlogen, door bijvoorbeeld de VS (in Irak, 2004) en Israël (in Libanon, 2006). Waarbij ook burgerslachtoffers vielen.||https://www.nrc.nl//nieuws/2022/09/14/fosfor-brengt-leven-en-zaait-dood-en-verderf-a4141814
2022-09-15||Opinie | Goed dat Europa een einde maakt aan dumpen van mest||Begin jaren zeventig van de vorige eeuw adviseerde het toenmalige Rijkslandbouwconsulentschap voor Bodem- en Bemestingsvraagstukken een optimale bemestingsgift van 70 kilo stikstof per hectare per jaar (kg N/ha/jaar) voor grasland uitgaande van de bemestingstoestand ‘goed’ van de bodem, zowel voor zand als klei+veen grond.  Theo Henckens studeerde in 1972 af als chemisch technoloog aan de Technische Hogeschool Eindhoven. Tot zijn pensioen werkte hij op het gebied van milieu en water. In 2016 promoveerde hij op het onderwerp ‘Managing raw materials scarcity’. Jan Oomen heeft een MSc diploma in Chemische Technologie/Milieukunde met een specialisatie in (afval)waterbehandeling. Als specialist en adviseur heeft hij meer dan 40 jaar ervaring opgebouwd in water- en milieuprojecten. In het kader van de meststoffenwet werd de maximaal toegestane bemesting van grasland later opgehoogd naar 170 kg N/ha/jaar. En onder de Europese derogatieregeling kreeg Nederland een uitzonderingspositie en mocht het tot 230-250 kg N/ha/jaar uitrijden, tweemaal tot driemaal meer dan goed is voor land, water en natuur. Dit is mestdumping en geen duurzame bemesting van grasland.  In 2026 komt er een einde aan de Nederlandse uitzonderingspositie. Door een te hoog nitraatgehalte is de kwaliteit van het grondwater en oppervlaktewater in Nederland te laag. In de praktijk mag dan ongeveer een kwart minder mest worden uitgereden op grasland. Zonder verdere maatregelen zal dit leiden tot nieuwe mestoverschotten. Hoe waardevol dierlijke mest ook kan zijn in gebieden met mesttekorten, als er structureel te veel van op het land wordt gebracht moet het worden beschouwd als een afvalstof. Tweeënvijftig jaar geleden begonnen wij, drie* jonge scheikundigen van de toenmalige Technische Hogeschool Eindhoven, aan onze afstudeerscriptie over mestoverschotten in Nederland. Toen al was het thema zeer actueel. Diverse onderzoeksinstituten publiceerden over mestoverschotten en de daardoor veroorzaakte milieuverontreiniging. Ook kranten besteedden er al regelmatig aandacht aan. Wij richtten ons op kwantificering van mestoverschotten en -tekorten op cultuurgronden, transport van mestoverschotten naar gebieden met dierlijke mesttekorten, en mestverwerking. Na een jaar onderzoek concludeerden we dat er technisch veel mogelijk was, maar dat dit zo kostbaar was dat er eigenlijk maar één echte oplossing was: „een meer gericht overheidsbeleid t.a.v. vestiging van intensieve veeteeltbedrijven en eventuele sanering van de bio-industrie in streken met mestoverschotten.” Financieel-economische analyses toonden aan dat zelfs de beste technische oplossingen blijvend zouden moeten worden gesubsidieerd mede om een gelijk speelveld voor de betrokkenen te handhaven.  Toenemende problemen met mestoverschotten resulteerden in 1987 in de meststoffenwet.  De dramatische groei van het aantal dieren in steeds minder en grotere bedrijven, die al langere tijd aan de gang was, werd hierdoor versneld, vooral in de varkens- en pluimveesector, en de mestproductie van die bedrijven bleef dan ook navenant toenemen. Het aantal stuks rundvee stabiliseerde wél, maar die dieren werden gehouden in minder bedrijven en dat veroorzaakte dus verder toenemende lokale mestproblemen.  Structurele maatregelen voor de langere termijn bleven uit of werden mondjesmaat doorgevoerd. Ondanks alle wetenschappelijke conclusies is (het grootste deel van) de agrarische sector een halve eeuw lang doorgegaan op een doodlopende weg. Dit werd mogelijk gemaakt en gestimuleerd door de politiek, de Rabobank, de toeleveranciers (met name de veevoerindustrie) en de afnemers.  Zowel het te hoge nitraatgehalte in het grond- en oppervlaktewater als de hoge stikstofdepositie (feitelijk ammoniak) in natuurgebieden zijn het directe gevolg van het teveel aan mest en dus het teveel aan dieren in bepaalde gebieden. Het afbouwen van de uitzonderingspositie van Nederland voor het uitrijden van mest, valt daarom alleen maar toe te juichen. Ook al kan het grote financiële gevolgen hebben als (misleide) boeren daarvoor worden gecompenseerd. Dat melkveebedrijven een financiële compensatie wordt aangeboden om hun mestdumping af te bouwen, is in feite een omkering van de regel dat de vervuiler betaalt.  * Onze medestudent was Chris Trentelman, die inmiddels is overleden||https://www.nrc.nl//nieuws/2022/09/14/goed-dat-europa-een-einde-maakt-aan-dumpen-van-mest-a4141813
2022-09-15||Jumbo-topman Van Eerd zit vast vanwege witwasonderzoek||Frits van Eerd, topman van supermarktketen Jumbo, is een van de negen mensen die dinsdag zijn aangehouden in een witwasonderzoek. Dat meldt het Financieele Dagblad woensdag. Een bron die bekend is met de zaak bevestigt dit nieuws aan NRC. Alle negen verdachten zitten op dit moment nog vast, stelt het Openbaar Ministerie. Dinsdag hebben de politie en de Fiscale Inlichtingen- en Opsporingsdienst (FIOD) een inval gedaan in het huis van de 55-jarige topman in het Brabantse Heeswijk-Dinther. Dat was onderdeel van een onderzoek naar btw-fraude en het witwassen van grote hoeveelheden geld. Het witwassen zou onder andere zijn gedaan via discutabele contante stortingen, onroerendgoedtransacties, autohandel en sponsorcontracten in de motorcross-sport. Naast de woning van Van Eerd zijn ook woningen en bedrijfslocaties in Noord-Brabant, Groningen en Drenthe doorzocht. Daarbij zijn in totaal negen aanhoudingen verricht, meldde het OM dinsdag.  Een 58-jarige man uit de Drentse gemeente Aa en Hunze is volgens het OM de hoofdverdachte in de zaak. De man is dinsdagochtend aangehouden. Volgens de Telegraaf gaat het om Theo E., een prominent in de Drentse motorcrosswereld. Frits van Eerd en E. zouden elkaar kennen van de motorsport. De Jumbo-topman staat bekend als een groot liefhebber van de sport. Het supermarktconcern is onder meer als sponsor betrokken bij verschillende autosportteams en bij Formule 1-wereldkampioen Max Verstappen. Zelf nam Van Eerd met zijn Racing Team Nederland meermaals deel aan de autorace in het Franse Le Mans.  Supermarktketen Jumbo is woensdag onbereikbaar voor een reactie op de aanhouding van Frits van Eerd. Of zijn rol bij Jumbo tijdelijk wordt waargenomen door een andere bestuurder, is nog onduidelijk. „We wachten gewoon tot Frits terugkeert op het bedrijf”, liet financieel directeur Peter van Erp dinsdag aan NRC weten.||https://www.nrc.nl//nieuws/2022/09/14/jumbo-topman-van-eerd-zit-vast-vanwege-witwasonderzoek-a4141807
2022-09-15||Voor Oranje-opponent Ecuador dreigt WK-diskwalificatie||Het Nederlands elftal treft mogelijk Chili in plaats van Ecuador op het WK deze winter. Donderdag besluit de FIFA over een eventuele diskwalificatie van het Ecuadoriaans team vanwege verdediger Byron Castillo. De Britse krant Daily Mail schrijft op basis van bandopnamen dat Castillo is geboren in Colombia in plaats van Ecuador. De speler moet zich donderdag verantwoorden op een hoorzitting in het Zwitserse Zürich.  Chili claimt dat Ecuador zich op onrechtmatige wijze heeft geplaatst voor het WK in Qatar. Omdat Castillo in Colombia is geboren en niet in Ecuador had hij dat land volgens de Chilenen niet voor dat land mogen uitkomen bij de WK-kwalificatie. Aanvankelijk ging de FIFA daar niet in mee, maar Chili heeft beroep aangetekend tegen die uitspraak.  Ecuador gaat uit van een goede afloop. „Dit baart mij geen zorgen. De kwestie is al vier jaar bekend”, aldus de vicepresident van de bond tegen de Chileense krant La Tercera. De Ecuadoriaanse bond bepleit dat de papieren van Castillo in orde zijn als staatsburger van het land.  Als de FIFA Ecuador niet uitsluit bij WK, speelt het land op 20 november de openingswedstrijd tegen gastland Qatar. Een dag later neemt Oranje het in diezelfde groep op tegen Senegal. Het Nederlands elftal komt in principe op 25 november uit tegen Ecuador. Mocht de FIFA ervoor kiezen om toch Chili te laten deelnemen, dan treft Nederland dezelfde tegenstander als in 2014. Ook toen was Louis van Gaal bondscoach. Oranje won met 2-0 door treffers van Leroy Fer en Memphis Depay.||https://www.nrc.nl//nieuws/2022/09/14/voor-oranje-opponent-ecuador-dreigt-wk-diskwalificatie-a4141808
2022-09-15||Het unieke talent van striptekenaar Nick Drnaso||In Acting Class, de derde graphic novel van de Amerikaan Nick Drnaso (1989), is veel ongemak voelbaar. Een groepje sociaal onhandige types meldt zich aan voor een soort improvisatie-theaterklasje „dat je anders naar dingen wil laten kijken”. Hun leraar is een vreemde charlatan die zich ongepast gedraagt en de groep benadert alsof ze niet helemaal in orde zijn. Waarom? Dat is aan de lezer zelf. Drnaso voedt ons eerst met wantrouwen en laat daarna de personages op ons los. Het levert een fascinerend kunststukje op, waarbij veel onuitgesproken blijft. Drnaso laat zijn publiek evengoed improviseren. Acting Class steekt geraffineerd in elkaar. Hoewel Drnaso zijn pagina’s staccato en saai uitwerkt – met emotieloze, vrij identieke figuren in een eentonige omgeving – weet hij met minimale middelen toch slim te switchen tussen de gebeurtenissen tijdens het improvisatie-klasje naar het echte leven. Als de groep bijvoorbeeld moet spelen dat ze op een feestje zijn,  verandert Drnaso stilletjes de omgeving. Ineens ziet de lezer de figuren in hun dagelijkse doen. Zo kantelt het perspectief van de rol die ze spelen naar de rol die ze leven, en blijkt die afstand veel geringer dan je verwacht. Intrigerend wordt het als de leraar zich ertussen wringt: zijn adviezen en vragen raken zowel het spel als het dagdagelijkse.   Met zijn vorige graphic novel, het indrukwekkende Sabrina, stond Drnaso in 2018 op de longlist van de Booker Prize, een noviteit voor een beeldverhaal. Met de nominatie bevestigde de jury dat Drnaso serieuze onderwerpen niet uit de weg gaat: Sabrina handelt over de vermissing van een jonge vrouw en de impact die dat heeft op de achterblijvers. Die worden door de massa gegeseld met complottheorieën en verdachtmakingen. Sabrina was én is angstaanjagend actueel. Complottheorieën en improvisatie-theaterlessen in een onderkoelde tekenstijl: fragment uit ‘Acting Class’ van Nick Drnaso Beeld uit besproken boek
 Drnaso leunt met Acting Class minder prominent op ingrijpende maatschappelijke kwesties, al verwijst de dubbelrol van de excentrieke theaterdocent uit het verhaal naar het huidige slagveld van waarheidsvinding en feitenvrijheid. Naarmate het verhaal vordert, worden zijn opvattingen grilliger en lijken minder van doen met zijn lesmethoden. Is het leven werkelijk zoals wij dat meemaken of zien we het verkeerd en worden we voorgelogen door mensen die het slecht met ons voorhebben? De docent, die gaandeweg steeds meer sektarische trekjes vertoont, weet die spanning knap te kanaliseren. De lezer herkent de verwijzingen. Drnaso geeft geen antwoorden. De leden van het theatergroepje doen dat evenmin, die bewegen als autonome radertjes in een groter geheel. Geen van hen weet uit zichzelf tot de kern door te dringen: ze leven hun onhandige, anonieme leventjes en zijn niet in staat zich daaraan te ontworstelen. De lessen helpen er ook niet bij, ook al wordt daar aanvankelijk op ingezet. En dan nog, Drnaso voelt zich niet geroepen om iets uit te leggen of te verklaren. De lezer ziet dingen ontstaan, gebeuren en weer verdwijnen.  In het internationale striplandschap is Drnaso een unieke stem. Met zijn onderkoelde tekenstijl, die zich in de jaren amper ontwikkelde, weet hij alle aandacht op de verhaallijnen en de personages te richten. Het lezersoog wordt via tekstballonnen over de pagina’s gestuurd, maar pikt net genoeg op van de tekeningen om iets van ongemak te beleven - alsof je op de tocht zit of door een te felle lamp met je ogen knijpt. Die hinder hoort erbij, Drnaso wil je het verhaal laten voelen. 

●●●●●
 Jean-Jacques SempéHet geheim van Raoul Taburin. Oevers,  96 blz.  € 22,50 Sempé, de onlangs overleden meester van het getekende verkleinwoord, vertelt het verhaal van de geliefde fietsenmaker die zelf niet kan fietsen. Deze Taburin komt ermee weg tot hij vriendschap sluit met een fotograaf die hem in actie wil vereeuwigen. Vrolijke autobiografische herinneringen van de succesvolle Franse stripmaker  Pénélope Bagieu: Mijn lagen. Scratch Books, 144 blz.  € 17,50 Pénélope Bagieu (o.a. Wereldwijven). Vormende zaken uit haar nog prille leven geven samen  anekdotes waar de lezer zichzelf in kan herkennen: van het laten inslapen van een oude kat tot de familievakantie zonder je eerste vriendje.  Jordan Crane:  Keeping Two. Fantagraphics. 316  blz.  ca.  € 27,00 Indrukwekkend verhaal over een stelletje met relatieperikelen. Crane volgt ze in hun gedachten en laat het verhaal zo regelmatig ontsporen.  Alles haakt in elkaar, al mag de lezer veel zelf uitvlooien. De beloning is een zinderend slotstuk, waarbij je het niet droog houdt. Hogere kunst. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/14/wat-zijn-op-dit-moment-goede-strips-a4141811
2022-09-15||VVD is tegen het huizenplan van De Jonge, D66 heeft twijfels||De Tweede Kamerfractie van de VVD is tegen het plan van minister Hugo de Jonge (Volkshuisvesting, CDA) om gemeenten meer ruimte te geven hun eigen inwoners voorrang te geven op de woningmarkt. Dat bevestigt de VVD woensdag op Twitter naar aanleiding van een bericht in de Telegraaf. VVD-Kamerlid Peter de Groot noemde het wetsvoorstel „een brug te ver”, omdat het de vrijheid bij de verkoop van een woning te veel inperkt. D66 wil meer uitleg. Hugo de Jonge wil dat gemeenten de helft van de beschikbare huurwoningen kunnen toewijzen aan mensen met „lokale binding”. Nu is dat nog een kwart. De Jonge wil de regeling ook laten gelden voor koopwoningen tot 355 duizend euro. In het wetsvoorstel staat daarnaast dat gemeenten „vitale beroepsgroepen” mogen aanwijzen die voorgaan op de woningmarkt, zoals leraren, verpleegkundigen of politieagenten. D66 steunt „de intentie” van het plan, schrijft Kamerlid Faissal Boulakjar in een reactie aan NRC, maar vindt het „opvallend” dat het percentage woningen met voorrang naar 50 procent gaat. Eind vorig jaar wilde de toenmalige minister van Binnenlandse Zaken Kajsa Ollongren (D66) dat dat 30 procent zou worden. Daar waren gemeenten al blij mee, schrijft Boulakjar. „Waarom Hugo de Jonge het percentage nu ophoogt, wil ik nader onderbouwd zien.” De VVD wil op dat punt ook meer uitleg van de minister, zegt een woordvoerder van die partij, maar dat de regeling wordt uitgebreid naar koopwoningen is voor de partij het grootste probleem. „Het gaat ons aan het hart dat je zelf mag bepalen aan wie je een woning verkoopt.” Alleen in het geval van nieuwbouw vindt de VVD het verdedigbaar dat de gemeente ingrijpt, aldus de woordvoerder.||https://www.nrc.nl//nieuws/2022/09/14/vvd-is-tegen-het-huizenplan-van-de-jonge-d66-heeft-twijfels-a4141804
2022-09-15||Franse krant boycot WK voetbal wegens zorgen over klimaat en mensenrechten||Geen reportages vanuit de door dwangarbeiders uit de grond gestampte stadions. Geen interviews met spelers in het hete Doha. Geen wedstrijdverslagen. Geen FIFA-advertenties. Niets. De krant Le Quotidien de la Réunion van het Franse overzeese gebied Réunion, heeft deze week bekendgemaakt niets meer te zullen rapporteren over het WK voetbal, dat in november en december plaatsvindt in Qatar. „Uit naam van haar waarden boycot Le Quotidien het WK voetbal 2022”, zo was dinsdag te lezen op de voorpagina van het dagblad.  Het idee voor de boycot kwam van de sportredactie, vertelde directeur van de krant Vincent Vibert woensdagochtend op radiozender FranceInfo. „Die vroeg ons hoe ermee [met de verslaggeving over het WK] om te gaan in relatie tot milieukwesties, mensenrechten en de vrijheid van meningsuiting. Voor ons is dit evenement de katalysator van al deze problemen”, zegt hij verwijzend naar zorgen over de verkoelde stadions in het bloedhete Qatar, de slechte arbeidsomstandigheden van gastarbeiders en politieke repressie in het land. „Anno 2022 is dat onaanvaardbaar.” De beslissing was volgens Vibert in vijf minuten genomen. De krant, die een dagelijkse oplage van 13.000 heeft, hoopt op een sneeuwbaleffect waarbij meer en grotere media zullen volgen. Volgens Vibert is het „de rol van de media om debatten te openen en bewustwording te vergroten”. Maar niet iedereen is het  eens met het besluit. Zo stelt Edouard Marchal van de lokale afdeling van  journalistenvakbond SNJ in het dagblad Libération dat het spelen van „gewetensdirecteur” geen taak is voor media.  Ook voorziet hij problemen bij toekomstige evenementen. Marchal benadrukt dat de volgende Indian Ocean Island Games [de ‘Olympische Spelen’ van de eilanden in de Indische Oceaan, red.] plaatsvinden in Madagascar, een land dat wordt geteisterd door armoede en corruptie. „Gaan ze die dan ook boycotten, onder het voorwendsel dat het regime stadions gaat bouwen terwijl er geen wegen en elektriciteit voor de bevolking zijn?” Anderen vragen zich af waarom Le Quotidien eerder niet de Olympische Spelen in China –  ook geen toonbeeld op het gebied van mensenrechten – boycotte. President Yves Ethève van de regionale voetbalbond noemt het besluit in Libération een publicitieitsstunt en benadrukt hoe klein de krant is. „Het is niet  L'Équipe [de Franse sportkrant]. Men maakt het geen bal uit en zal gewoon voor zijn televisiescherm zitten.” De tijd zal uitwijzen of Le Quotidien het ook kan weerstaan om over het WK te schrijven als het Franse elftal – net als vier jaar geleden – het tot de finale schopt en wint. Op de radio zei directeur Vibert dat ook bij winst voor Les Bleus „er met geen woord gerept zal worden over het sportevenement”. Maar, de krant kan wel „over bijzaken van het evenement” rapporteren. Dus als alle Réunionnais de straat op gaan om de Franse winst te vieren, zal dat mogelijk wél de pagina’s van de krant bereiken.||https://www.nrc.nl//nieuws/2022/09/14/franse-krant-boycot-wk-voetbal-wegens-zorgen-over-klimaat-en-mensenrechten-a4141809
2022-09-15||WHO: zeker 17 miljoen mensen in Europese regio kampen met long covid||Zeker 17 miljoen mensen in Europa en omliggende landen kampten in 2020 en 2021 met long covid – ze hielden tot drie maanden na een corona-infectie langdurige klachten. Dat becijferde de Universiteit van Washington voor de Wereldgezondheidsorganisatie (WHO). Daarbij baseerde de universiteit zich op een lijst met symptomen die de WHO in oktober 2021 opstelde.  Regiodirecteur Europa van de WHO Hans Kluge, zegt dat er nog veel te leren is over long covid, over „hoe het zich presenteert in gevaccineerde versus niet-gevaccineerde populaties en hoe het herinfecties beïnvloedt”. De dinsdag gepubliceerde cijfers benadrukken volgens hem een „dringende behoefte aan meer analyse, investeringen, ondersteuning en solidariteit met degenen die deze aandoening ervaren”. De Europese regio omvat voor de WHO 53 landen, waaronder ook Rusland en enkele Centraal-Aziatische landen als Kazachstan en Turkmenistan. Uit het onderzoek blijkt dat over de hele wereld een krappe 145 miljoen mensen in de eerste twee jaar van de pandemie leden aan een van de drie voornaamste clusters van symptomen van long covid: vermoeidheid met lichamelijke pijn en stemmingswisselingen, cognitieve problemen en kortademigheid. De meeste mensen herstellen volledig na een coronabesmetting, maar naar schatting ontwikkelt 10 tot 20 procent van de mensen langdurige klachten na corona.  Christopher Murray, directeur van het insituut dat het onderzoek voor de WHO uitvoerde, benadrukt het belang van kennis over de aandoening en de wijdverbreidheid ervan. „Miljoenen mensen blijven pijn lijden vanwege de aanhoudende impact van Covid-19 op hun gezondheid.” Overheidsinstanties zouden volgens Murray ondersteunende diensten voor long covid-patiënten moeten ontwikkelen en werkgevers zouden voorzieningen voor mensen met long covid moeten instellen. 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/09/14/who-zeker-17-miljoen-mensen-in-europese-regio-kampen-met-long-covid-a4141805
2022-09-15||Rap gekantelde inzichten in de Europese ‘troonrede’ van Von der Leyen||De solidariteit van Europa met Oekraïne zal onwrikbaar blijven, ook in de zware tijden die mogelijk nog gaan komen. De centrale boodschap van de ‘State of the Union’ van voorzitter van de Europese Commissie Ursula von der Leyen was woensdag duidelijk: de oorlog in Oekraïne is ook onze oorlog, „tegen onze energie, onze economie, onze waarden en onze toekomst”, maar uiteindelijk zal Europa in die strijd zegevieren. De Commissievoorzitter kondigde daartoe een pakket maatregelen aan die de torenhoge energieprijzen voor burgers moeten gaan dempen. De details daarvan werden de afgelopen week al duidelijk. Kern van de plannen is een tweetal heffingen waardoor zowel producenten van hernieuwbare  energie als fossiele bedrijven  moeten  meebetalen om burgers en bedrijven te compenseren. De heffingen moeten meer dan 140 miljard opleveren. Het is het soort marktingrijpen dat voor Brussel tot voor kort onmogelijk had geleken. Maar, benadrukte Von der Leyen, hoewel winst maken normaal „een goede zaak is”, is het „in deze tijden verkeerd om buitengewone recordwinsten te boeken – dankzij de oorlog en ten koste van de consument.” Ook kondigde ze een „grondige en brede” hervorming van de elektriciteitsmarkt aan, die de prijs van elektriciteit minder afhankelijk maakt van de gasprijs. Ook dit is een maatregel waartegen de Europese Commissie zich, als architect van de geliberaliseerde energiemarkt, tot voor kort ferm  verzette. Zo was er meer in Von der Leyens toespraak dat duidde op rap gekantelde inzichten. „Eén les uit deze oorlog is dat we hadden moeten luisteren naar degenen die Poetin kennen”, zei Von der Leyen. „We hadden moeten luisteren naar de stemmen binnen onze Unie – in Polen, de Baltische staten en in heel Midden- en Oost-Europa. Jarenlang hebben zij ons voorgehouden dat Poetin niet zou stoppen. […] Zij hebben geïnvesteerd in hernieuwbare energie, terminals voor vloeibaar aardgas en interconnectoren.” Het was nauwelijks verhulde kritiek op met name Duitsland, thuisland van Von der Leyen zelf, dat zich de afgelopen jaren juist toenemend afhankelijk maakte van goedkoop Russisch gas.   Speciale gast tijdens de rede was Olena Zelenska, de echtgenoot van de Oekraïense president Volodymyr Zelensky. Von der Leyen prees de ‘first lady’ voor de moed die zij en haar man hadden getoond en die anderen in het land „moed en hoop” hadden gegeven. De EU steekt 100 miljoen euro in de wederopbouw van Oekraïense scholen. Tevens zal Oekraïne snel toegang krijgen tot de vrije roamingruimte van de Europese Unie, waarbinnen consumenten zonder extra kosten kunnen bellen en internetten via het mobiele netwerk.  We hadden moeten luisteren naar degenen die Poetin kennen In haar toespraak kondigde Von der Leyen verder een reeks nieuwe initiatieven aan, waaronder een wet ‘kritieke grondstoffen’, waarmee Europa onafhankelijker moet worden als het gaat om zeldzame aardmetalen als lithium. Ook wil Von der Leyen nieuw leven blazen in vastgelopen  wetgeving die belastingregels in de EU moet harmoniseren. Er komt daarnaast een ‘waterstofbank’ met 3 miljard euro in kas die de waterstofmarkt in Europa moet gaan stimuleren.  Opvallend was de verwijzing naar een schandaal aan de Vrije Universiteit in Amsterdam – door Von der Leyen abusievelijk de ‘Universiteit van Amsterdam’ genoemd – , waar een centrum dat onderzoek doet naar mensenrechten geld bleek te krijgen van een Chinese universiteit. „Deze leugens vergiftigen onze democratieën”, aldus Von der Leyen. Het is aanleiding voor een pakket ter ‘Verdediging van de democratie’  dat „heimelijke buitenlandse invloed en schimmige financiering aan het licht [moet] brengen.” In het slot van haar rede onderstreepte Von der Leyen, niet voor het eerst, dat er wat haar betreft een Europese conventie komt die leidt tot een wijziging van het Europees verdrag. Dat is volgens haar onder meer noodzakelijk nu de EU werkt aan toetreding van nieuwe leden. Ook wil de Commissievoorzitter de „solidariteit tussen de generaties” in de EU-verdragen verankeren. In het Europees Parlement, waar Von der Leyen haar Europese ‘troonrede’ hield, kon dit op luid applaus rekenen. Maar of zo’n conventie er ook daadwerkelijk komt is vooral afhankelijk van het animo bij de lidstaten. Vooralsnog is er bij hen een stuk minder animo voor het opstarten van zo’n lang en moeizaam proces.||https://www.nrc.nl//nieuws/2022/09/14/rap-gekantelde-inzichten-in-de-europese-troonrede-van-von-der-leyen-a4141806
2022-09-15||Donny M. bekent 9-jarige Gino te hebben ontvoerd, misbruikt en gedood||Donny M. heeft woensdagochtend in de rechtszaal bekend dat hij de 9-jarige Gino heeft ontvoerd, misbruikt en gedood. Eerder stelde het Openbaar Ministerie woensdag dat Gino is gewurgd of gesmoord met een kussen bij de ontvoering in Kerkrade in juni. Justitie verdenkt M. van moord, ontvoering, seksueel misbruik, het verduisteren van het lijk en toedienen van drugs. Los van de zaak die draait om Gino wordt M. ook verdacht van het maken en verspreiden van kinderporno.  Deze woensdag vindt de eerste zitting in de zaak plaats in Maastricht. Kort na het begin werd de zitting stilgelegd omdat de moeder van Gino schreeuwde richting de 22-jarige verdachte. Gino verdween op een zomeravond in juni uit een speeltuin in het Limburgse Kerkrade. Na aanwijzingen van M. werd zijn lichaam enkele dagen later aangetroffen in het nabijgelegen Geleen. M. hij was een bekende van justitie en politie.  M. is in 2017 veroordeeld voor een zedendelict en stond twee jaar onder toezicht van inspecties. Hij zat 139 dagen vast voor het mishandelen en het bedreigen van twee kinderen en het misbruiken van één van hen. Daarnaast veroordeelde de rechtbank hem voorwaardelijk tot opname in een justitiële jeugdinrichting. Er loopt een onderzoek naar de periode dat hij onder toezicht heeft gestaan, waarbij de vraag is of de „begeleiding, ondersteuning en zorg” voldoende is geweest. De vermissing van Gino maakte veel los en kwam uitgebreid in het nieuws. Ter nagedachtenis van de jongen werd een stille tocht gehouden rond de speeltuin waar de jongen voor het laatst is gezien.||https://www.nrc.nl//nieuws/2022/09/14/donny-m-bekent-9-jarige-gino-te-hebben-ontvoerd-misbruikt-en-gedood-a4141803
2022-09-15||Van Lienden besprak al aan begin pandemie hoe hij &#8216;gillend rijk&#8217; zou worden||Sywert van Lienden en zijn compagnons Bernd Damme en Camille van Gestel spraken al in april 2020 over de mogelijkheid „gillend rijk” te worden met hun mondkapjeshandel. Dat blijkt uit geluidsopnamen van intern overleg, die in handen zijn van het Openbaar Ministerie en consultancybureau Deloitte en waar de Volkskrant woensdag op basis van ingeziene transcripten over schrijft. Dat de drie ondernemers in een vroeg stadium van de pandemie aansturen op een commerciële deal en weten dat ze miljonair kunnen worden, verhoudt zich slecht met wat Van Lienden als bestuurder van Stichting Hulptroepen Alliantie (SHA) publiekelijk altijd heeft verkondigd. Van Lienden zei eerder onder meer dat vanwege „mededingingstechnische redenen” een commerciële bv werd opgericht, en dat de overheid had geëist dat er „ondernemersrisico” zou worden genomen. De Volkskrant onthulde vorig jaar hoe hij en zijn partners miljoenen euro’s hadden verdiend met de verkoop van mondkapjes aan de overheid. Uit de opnametranscritpies van een gesprek op 12 april 2020 blijkt nu dat de ondernemers zich heel goed bewust waren van de implicaties van een commerciële deal. „Doordat we non-profit hebben gewerkt, hebben we een ongelooflijke schat aan informatie gehad”, aldus Van Lienden. De commerciële deal moest geheim blijven, zei Van Lienden, die repte over een afspraak dat „als het over dit soort bedragen gaat, dat je absoluut je waffel houdt”. „Geen nieuwe auto, geen nieuwe huizen, geen nieuwe kleren.” In een reactie tegenover de Volkskrant noemt Van Lienden „sommige teksten” uit het de transcripten „best ongelukkig”. Op Twitter schrijft hij dat er een andere „intentie en strekking” uit het volledige gesprek blijkt. De ondernemers zeggen dat ze „gedwongen” zijn commercieel te gaan. Aanleiding voor het gesprek van 12 april 2020 is volgens Van Lienden een overleg met de secretaris-generaal van het ministerie van Financiën Bas van den Dungen. De topambtenaar wees de eis van Van Lienden en zijn compagnons om controle te hebben op de hele toeleveringsketen van de mondkapjes uit China af. Saskia van Huijgevoort, die destijds ook voor SHA werkte, was bij het gesprek aanwezig. Zij stapte uiteindelijk uit de deal, ging voor het ministerie van VWS werken en verstrekte de opnames uiteindelijk aan het OM en Deloitte. Minister Conny Helder (Langdurige Zorg, VVD) kondigde aan dat het langverwachte rapport van het onderzoeksbureau, waarin de deal tussen het ministerie van Volksgezondheid en Van Lienden en compagons is onderzocht, vrijdag openbaar wordt gemaakt.||https://www.nrc.nl//nieuws/2022/09/14/van-lienden-besprak-al-aan-begin-pandemie-hoe-hij-gillend-rijk-zou-worden-a4141796
2022-09-15||Monografie ‘Nederlandse Mime’ toont hoe stilstand ons theaterbestel in beweging zette||Hoe kun je niets uitbeelden? Wat is niets, en wat maakt niets allemaal los? De hele Nederlandse mime, zo stelt theaterwetenschapper en mimedocent Marijn de Langen in haar recent verschenen monografie Nederlandse Mime, is in wezen „een pleidooi voor stilstaan”. Ze toont hoe dat pleidooi voor stilstand het theaterbestel de laatste decennia in beweging zette. Met Nederlandse Mime brengt De Langen een zeer leesbaar, informatief en op momenten uiterst vermakelijk overzicht van de ontwikkeling van het mimetheater in Nederland. Zo’n overzicht ontbrak  ten onrechte, want in ons huidige theaterbestel is het mimetheater hooggewaardeerd, en niet alleen in de marges van het theaterveld: mimespeler Karina Holla won in 2018 de prestigieuze Theo d’Or (voor beste vrouwelijke hoofdrol), theaterduo Boogaerdt/VanDerSchoot brengt op internationale festivals agenderende producties over de toekomst van de mens en de visuele spektakels van Jakop Ahlbom Company worden door de internationale pers vaak lovend gerecenseerd. De Langen beschrijft hoe het genre begin jaren zestig in Nederland zijn intrede deed. Het Nederlandse mimetheater is sterk beïnvloed door het gedachtegoed van de Franse theatervernieuwer Étienne Decroux (1898-1991), grondlegger van de mime corporel – al zijn Nederlandse makers al snel andere richtingen opgeslagen. Kenmerkend voor het huidige Nederlandse mimetheater is de hoge mate van interdisciplinariteit ervan. Het beweegt zich richting teksttoneel en dans, maar laat zich ook – zo blijkt helder uit deze uitgave – sterk inspireren door architectuur en beeldende kunst. De auteur toont aan dat mime-theater bij uitstek een discipline is die zich afzet tegen bestaande conventies en waarin het experiment centraal staat: het heeft de reputatie van enfant terrible van het theaterveld. Net als Decroux zetten de eerste mimespelers in ons land zich uitdrukkelijk af tegen de al bestaande pantomimetraditie – een vooral op vermaak gerichte theatervorm die sinds de zeventiende eeuw populair was op jaarmarkten en in schouwburgen. Waar het bij pantomime draait om het zichtbaar maken van iets door middel van bewegingen (denk aan het klassieke beeld van de pantomimespeler die met zijn handen de muren om zich heen ‘zichtbaar’ maakt), pleitten de mimepioniers in de jaren zestig juist voor meer abstract en experimenteel theater, dat in tegenstelling tot pantomime niet figuratief of expliciet verhalend was. Aanvankelijk stond vooral het lichaam en (het ontbreken van) de beweging van dat lichaam centraal, gaandeweg kwam er steeds meer ruimte voor het gesproken woord, decor, muziek, et cetera in de Nederlandse mime. Wie het over mime heeft, komt al snel uit bij het complexe en meerduidige sleutelbegrip ‘zero’. Voor Decroux gold het begrip ‘zero’ – kort gesteld – als een beginpunt waar een beweging uit kan voortvloeien. In het Nederlandse mimedenken geldt zero vooral als de afwezigheid van handelen of beweging. Zero is een punt waar de Nederlandse mimespeler steeds op terug kan vallen of naar terug kan keren. Het begrip staat niet alleen voor een fysieke staat van zijn, maar heeft ook een filosofische connotatie die symbool staat voor de manier van denken van de Nederlandse mimemakers, stelt De Langen. „Stilstand werd in de geschiedenis van Nederlandse mime als het tegenovergestelde van meebewegen (met bestaande opvattingen, ideologieën of discoursen) opgevat, en meermaals gezien als een subversieve, anarchistische daad.”  Nederlandse Mime is rijk voorzien van archiefmateriaal, zoals krantenknipsels, scènefoto’s en pagina’s uit notitieboekjes. Daarnaast citeert De Langen  uitgebreid uit  interviews die ze hield met toonaangevende mimemakers. Interessant is het beeld dat rijst van een tweede generatie mimemakers die zich vanaf de jaren tachtig tegen hun voorgangers afzet. Die groep wordt onder meer vertegenwoordigd door theatermakers als Karina Holla en mimegroep Nieuw West, die in de jaren tachtig uitdrukkelijk andere disciplines een plek gaven in hun werk en ver gingen in hun poging de toeschouwer te ontregelen. Met hun werk gingen ze niet zozeer op zoek naar neutraliteit of afwezigheid: het onaangepaste, onbeheerste en het destructieve kreeg een plek op het podium. De Langen beschrijft met smaak hoe niet alleen de mimemakers zelf, maar ook publiek en recensenten worstelen met het genre, zich hardop afvragen wat ze nu eigenlijk gezien hebben en waarom. Trouw-recensent Loes Goedbloed spreekt in 1984 in haar vernietigende recensie over de provocatieve voorstelling Below Zero van Nieuw West over „onbegrijpelijk geschreeuw”,  „choreografieën à la Pina Bausch maar dan zonder diens talent” en „een obsceen schimmenspel”. De voorstelling mondde in de tweede helft uit in een extreem drankgelag, waarbij de spelers grote hoeveelheden (echte) sterke drank tot zich namen en de interactie met het publiek steeds extremer werd. Het stuk eindigde pas als de laatste toeschouwer besloot te vertrekken. Een van de spelers, Marien Jongewaard, herinnert zich het openlijk geflirt met het publiek: „Kijken of je diezelfde avond iemand mee kon krijgen.” En tijdens de voorstelling werden „particuliere ruzies met collega’s […] uitgevochten”. Het boek zit vol met dit soort anekdotes, die een uitstekend beeld geven van de soms knetterende relatie tussen mimemakers en publiek (en mimemakers onderling). De auteur kiest ervoor om de geschiedenis van de Nederlandse mimetheater niet chronologisch op te schrijven. Ze brengt verschillende denksporen in kaart die bepalend zijn voor de ontwikkeling van het veld. Ze probeert op die manier inzichtelijk te maken „hoe mime denkt”, in plaats van volledige individuele geschiedenissen te beschrijven. Maar een aantal gezichtsbepalende groepen, zoals Suver Nuver, Theatergroep Carver of mimetheatergroep Bambie, komt daardoor helaas niet of nauwelijks aan bod. De Langen eindigt het boek met de huidige generatie mimemakers, die zich via de denkkaders van hun voorgangers heeft ontwikkeld tot een veelzijdige waaier aan makers, die allemaal nog uitdrukkelijk de sporen dragen van het enfant terrible dat de mime sinds de jaren zestig is. Nederlandse Mime door Marijn de Langen, Amsterdam University Press en DAS Publishing (ook verkrijgbaar in Engelse vertaling Dutch Mime), 341 blz. €59,99. Verkrijgbaar via www.mimearchieven.nl 
●●●●●||https://www.nrc.nl//nieuws/2022/09/14/monografie-nederlandse-mime-toont-hoe-stilstand-ons-theaterbestel-in-beweging-zette-a4141801
2022-09-15||Column | Censuur verfrommelt de kunst tot een wezenloos gebaar||Het barst steeds meer van de waarschuwingen. Niet voor de sociale media waar je het grofste geschut te verstouwen krijgt en ook niet voor de Tweede Kamer waar een wedstrijd gemeen beledigen, van volksdelen en/of persoonlijk, lijkt te woeden. Nee, het waarschuwen betreft vooral de kunsten. Zo waarschuwt me in aanloop naar een filmklassieker een bioscoopmedewerkster met een preekje: er zit geweld tegen vrouwen in die film! Dat zou me kunnen kwetsen. Maar ik ben een volwassen vrouw, geen bevend riet. Mijn ziel is teer, mijn hersens zijn weerbaar en ik kan zelf dealen met onaangenaamheden, bijvoorbeeld door te beseffen dat die film uit een andere tijd komt. Intussen prijs ik me gelukkig dat hij überhaupt nog vertoond wordt, want het kan ook erger.  Zie de Documenta in Kassel, van oudsher een vrijplaats voor kunstenaars. Althans, dat was zo. Maar ik arriveerde er gemarineerd in de smalende opmerkingen-vooraf. De Documenta? Ga jij daar naartoe? Die is toch antisemitisch? Er was inderdaad een werk met een antisemitische afbeelding weggehaald. Wat me geen reden leek om de hele Documenta (met bijdragen van 1.500 kunstenaars) te mijden.  En dat was het inderdaad niet. Drie dagen lang maakte ik de hele tijd iets bijzonders mee. Het was leerzaam en meeslepend. Heftig. Soms irritant. Alles nadrukkelijk niet-Westers, met lak aan het individu en ruim baan voor kunstcollectieven. Dat kun je opvatten als een aanval op de gevestigde, wel-westerse, kunstorde. Die Documenta ist tot kreet dan ook het bord van een grimmige activist – eenzaam in de bruisende menigte. Daar ging ik niet in mee, dan had ik net zo goed thuis kunnen blijven.  De beschuldiging van antisemitisme had intussen wel de boel verziekt. De Documenta kon niet diep genoeg door het stof. Er werd excuus gemaakt, uitleg geboden. De bondskanselier zei zijn bezoek af en de directrice nam ontslag. Er werd vernield, gescholden en getrold. En er kwam wéér een onderzoek wat deze week uitmondde in het dwingende voorstel tot sluiting van de Palestijnse bijdrage. Die zag ik. Geen aangename ervaring maar dit sluiten zou het afkappen van een onwelkome mening zijn. Censuur.  In een ziedend tegenmanifest schrijven de Documentakunstenaars er genoeg van te hebben om als antisemieten afgefakkeld te worden. Ze raden Duitsland aan in het reine te komen met de eigen xenofobie  en wijzen er opnieuw op dat kunst niet kan worden verward met politieke propaganda.  Ja, maar zoiets als dat Palestijnse werk kan nu eenmaal niet in Duitsland, hoor ik herhaaldelijk, het botst met het Duitse schuldgevoel. Mag sein. Maar dat is wel weer compleet westers geredeneerd, bij deze Documenta die welgemoed en principieel een ándere blik demonstreert.  Censuur verraadt de potentaat. Censuur denkt moeilijkheden weg. Censuur verfrommelt de kunst tot een wezenloos gebaar. Tais-toi et sois belle – sta censuur toe, dan wordt dat het lot van de kunst.  ||https://www.nrc.nl//nieuws/2022/09/14/de-documenta-het-potentaat-en-censuur-a4141800
2022-09-15||Honderden inwoners geëvacueerd vanwege bosbranden in Franse Gironde||In de West-Franse Gironde zijn enkele honderden inwoners geëvacueerd vanwege de bosbranden in het gebied. Woensdagochtend werd volgens Franse media bekend dat de vlammen zo’n 3.500 hectare bos hebben verbrand. Ook zijn vier huizen en enkele gebouwen in vlammen opgegaan in de gemeente Saumos, waar 540 inwoners inmiddels zijn vertrokken. De brand komt steeds dichter bij meer bewoonde gebieden. Zo was het vuur woensdagochtend op zo’n tien kilometer afstand van de badplaats Lacanau.  Uit een andere plaats, Sainte-Hélène, zijn dinsdagavond zo’n driehonderd mensen geëvacueerd. Voor zover bekend zijn nog er nog geen gewonden of slachtoffers gevallen. Het vuur ontstond maandagmiddag. Een oorzaak is nog onduidelijk, de lokale autoriteiten hebben een onderzoek ingesteld. Waarschijnlijk spelen de weersomstandigheden een rol. Frankrijk heeft te maken met recordtemperaturen. Daarnaast hebben de vlammen zich mogelijk via de wind kunnen verspreiden. Zo’n duizend brandweerlieden proberen de brand te bedwingen.  De Gironde, met een oppervlakte van één miljoen hectare het grootst geplante bos van Europa, is eerder deze zomer ook al geteisterd door flinke bosbranden. In juli ging daarvan al zo’n 20.000 hectare aan bos in vlammen op. In het gebied staan vooral pijnbomen. Onderzoekers stelden in NRC dat de branden zich makkelijk hebben kunnen verspreiden door de monocultuur en de homogeniteit van de bossen. Daarnaast speelt mee dat pijnbomen sneller vlam vatten dan andere loofbomen.  In de zomermaanden woedden er op verschillende plekken in Zuid-Europa bosbranden. Die zijn mede veroorzaakt door extreem hoge temperaturen. In onder meer Spanje, Portugal, Griekenland, Frankrijk, Kroatië en Turkije zijn duizenden hectares bos weggevaagd en moesten tienduizenden mensen vluchten. Ook hebben de branden stroomstoringen veroorzaakt, omdat hoogspanningslijnen vlam hebben gevat. ||https://www.nrc.nl//nieuws/2022/09/14/honderden-inwoners-geevacueerd-vanwege-bosbranden-in-franse-gironde-a4141798
2022-09-15||Zes poldermocro’s in Marokko en een mocromeisje dat de rollen keihard omdraait||Stel: je wil zes in het buitenland geboren en getogen mensen laten kennis maken met hun Nederlandse roots. Akkoord? Waar neem je die dan mee naar toe? Amsterdam? De Zaanse Schans? Doetinchem? Oost-Groningen? Of toch Tilburg? Noem één plek in Nederland waar alle oorspronkelijke Nederlanders zich thuis voelen. Ik kon ’m niet verzinnen. In Poldermocro’s neemt presentator Sahil Amar Aïssa  zes  Marokkaanse Nederlanders mee naar Marakkech. Niet Nador, niet Tétouan, niet een dorpje in het Rif-gebergte. Nee Marakkech. Toeristisch, Arabisch,  grootstedelijk. De zes wonen in Nederland, maar voelen zich Marokkaans. Zijn ze zomers met vakantie in het land van hun ouders, dan worden ze gezien als  tata’s. Ze zijn verkaast, te Hollands. Ze zijn poldermocro’s. De programmamakers hebben  duidelijk hun best  gedaan zes totaal verschillende types bij elkaar te krijgen. We hebben Tarik (26), de alfa-Berber. Dominant, spraakzaam, onder TikTokkers  bekend om z’n bijdehante filmpjes. Ayoub (20) zit ook op TikTok, maar met minder goed bekeken dansfilmpjes. Aziz (28) is de enige die in Marokko is geboren, in Rabat. Nu woont hij in Heiloo met z’n vriend en toy-poedel.  Yasmine (26) met haar blonde pruik en nepwimpers zou volgens de anderen net zo goed „een Kimberley” kunnen zijn. Ze studeert in Leiden en spreekt vloeiend  Japans. Er is nog een Yasmine (21), bekend van haar Marokkaanse kookfimpjes  op TikTok die ze in recordtempo inspreekt. Meryam (19) uit de Achterhoek draagt als enige een hoofddoek.  In de eerste aflevering op dinsdag worden de kandidaten ingevlogen met een ontzaglijke hoop bagage voor die drie weken  Marokko. Moet een hoop gedoe geweest zijn trouwens  in de montage om alle merknamen op hun tassen en  T-shirts te blurren. Met z’n zessen verblijven ze in een riad, en ieder voor zich gaat op zoek naar hoe is het om Marokkaan te zijn in Marokko. Met de onderlinge dynamiek  zit het wel goed, de vlam vliegt al in de pan als Tarik heel zeker denkt te weten dat Aziz met  zijn  „geaardheid”  niet welkom zal zijn in de dorpen in het Noorden. Yasmine vindt dat Aziz „wordt gereduceerd tot zijn homo-zijn”. Raad eens  wie deze verbale veldslag verliest? Nee, dan Sihame. Een serie geschreven door Achmed Akkabi die ook Mocro Maffia bedacht én erin speelde. Sihame is rauw, het is realistisch, keihard en gewelddadig, en verrassend goed. Dat komt in de eerste plaats door Ahlaam Teghadouini, de actrice die Sihame  speelt, een Haagse scholiere en kickbokser die door een groep jongens wordt geëxposed op internet met een seksfilmpje. Denk nou niet dat Sihame de cliché moslima is met een hoofddoek, ze is een weerbarstig, vernederd meisje dat haar woede omzet in wraak. En hoe. In de eerste drie afleveringen alleen al zag ik, door mijn vingers, slagwapens, messen en een spijkerpistool voorbij komen.  Wat de serie goed maakt, is dat het klopt. Dat heb ik even moeten navragen bij de thuiswonende straatjeugd, maar zo wordt er gedaan en gepraat op de pleinen in de steden. Ja, er wordt lachgas gedaan, gehandeld in patta’s (schoenen) en er worden  (naakt)filmpjes gemaakt om meisjes mee te chanteren. Heus  niet altijd en door iedereen, maar het gebeurt. Het goede zit ook in de details. Sihames zusje dat standaard airpods in haar oren heeft onder haar khimaar (lange hoofddoek) om maar niet te horen wat Hollanders op straat naar haar roepen. Sihame die haar bedekte zusje pesterig een „ninja” noemt. De scotoe (politie) die  gewantrouwd wordt. De scooters. „Mij moet je niet hebben”, krijst ‘Flesje’ als Sihame zijn hand aan een stoel spijkert. „We lijken allemaal op elkaar.” Slim, je verdedigen met een vooroordeel. Alle poldermocro’s onder één petje.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/14/zes-poldermocros-in-marokko-en-een-mocromeisje-dat-de-rollen-keihard-omdraait-a4141799
2022-09-15||Scholz vraagt Poetin zich terug te trekken in negentig minuten lang telefoongesprek||De Duitse bondskanselier Olaf Scholz heeft er dinsdag bij de Russische president Vladimir Poetin op aangedrongen zijn troepen terug te trekken uit Oekraïne. Dat deed hij in een telefoongesprek dat negentig minuten duurde, melden internationale persbureaus.   Scholz heeft Poetin daarnaast onder meer opgeroepen escalatie van het geweld rond de kerncentrale Zaporizja te vermijden. Ook heeft hij er op aangedrongen dat Poetin zich houdt aan de zogeheten graandeal met Oekraïne, de Verenigde Naties en Turkije - die de graanexport vanuit Oekraïne heeft doen hervatten. Volgens het Russische staatspersbureau Tass heeft Poetin in het gesprek vooral geprobeerd de aandacht te vestigen op de „schendingen van het internationaal humanitair recht door Oekraïense zijde”.  Het telefoongesprek vond plaats nadat de vraag van Oekraïne om wapens - vooral tanks en munitie - van Duitsland en andere West-Europese landen is toegenomen. Dat heeft vooral te maken met het feit dat Oekraïne met het tegenoffensief steeds meer grondgebied terug verovert op Rusland. De leveringen van extra wapens blijven volgens Oekraïne nog achter. De Oekraïense minister van Buitenlandse Zaken Dmytro Koeleba schreef dinsdag op Twitter hierover „teleurstellende signalen” te krijgen van Duitsland.  Correctie (14 september 2022): In een eerdere versie van dit artikel stond dat Poetin voor het eerst in langere tijd weer met een westerse wereldleider had gesproken. Dat klopt niet. Hij belde afgelopen zondag met de Franse president Emmanuel Macron. Dat is hierboven aangepast.||https://www.nrc.nl//nieuws/2022/09/14/scholz-vraagt-poetin-zich-terug-te-trekken-in-negentig-minuten-lang-telefoongesprek-a4141797
2022-09-15||‘Honderden miljoenen verdwenen in strijd tegen georganiseerde misdaad’||Ruim 900 miljoen euro die tussen 2017 en 2022 is vrijgemaakt om misdaad te bestrijden, is zonder meetbaar resultaat opgemaakt. Dat schrijven Investico en De Groene Amsterdammer op basis van onderzoek samen met Follow the Money en Argos, waarbij ruim 1.500 pagina’s aan overheidsdocumenten werden opgevraagd. In veel gevallen is niet duidelijk wat er met het geld is gebeurd. Met name de moord op advocaat Derk Wiersum in 2019 was voor toenmalig minister van Justitie en Veiligheid Ferd Grapperhaus (CDA) aanleiding om geld opzij te zetten voor het bestrijden van ‘ondermijning’. Zeker 163 initiatieven werden aangekondigd met namen als ‘Toekomstagenda Ondermijning’, ‘Strategisch Beraad Ondermijning’ en ‘Programma Anti-Ondermijning’. Het ministerie van Justitie en Veiligheid zou niet precies weten welke projecten nog lopen. Op woensdagochtend was het ministerie niet bereikbaar om dat tegenover NRC te bevestigen. Het Multidisciplinair Interventieteam (MIT) was met 158 miljoen euro de grootste kostenpost, een project waarvan al langer bekend was dat het niets heeft opgeleverd. Grapperhaus wilde een superopsporingseenheid van minstens driehonderd mensen waarmee de zwaarste criminelen konden worden aangepakt. Investico vond in de documenten appjes en mails van de minister waaruit blijkt dat het hem vooral ging om een „sfeer van urgentie”, en niet zozeer een oplossing. De huidige minister van Justitie en Veiligheid, Dilan Yesilgöz (VVD), heeft het team in mei weer opgeheven voordat het ooit in actie kwam.||https://www.nrc.nl//nieuws/2022/09/14/honderden-miljoenen-verdwenen-in-strijd-tegen-georganiseerde-misdaad-a4141795
2022-09-15||Kenneth Starr, de man die Lewinsky-affaire aan het licht bracht, overleden||Kenneth Starr, de aanklager wiens onderzoek leidde tot de impeachmentprocedure van oud-president Bill Clinton in 1998, is overleden. Dat heeft zijn familie dinsdag in een verklaring bekendgemaakt. Starr overleed op 76-jarige leeftijd aan de complicaties van een operatie. Starr werd in de jaren negentig wereldwijd bekend door zijn naspeuringen in het Whitewater-schandaal, dat draaide om onderzoek naar vastgoedinvesteringen van onder anderen Bill en Hillary Clinton. Het onderzoek werd steeds groter en in 1998 bracht Starr de affaire tussen president Clinton en de toen 22-jarige Witte Huis-stagiaire Monica Lewinsky aan het licht door middel van opgenomen telefoongesprekken waarin Lewinsky vertelde over haar seksuele relatie met Clinton.  Uiteindelijk leidde het jarenlange onderzoek tot het zogeheten ‘Starr-rapport’, dat als boek een groot commercieel succes werd. Het rapport zorgde ervoor dat het Huis van Afgevaardigden instemde met het afzetten van Clinton. De Senaat ging hier echter niet in mee, waardoor de president in functie bleef.  In 2020 dook Starr weer op in een impeachmentprocedure, ditmaal als advocaat van voormalig president Donald Trump. Starr sprak zich toen juist uit tegen de pogingen om de president af te zetten. ||https://www.nrc.nl//nieuws/2022/09/14/kenneth-starr-de-man-die-lewinsky-affaire-aan-het-licht-bracht-overleden-a4141793
2022-09-15||Een tuinman vs. de overheid: het belang van het bestuursrecht||Het bestuursrecht is het ondergeschoven kindje in de rechtspraak. En dat terwijl na de toeslagenaffaire juist duidelijk is geworden hoe belangrijk deze tak van rechtspraak voor burgers kan zijn. Rechtbankverslaggever Folkert Jensma liep mee bij de rechtbank in Utrecht om te zien of de menselijke maat is teruggekeerd in het bestuursrecht.||https://www.nrc.nl//nieuws/2022/09/14/een-tuinman-vs-de-overheid-het-belang-van-het-bestuursrecht-a4141794
2022-09-15||West Virginia voert als tweede Amerikaanse staat strenge abortuswet in||In de Amerikaanse staat West Virginia is dinsdag een strenge wet aangenomen die abortus in bijna alle gevallen verbiedt. Dat melden diverse Amerikaanse media. Door de nieuwe wet wordt abortus in de eerste dagen van de zwangerschap verboden. Er is wel een aantal uitzonderingen, namelijk voor slachtoffers van verkrachting of incest, of bij zwangerschappen waarbij de gezondheid van de moeder in gevaar is. Eind juni werd het nationale recht op abortus in de VS afgeschaft, toen het Amerikaanse Hooggerechtshof de baanbrekende uitspraak Roe v. Wade uit 1973 terugdraaide. Sindsdien mogen Amerikaanse staten zelf beslissen welke regels er voor abortus gelden. West Virginia is na Indiana de tweede staat die een zeer strenge anti-abortuswet invoert. Andere staten hebben geprobeerd een dergelijke wet in te voeren, maar daar lukte het tot dusver niet.  In de nieuwe wet staat dat abortus al vanaf een paar dagen na de bevruchting verboden is. Alleen minderjarigen die het slachtoffer zijn geworden van verkrachting of incest mogen nog tot uiterlijk veertien weken zwangerschap een abortus ondergaan. Bij volwassenen in dezelfde situatie mag dit tot uiterlijk acht weken. Ook moeten slachtoffers een politie-aangifte kunnen laten zien.  Tijdens een eerdere zitting in juli werd ook over een anti-abortuswet gesproken. Toen werd men het er niet over eens of abortusaanbieders gevangenisstraf moesten krijgen. Dat is nu wel in de wet opgenomen. De abortus moet verplicht worden uitgevoerd door een arts die daartoe bevoegd is. Andere aanbieders kunnen hun werkvergunning kwijtraken of lopen dus het risico op gevangenisstraf. ||https://www.nrc.nl//nieuws/2022/09/14/west-virginia-voert-als-tweede-staat-strenge-abortuswet-in-a4141792
2022-09-15||Column | ‘Succes met alles’||We zaten in een geparkeerde huurauto bij Ter Apelervenen, mijn collega Christiaan en ik. De hele ochtend hadden we gesproken met jonge mannen op het terrein voor het aanmeldcentrum – Idriss uit Soedan, Ezz uit Jemen, Jaafaar uit Syrië, de Koerdische Eyüp uit Turkije – en nu was het lunchpauze. Krentenbol, slok water, laptop op schoot, aantekeningen uitwerken. Mijn blik viel op een felgroen streepje onderaan de zijruit. „Hee”, zei ik, „mos!” Het rubbergootje aan de buitenkant van het portier was veranderd in een mini-plantenbak met één flinterdun strookje mos. Ik maakte een foto, toen stapten we uit. Er kwam een bus om vluchtelingen naar Zoutkamp te brengen. Die ochtend was ik van huis vertrokken met een knoop in mijn maag. Tot dan toe was ‘Ter Apel’ een abstractie geweest uit krantenkoppen, een plek waarover ik uitsluitend  gelezen had in andermans reportages. Op veilige afstand had ik meegevoeld met anonieme asielzoekers – als biologieredacteur bevind ik me zelden in de frontlinie van menselijk leed.  Nu stonden we op het gras tussen het hek en de N366. Het was aangrijpender én alledaagser dan ik had verwacht. Vrijwilligers deelden mandarijntjes uit. Er werd gekaart, gerookt, geappt. Jaafaar zei dat hij in Syrië als  journalist had gewerkt. „Een collega!” riep ik uit. Hij glimlachte. Geen van beiden benoemden we dat hij nu aan de andere kant stond van het nieuws.   Die avond kon ik de slaap niet vatten. Ik dacht aan Idriss, Ezz, Jaafaar, Eyüp – ze hadden hun namen in onze notitieboekjes geschreven, zodat ze correct gespeld in de krant zouden komen. Geen achternamen, ter bescherming. „Succes met alles”, had ik gezegd. Het klonk gratuit.  In bed bekeek ik de mosfoto. Het bleek  Bryum argenteum te zijn. Zilvermos. Volgens de British Bryological Society „de meest algemene plant in spleten van oude auto’s”. De sporen waren via de lucht verspreid, en ontkiemd na een regenbui. Zilvermos is alomtegenwoordig,  van de toendra op Antarctica tot  koeienvlaaien op de Veluwe. Van golfresorts tot stoepranden.  „Overal ter wereld stappen mensen dagelijks op dit mos zonder het te beseffen”, aldus Zweedse biologen in een  artikel uit 2008. Onbekend maakt onbemind. Ik dacht aan wat Ezz gezegd had: zolang zijn registratie niet rond was, „voelde het of hij niet bestond”. Een bestaan in de marge.  In haar boek Gathering Moss zingt bioloog Robin Wall Kimmerer de lof van mos. „Namen”, schrijft ze, „zorgen ervoor dat wij mensen relaties aangaan, met elkaar én  met planten.” Iets of iemand bij de naam noemen creëert intimiteit, verbondenheid. Zonder naam is zilvermos een ongewenste vreemdeling, „bestreden met middelen als Moss-Out, Moss-B-Gone en X-Moss”. Mét naam verandert zilvermos in een vriend die overal opduikt. De sporen reizen zo makkelijk door de lucht „dat een New Yorkse Bryum kan eindigen in Hongkong”. Grenzeloze bewegingsvrijheid: kom daar in Ter Apel maar eens om.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/14/succes-met-alles-a4141785
2022-09-15||Column | Arm Groningen||Arm Groningen, dacht ik toen ik gisteren door een kaal landschap vol weilanden met omgekeerde vlaggen naar de schouwburg in de stad Groningen reed. Na de gasboringen kwamen de aardbevingen, de scheuren in de muren, minister Wiebes met een gebrekkige communicatie en compensatie, een parlementaire enquête waarin niemand een actieve herinnering aan het gebied blijkt te hebben, Freek en Hella met een luidkeels meegezongen strijdlied, de oorlog in Oekraïne en de energiecrisis. Dinsdagavond sprak de onderbuik via Jack van Gelder over de hoofden van de Groningers aan de tafel van HLF8 tot de rest van het land. Boodschap: „Laten we gewoon eens egoïstisch worden.” Als Jack van Gelder oproept om gewoon eens egoïstisch te worden, mag je dat vertalen als: land in zicht, pak je wapens, spring in de sloepen en pak af wat je pakken kan.   Jack van Gelder begon als voetbalverslaggever, maar heeft zich inmiddels omhooggeklauwd tot orakel voor alles wat zich rechts van de VVD ophoudt. Zijn oplossing voor de energiecrisis: streep de kosten en baten  van de aardgaswinning in Groningen tegen elkaar weg. De aardbevingsschade weegt niet op tegen de waarde van het goud in de Groningse grond, hij bedoelde het aardgas. Compenseer de Groningers ruim, geef ze „fatsoenlijke woningen”,  trek het gas onder hun voeten vandaan en je houdt aan het eind van de rit een heel mooi bedrag over waardoor de bakkers gewoon kunnen blijven bakken en „firma’s” niet omdonderen. Vouw het probleem tot een bal, trap ’m naar de andere kant van het veld en het probleem is opgelost. Bij HLF8 is er dan geen weerwoord, waardoor zo’n Jack van Gelder zichtbaar groeit. In Sjakie en de Chocoladefabriek, een film die ik door toedoen van Lucie van Roosmalen (7) en Leah van Roosmalen (5) laatst op een woensdagmiddag drie keer achter elkaar heb gezien, zit een scène waarin een meisje, Violet,  opzwelt tot een enorme bosbes. Daar doet Jack van Gelder die het eigen gelijk bevestigd ziet mij aan denken. Hij kijkt dan zelfvoldaan in de camera met zo’n blik van ‘stel me nog maar een vraag, dan geef ik een oplossing’. Ik neem maar aan dat hij dit soort redenaties zelf bedenkt, als hij overdwars over een tribune bij AFC aan een sigaar ligt te lurken. Het bijzondere aan deze tijd is dat je met verstand van niets, een mening over alles en een bekend gezicht al snel wordt uitgenodigd om op televisie een potje vrij te komen schieten vanuit de heup.  Jack van Gelder heeft Groningen gewaarschuwd: onze oplossing is jullie probleem. ||https://www.nrc.nl//nieuws/2022/09/14/arm-groningen-a4141751
2022-09-15||Column | Vergeten kampioen||Wim Ruska! We waren hem al bijna vergeten, maar hij verdient een beter lot. Na alle artikelen en indrukwekkende tv-documentaires – met name die van Twan Huys over Ankie Spitzer – over het gijzelingsdrama van de Olympische Spelen in München in 1972 werd ik toch nog verrast door een artikel van Jaap Visser over Ruska in Het Parool.  Ruska (1940 – 2015)  was een Amsterdamse judoka die op die Spelen twee gouden medailles won. Een grandioze prestatie, maar terwijl Anton Geesink acht jaar eerder levenslange roem oogstte met olympisch goud, verdween Ruska in de vergetelheid. Hij was op het verkeerde moment olympisch kampioen geworden. Er verscheen in 2011 wel een biografie over hem, maar wie was nog in hem geïnteresseerd?  In Het Parool vertelt zoon Michael over zijn vader. Hoe streng en hard hij kon zijn („Ik heb serieuze knallen van hem gehad”) en hoe miskend hij zich voelde, maar dat hij die miskenning ook te wijten had aan zijn ongemakkelijke omgang met de pers. Het artikel herinnerde me aan het feit dat ik in hetzelfde olympische schuitje had gezeten als Ruska. Als jonge journalist in een verslaggeversteam van grote provinciale kranten had ik de triomf van Ruska van nabij meegemaakt en beschreven. Net als Ruska was ik na de dramatische gijzeling, waarbij elf Israëlische atleten omkwamen, in München gebleven. In mijn herinnering zijn alle journalisten toen gebleven, ook degenen, zoals ik, die vonden dat de Spelen na het bloedbad onmiddellijk beëindigd moesten worden.  Journalisten moeten altijd blijven, vinden ze zelf, want wie zou anders de feiten moeten weergeven? Daar zit veel in, maar toch blijft er iets knagen als je leest wat er met Ruska na die Spelen gebeurde. Hij werd ‘gecanceld’, zou je nu zeggen, door de samenleving. Na terugkomst kreeg hij geen onthaal op Schiphol en geen huldiging in zijn stad, Amsterdam. Pas maanden later kon er een gemeentelijke onderscheiding af. Hoewel maar een handvol Nederlandse deelnemers de Spelen verliet, kreeg Ruska de volle laag van het maatschappelijke misprijzen omdat hij was gebleven. Hij is daar nooit meer overheen gekomen. Hij werd judocoach, uitsmijter op de Wallen en begon een sportschool, maar alles leek te mislukken. In die jaren heb ik hem nog één keer gebeld met het verzoek om een interview, maar hij weigerde kortaf. Voor de journalisten die in München waren gebleven, was er achteraf bezien weinig reden voor voldoening. Ja, zij moesten „de feiten weergeven”, maar welke? Alleen de sportieve feiten, de Ruska-feiten, want de feiten van de terroristische aanslag werden door de autoriteiten verdoezeld. Het was in München één grote oefening in journalistieke machteloosheid. Veel persconferenties, geen feiten. De ware toedracht ging de Duitse doofpot in omdat er veel geblunderd was door de gezagsdragers en de politie. Ankie Spitzer, weduwe van de vermoorde Israëlische deelnemer André Spitzer, vertelde in de documentaire van Huys dat zij vijftig jaar heeft moeten wachten voor ze inzage kreeg in de Duitse dossiers. Toen pas werd haar duidelijk hoe en door wie haar man was gedood. Vergeleken met haar kon Ruska zich nog gelukkig prijzen met zijn gouden medailles, toch restte er ook voor hem na München vooral verbittering. München ’72 kende alleen maar verliezers.       ||https://www.nrc.nl//nieuws/2022/09/14/vergeten-kampioen-a4141731
2022-09-15||Decathlon en H&amp;M berispt om onduidelijke claims||De sportketen Decathlon en modeketen H&M zijn onduidelijk geweest over duurzaamheid en hebben claims op dat gebied onvoldoende onderbouwd, stelt de Autoriteit Consument en Markt (ACM) dinsdag. Volgens de waakhond beloven de bedrijven beterschap en doneren ze respectievelijk 400.000 euro en 500.000 euro aan duurzame doelen ter compensatie.  Aanleiding voor het onderzoek was dat de ACM veel „mogelijk misleidende duurzaamheidsclaims” constateerde in de kledingsector. Verschillende kledingaanbieders werden hier in het voorjaar van 2021 op aangesproken. Daarna werd het onderzoek voortgezet bij onder meer Decathlon en H&M. Zo bleken deze bedrijven producten aan te bieden met termen zoals ‘Ecodesign’ en ‘Conscious’, zonder dat ze hierbij direct het voordeel qua duurzaamheid benoemden.  (ANP)||https://www.nrc.nl//nieuws/2022/09/14/duurzaamheid-decathlon-en-hm-berispt-om-onduidelijke-claims-a4141780
2022-09-15||Miljardenclaim tegen Google||Techbedrijf Google wordt geconfronteerd met schadeclaims tot 25 miljard euro in twee collectieve rechtszaken die dinsdag zijn aangekondigd. De claims worden naar verwachting volgende week officieel ingediend. De twee zaken worden aangespannen namens uitgevers in het Verenigd Koninkrijk en de Europese Unie die zeggen dat ze zijn benadeeld door Google met praktijken rond digitale advertenties. De aantijgingen komen er onder meer op neer dat Google concurrentievervalsing heeft gepleegd rond zijn eigen veilingtechniek voor onlineadvertenties en daar voordeel van had. De collectieve rechtszaken dienen in het Verenigd Koninkrijk en in Nederland. (ANP)||https://www.nrc.nl//nieuws/2022/09/14/uitgevers-miljardenclaim-tegen-google-a4141779
2022-09-15||Gasprijs schokt door plannen EU||Het voornemen van de Europese Unie om in te grijpen op de Europese gasmarkt leidt tot schommelingen in gasprijzen. Woensdag zal de Europese Commissie met een voorstel komen om de energiecrisis aan te pakken. Dinsdag lag de prijs van een megawattuur gas op de toonaangevende Amsterdamse gasbeurs ruim onder de 200 euro. De energieministers van de EU hebben vrijdag opgeroepen tot dringende maatregelen om de kosten te beteugelen en de markt wat lucht te verschaffen. Ze hebben de Europese Commissie gevraagd om een voorstel voor een prijsplafond voor gas. Dat plan lijkt het niet te gaan halen. De Europese gasvoorraden zijn volgens branchevereniging Gas Infrastructure Europe inmiddels voor 84 procent gevuld. (ANP/Bloomberg) ||https://www.nrc.nl//nieuws/2022/09/14/energieprijzen-gasprijs-schokt-door-plannen-eu-a4141778
2022-09-15||Amerikaanse inflatie koelt in augustus minder af dan verwacht||De inflatie in de Verenigde Staten is in augustus verder afgekoeld ten opzichte van een maand eerder. Dat kwam vooral doordat Amerikanen afgelopen maand minder geld aan benzine kwijt waren.  Volgens de Amerikaanse overheid bedroeg de inflatie vorige maand 8,3 procent op jaarbasis, oftewel: de prijzen lagen in die maand 8,3 procent hoger dan in dezelfde maand een jaar eerder. In juli bedroeg de inflatie nog 8,5 procent. De inflatie lijkt  in juni een piek te hebben bereikt, met  9,1 procent. Dat was het hoogste niveau in ruim veertig jaar. De stijging van de consumentenprijzen viel wel hoger uit dan verwacht. Economen hadden  gerekend op een inflatie in ’s werelds grootste economie van 8,1 procent op jaarbasis. Vergeleken met juli stegen de consumentenprijzen met 0,1 procent, terwijl was gerekend op een daling van 0,1 procent. Exclusief de sterk schommelende energieprijzen nam de inflatie op maandbasis met 0,6 procent toe. Op jaarbasis bedroeg deze zogeheten kerninflatie 6,3 procent, tegen 5,9 procent in juli. Ook dit cijfer viel hoger uit dan de 6,1 procent die economen hadden voorzien. Het inflatiecijfer is van groot belang voor de Amerikaanse centrale bank, die bezig is de rente te verhogen om de hoge inflatie tegen te gaan. De Federal Reserve heeft de rente dit jaar al meerdere keren opgekrikt. Bij de afgelopen twee rentebesluiten werd de rente met stevige stappen van 0,75 procentpunt opgeschroefd. Nu de inflatie lijkt af te koelen, zou de Fed mogelijk de rente in de toekomst wat minder sterk hoeven te verhogen. De Amerikaanse centralebankenkoepel vergadert volgende week opnieuw over de rente. Bij die vergadering lijkt de rente nog wel opnieuw met 0,75 procentpunt te worden verhoogd.  Centralebankpresident Jerome Powell heeft in augustus nog laten weten dat de Fed krachtig zal blijven optreden om de inflatie terug te brengen tot de doelstelling van 2 procent. (ANP)||https://www.nrc.nl//nieuws/2022/09/14/consumentenprijzen-amerikaanse-inflatie-koelt-in-augustus-minder-af-dan-verwacht-a4141776
2022-09-15||Economie G20 krimpt door China||De economie van de G20-landen, de twintig grootste economieën van de wereld, is in het tweede kwartaal met 0,4 procent gekrompen ten opzichte van een kwartaal eerder, meldt de Organisatie voor Economische Samenwerking en Ontwikkeling (OESO). Dit komt vooral door de groeivertraging van de Chinese economie, die kampt met strenge coronamaatregelen en de voortslepende vastgoedcrisis. In het eerste kwartaal was nog sprake van een groei van het bruto binnenlands product (bbp) van 0,5 procent in de G20-groep. In China, de op een na grootste economie ter wereld, nam het bbp in het tweede kwartaal af met 2,6 procent ten opzichte van het vorige kwartaal. (ANP)||https://www.nrc.nl//nieuws/2022/09/14/oeso-economie-g20-krimpt-door-china-a4141777
2022-09-15||Stadsbestuur van BIJ1 stapt op||De leden van het bestuur van de Amsterdamse afdeling van BIJ1 hebben dinsdag definitief hun taken neergelegd. Dat blijkt uit een mail die aan de leden is verstuurd. Het bestuur was al langer in conflict met de raadsfractie – in de brief wordt die een „gebrek aan transparantie” verweten over „de financiële situatie” en de gebrekkige afhandeling van „personele zaken”. Vorige week kondigde het bestuur al aan de taken neer te leggen, door  de „verstoorde” relatie met de fractie. Hét conflict ontstond bij het vaststellen van de raadslijst. Daarbij zou gefraudeerd zijn, waardoor partijlid Nilab Ahmadi van de dertiende naar de derde plek op de lijst steeg. (NRC)||https://www.nrc.nl//nieuws/2022/09/14/amsterdam-stadsbestuur-van-bij1-stapt-op-a4141769
2022-09-15||Excuses dwaling in ‘flatmoord’-zaak||De rechtspraak heeft dinsdag schriftelijk excuses gemaakt aan Rob B., die 14  jaar onterecht vastzat door een gerechtelijke dwaling. De man werd veroordeeld voor doodslag op zijn vriendin in haar flat in Rosmalen in 2000. „Wat uw cliënt is overkomen, is verschrikkelijk”, staat in de brief. „Het is niet voor te stellen hoe groot het leed is om na een groot persoonlijk verlies hiervoor onterecht verantwoordelijk te worden gehouden.” De brief is ondertekend door de president van de rechtbank Oost-Brabant en de president van het gerechtshof in Den Bosch, de instellingen die Rob B. in respectievelijk 2004 en 2007 ten onrechte veroordeelden. (NRC)||https://www.nrc.nl//nieuws/2022/09/14/rob-b-excuses-dwaling-in-flatmoord-zaak-a4141767
2022-09-15||Wat vindt NRC | Spoorcao NS bevat goede elementen maar kent ook risico's||De estafettestaking van machinisten en conducteurs de afgelopen weken heeft geloond. Afgelopen weekend werd een akkoord bereikt tussen NS-directie en vakbonden, dat nu aan de leden wordt voorgelegd. Voor de reiziger was de staking misschien vervelend, maar veelzeggender is dat dit loonconflict de terugkeer betekende van de klassieke vakbond die doet waartoe die op aarde is: pontificaal voor het belang van de werknemer gaan staan. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Want deze spoorstrijd staat voor veel meer. Overal zien werknemers hun lasten stijgen door hogere energieprijzen en duurdere dagelijkse boodschappen. Welk deel van de stijgende inflatie zijn werkgevers bereid te compenseren? Het kabinet wil zowel lage inkomens als lage middeninkomens structureel lastenverlichting geven, maar het is aan werkgevers om de lonen te verhogen, zeiden ministers Kaag van Financiën (D66) en Van Gennip van Sociale Zaken (CDA).  De spoorvakbonden eisten een automatische prijscompensatie. Daardoor zouden lonen meestijgen met de inflatie en de koopkracht gelijk blijven. Volgens de CNV-onderhandelaar is ‘inflatiereparatie’ inderdaad onderdeel van het akkoord dat nu voorligt: werknemers krijgen een vergoeding als de inflatie hoger uitvalt dan de ramingen van het Centraal Planbureau. Het akkoord bestaat verder uit een loonsverhoging van 8,45 procent (volgens de NS, de bonden houden het op 9,5 procent) in achttien maanden met terugwerkende kracht vanaf 1 juli dit jaar, en een verhoging van het minimumloon naar 14 euro per uur. Daarmee hebben de NS-medewerkers een van de royaalste cao's van het jaar afgesloten. Dat is een felicitatie waard: de bonden hebben in de stakingsaverse Nederlandse polder de druk maximaal weten op te voeren. Helemaal vanzelf ging dat niet: Kaag zei begin deze week dat zij de top van de NS onder druk had gezet om mee te buigen met de bonden. „Het gaat nu niet om het rendement”, was de boodschap.  Die interventie is op zijn minst opmerkelijk te noemen. De NS is dankzij de (nasleep van) de coronacrisis een zwaar verlieslatend bedrijf, dat alleen dankzij overheidssubsidies zijn publieke taak kan blijven uitvoeren. Vaststaat dat de treinkaartjes volgend jaar niet dusdanig mogen stijgen om de nieuwe cao, die naar verluidt 100 miljoen euro kost, volledig te bekostigen. De staat zal dus extra moeten bijspringen, een luxe die niet ieder bedrijf gegeven is. Daarbij is ook de timing van het cao-akkoord interessant. Het kabinet bezint zich nog op maatregelen om de burgers tegemoet te komen voor de sterk gestegen energieprijzen. Het heeft er alle schijn van dat die compensatie nog niet is meegenomen in de NS-cao.  Wat blijft staan is dat niet alleen de staat, maar ook het bedrijfsleven een bijdrage zal moeten leveren aan de inflatiereparatie. Het CPB en ook De Nederlandsche Bank lieten eerder al weten dat door de bank genomen die ruimte er is op de balansen van veel bedrijven. De marges zijn echter smal: een volledige inflatiecorrectie kent in zichzelf grote risico’s voor de inflatie voor komend jaar. Hogere lonen leiden tot meer financiële armslag en dus een hogere vraag. Die drijft de prijzen verder op, die toch al omhoog moesten om de hogere lonen te financieren. Hiermee ontstaat de zo gevreesde loon-prijsspiraal, met een hardnekkig hoge inflatie tot gevolg. De renteverhogingen van de centrale banken worden er deels mee teniet gedaan. De helaas niet zo eenduidige les is dan ook: hoe goed het voor iedere individuele werknemer ook is om een NS-achtige cao te hebben, voor de economie als geheel kan het slecht uitpakken.||https://www.nrc.nl//nieuws/2022/09/14/spoorcao-ns-bevat-goede-elementen-maar-kent-ook-risicos-a4141754
2022-09-15||Opinie | Niet elk verwaarloosd probleem is een crisis||Het vorige parlementaire jaar eindigde  met debatten over crises. In de zomer beheersten vermeende crises twee maanden lang het nieuws. En we vrezen dat dit bij het begin van een nieuw parlementair jaar niet ophoudt.  Overstelpen crises ons land? Je zou het haast gaan geloven: afgelopen jaren zijn de woorden corona, stikstof, asielopvang, klimaat, woning en vluchtelingen al veelvuldig gekoppeld aan dat woord. Een nuchtere blik leert dat in veel gevallen geen sprake is van een crisis.  Het probleem is dat crises en een nuchtere blik moeilijk samengaan. Wanneer alle grote opgaven als crisis worden beschouwd, volgt er een centralistische aanpak met besluitvorming in kleine kring. Een crisis vraagt om snel handelen en dan verliest draagvlak het altijd van daadkracht. Een onverwachts probleem moet nu worden opgelost omdat anders een gevaarlijke, onhoudbare situatie ontstaat. Centraal en onder hoge druk beslissingen nemen leidt echter tot blikvernauwing waarbij goede en kansrijke oplossingen over het hoofd worden gezien.  Dat is precies wat nu gebeurt. We weten al decennialang dat de overmatige uitstoot van stikstof een groot probleem is. Jaar na jaar is de kans om daar weloverwogen en in overleg met de betrokkenen een duurzame oplossing voor te vinden niet gegrepen. Nu wordt stikstof als crisis gepercipieerd en kwam het kabinet te eenzijdig met van bovenaf afgekondigde crisismaatregelen.  In een recent advies noemden de Adviescommissie Vreemdelingenzaken en de Raad voor het Openbaar Bestuur de beschamende situatie in Ter Apel een zelf gecreëerde crisis. De toestroom van vluchtelingen naar ons land is deze zomer  nauwelijks hoger dan een jaar geleden. De opvang loopt vast omdat de politiek ad-hocbeleid voert: de gemeente die eerder zijn opvanglocatie moest sluiten omdat er bedden onbezet bleven, moet nu weer op zoek naar een opvanglocatie. Door van een crisis te spreken wordt bovendien van de situatie misbruik gemaakt om fundamentele internationale afspraken buiten haken te zetten en gezinshereniging te vertragen.  Het zijn maar twee voorbeelden. Maar ook voor de vermeende woningcrisis en klimaatcrisis geldt dat die niet het predicaat ‘crisis’ maar veeleer het stempel ‘verwaarloosd probleem’ verdienen. De huidige crisisinflatie heeft een zichzelf versterkend effect. We hebben minder oog voor andere belangrijke vraagstukken die ook om inzet, aandacht en maatregelen vragen. Een probleem komt alleen nog op de politieke agenda door het als crisis te positioneren. Als dat niet lukt, wordt het voorlopig van de agenda afgevoerd. Totdat het eigenlijk te laat is voor goed en weloverwogen beleid en het alsnog tot crisis kan worden gebombardeerd. De gevolgen van het crisisdiscours komen dagelijks tot ons in de berichtgeving: oververhitte politieke debatten, overwerkte politici en bestuurders, een overgevoelige samenleving en overspannen departementen. Niemand gunt elkaar en zichzelf nog de tijd om vraagstukken gezamenlijk te analyseren, te leren en verder te kijken dan het probleem van vandaag. Al het werk had eigenlijk al gisteren af moeten zijn. Wat we nu crises noemen, zijn meestal niets minder dan reguliere langlopende opgaven. De coronapandemie was in het voorjaar van 2020 een onvervalste crisis. De temperatuur van het politieke en maatschappelijke debat zou aangenaam afkoelen als we het etiket ‘crisis’ bewaren voor dergelijke noodsituaties die ons overvallen en onmiddellijk ingrijpen vereisen.  Geen misverstand: het klimaat, stikstof, de vastgelopen woningmarkt en de opvang van asielzoekers zijn belangrijke en urgente beleidsopgaven. Maar door ze als crisis te bestempelen, ontnemen we onszelf de kans om voor deze grote vraagstukken de beste én blijvende oplossingen te vinden. Rien Fraanje is secretaris-directeur van de Raad voor het Openbaar Bestuur. Han Polman is voorzitter van de Raad voor het Openbaar Bestuur en commissaris van de koning in Zeeland. ||https://www.nrc.nl//nieuws/2022/09/14/niet-elk-verwaarloosd-probleem-is-een-crisis-a4141753
2022-09-15||In het midden||Horizontaal:  1.  Peiling 4.  Jean-Luc __ 8.  Daarin ben je de weg kwijt 9.  Plat apparaat 11.  Zo kan __ wel weer! 12.  Oud-Engels 13.  Roeiboten  15.  Doen boksers liever niet 18. Ik Ga __ met Stefano Keizers bij BNNVARA 20.  ‘__ prikt twee nieuwe data voor maanmissie’ 23.  Kun je niet mee terug 26.  Bijnaam van Arsenal 27.  Afscheiding 28.  __ Greco 29.  Verpakking 30.  Dat is waar __ 31.  Checken 32.  __ Nederland, nieuwe partij    Verticaal   1.  De P van IPA 2.  Wordt hamerend geschreeuwd 3.  Met Jan Versteegh op Net5 4.  Heette vroeger Danzig 5.  Is sinds kort duurder dan benzine 6.  Bespeelt een Stradivarius uit 1692 7.  Wordt nu door u verricht 8.  ‘Gemeenten mogen helft __ aan eigen inwoners toewijzen’ 10.  Rage __ the Machine, band 14.  Computerbranche 16.  ‘Denemarken wil asielzoekers naar __ overbrengen’ 17.  Uit de put halen 19.  Flauw als bloem 21.  Ruimte voor verdriet 22.  Tin 24. O Brother, Where Art __?, Coen Brothers-film 25.  Israëlitisch element  Oplossing puzzel 13 september. Horizontaal: 2. BEAN 5. PRONK 9. AKA 11. REMISE 12. GIACOMO 14. EIKEN 15. EDISON 20. KWAAIE 21. RUTTE 23. ENFANTS 24. EUROPE 25. GER 26. MINIS 27. TRED Verticaal: 1. AAIEN 2. BACIL 3. ARMOE 4. NEON 5. PIEFPAF 6. RSI 7. OEKRAÏNE 8. KINKS 10. KADETTEN 13. OSLOËRS 16. STRAM 17. OWNER 18. MAAGD 19. RETRO 20. KEPT 22. TUI In het midden: SNELLE OPMARS||https://www.nrc.nl//nieuws/2022/09/14/in-het-midden-a4141745
2022-09-15||Afghaanse bolani||Bolani is gevuld en knapperig gebakken naanbrood. U kunt uiteraard variëren met de vulling.  Doe de bloem en het zout in een ruime kom en meng. Voeg het water geleidelijk toe en kneed tot een soepel deeg. Laat het deeg 15 minuten rusten. Rol balletjes van het deeg, dek ze af met een theedoek en laat 5 minuten rusten. Hak de koriander fijn en snijd de prei fijn. Verhit 1 eetlepel zonnebloemolie in een ruime pan. Voeg hier de prei en de koriander aan toe. Bak ca. 5 minuten tot de prei zacht is. Voeg de chilivlokken/de zwarte peper toe en het zout. Schep het mengsel in een kom en laat afkoelen. Bestuif de werkplek met bloem. Rol een deegballetje tot een dunne cirkel met een deegrol. Schep in het midden van de cirkel 2 eetlepels van de afgekoelde vulling. Strijk de vulling uit over de cirkel. Vouw het deeg toe en duw aan. Herhaal voor de rest van het deeg en de vulling. Verhit 2 eetlepels zonnebloemolie in een ruime pan. Bak de bolani aan beide kanten goudbruin. Serveer eventueel met wat yoghurt. Scheur de bolani, dip en geniet! Voor 6 stuks Voor het deeg: Voor de vulling: Soumia Aattaoui De Keuken van Sou Vrijdag 192 blz. € 26,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/14/thuiskok-afghaanse-bolani-a4141742
2022-09-15||Sudoku van woensdag 14 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/14/sudoku-a4141739
2022-09-15||Opinie | De hele dag||Dochter belt mij, 80-jarige moeder. „Mam, ik kom zondag, zullen we gezellig Memory spelen?” Ik: „Maar ik speel de hele dag al memory: waar is mijn portemonnee, heb ik de was al opgehangen, wie moet ik ook alweer terugbellen, wat zouden we ook alweer eten vanavond?” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/14/de-hele-dag-a4141732
2022-09-15||Uitstoot broeikasgassen in tweede kwartaal 9 procent lager dan jaar geleden||De uitstoot van broeikasgassen in Nederland is in het tweede kwartaal van dit jaar met 9 procent gedaald ten opzichte van dezelfde periode vorig jaar. Dat melden het Centraal Bureau voor Statistiek (CBS) en het RIVM woensdag op basis van voorlopige kwartaalcijfers.  De lagere emissie komt met name door een daling van het aardgasverbruik. In de industrie, landbouw en door huishoudens en bedrijven werd minder aardgas verbruikt, vooral door de hoge gasprijzen en het zonnige voorjaar. In de industrie, delfstoffenwinning en bouwnijverheid daalde hierdoor de CO₂-uitstoot met maar liefst 19 procent. De Nederlandse economie stootte in het tweede kwartaal van dit jaar 6,4 procent minder CO₂ uit dan een jaar geleden, terwijl het bruto binnenlands product met 5,3 procent groeide in dezelfde periode. De transportsector heeft daarentegen 22 procent meer CO₂ uitgestoten dan een jaar geleden. Die toename, zo schrijft het CBS, is vooral toe te schrijven aan het gedeeltelijke herstel van de luchtvaart na de piek van de coronacrisis. In het Klimaatakkoord is afgesproken dat de uitstoot van broeikasgassen in 2030 met 49 procent gereduceerd moet zijn ten opzichte van 1990. In december 2021 is dat doel bijgesteld naar minstens 55 procent reductie. ||https://www.nrc.nl//nieuws/2022/09/13/uitstoot-broeikasgassen-in-tweede-kwartaal-9-procent-lager-dan-jaar-geleden-a4141724
