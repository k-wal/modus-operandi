2022-09-30||Militairen in Burkina Faso plegen tweede coup in negen maanden||Gewapende militairen  hebben vrijdag de macht overgenomen in Burkina Faso, bij  een tweede staatsgreep in het West-Afrikaanse land in negen maanden. Legerkapitein Ibrahim Traore heeft de militaire leider Paul-Henri Damiba afgezet en het parlement ontbonden. Dat is vrijdagavond aangekondigd tijdens een verklaring  op televisie. Volgens Traore heeft een groep officieren die Damiba in januari hielp om aan de macht te komen, besloten hem als leider af te zetten wegens zijn onvermogen om op te treden tegen een groeiende opstand van jihadistische militanten in het noorden en oosten van het land. Damiba verdreef zijn voorganger Roch Kaboré deels om dezelfde reden.  De grondwet is opgeschort en de landsgrenzen zijn afgesloten, aldus de verklaring. Ook is een avondklok afgekondigd. Eerder op de dag waren geweerschoten te horen in de straten van de hoofdstad  Ouagadougou en deed zich een grote ontploffing voor  in de buurt van het presidentiële paleis. Militairen blokkeerden  de toegang tot overheidsgebouwen. De grondwet is opgeshort en de landsgrenzen zijn afgesloten, verklaarde legerkapitein Ibrahim Traore op televisie Damiba liet ’s middags via Facebook nog weten dat er onderhandelingen gaande waren met de militaire coupplegers. „De vijand die ons aanvalt, wil alleen verdeeldheid tussen Burkinezen”, schreef hij.  Damiba wilde met zijn coup in januari de veiligheid in Burkina Faso herstellen. De regering van de democratisch gekozen president Roch Kaboré, die hij afzette, deed volgens hem niet genoeg om jihadistische militanten te bestrijden, die de afgelopen jaren duizenden burgers in het land hebben gedood. Maar de aanvallen  verergerden onder Damiba juist. Zo doodden jihadisten dinsdag nog elf soldaten bij een aanval op een konvooi vrachtwagens dat goederen naar een stad in het noorden van Burkina Faso bracht. Vijftig burgers die aan het konvooi deelnamen worden nog vermist.  Damiba’s achterban, die hem in januari nog steunde, raakte gefrustreerd over het gebrek aan vooruitgang, zeggen bronnen tegen persbureau Reuters. Eerder deze week waren er protesten tegen het leger in diverse steden. Damiba verdedigde vorige week tijdens een toespraak bij de Algemene Vergadering van de Verenigde Naties in New York de staatsgreep van januari nog als „een kwestie van overleven voor onze natie”, al was die „misschien verwerpelijk” in de ogen van de internationale gemeenschap. ||https://www.nrc.nl//nieuws/2022/09/30/burkina-faso-tweede-coup-in-negen-maanden-a4143809
2022-09-30||Pondcrisis is niet exclusief Brits|| Kort samengevat lijkt het allemaal best overzichtelijk: op vrijdag 23 september presenteerde de nieuwe Britse premier Liz Truss samen met haar minister van Financiën Kwasi Kwarteng een tussentijdse begroting waarin, naast een kolossaal bedrag aan energiecompensatie voor huishoudens en bedrijven, 45 miljard pond werd vrijgemaakt voor belastingverlagingen die vooral zijn gericht op de rijkste huishoudens.  Vijf dagen later, op woensdag 28 september, was de chaos compleet.  Het pond kelderde en bereikte op maandag een recordlage koers van 1,03 dollar. De tienjarige Britse rente spoot op woensdag omhoog naar meer dan 4,5 procent, het hoogste rentepeil sinds de financiële crisis van 2008 en 2009.  Het Internationaal Monetair Fonds bekritiseerde Truss’ begrotingsplannen openlijk, op een toon die gewoonlijk alleen wordt aangeslagen tegenover opkomende landen die het allemaal nog moeten leren.  Britse banken zetten hun hypotheekverlening op de pauzestand, omdat ze niet meer wisten tegen welk bedrag ze zélf konden lenen. Pensioenfondsen luidden de noodklok. En de Britse centrale bank, de Bank of England, kon woensdag de financiële markten alleen nog kalmeren met de belofte dertien dagen lang elke dag 5 miljard pond (5,5 miljard euro) aan staatsleningen op te kopen. Dat steunt de koers van die staatsleningen, en een hogere koers betekent bij dit soort verhandelbare leningen een lagere rente. Daarna sloeg de stemming  op de financiële markten om in een soort van wapenstilstand. De koers van het pond is terug op 1,10 dollar – nog steeds laag, maar minder dramatisch. En de rente op tienjarige staatsleningen is, dankzij de ingreep van de centrale bank, een half procentpunt gezakt, naar 4 procent. De rust mag dan een beetje zijn weergekeerd, maar de schade is groot. Dat geldt uiteraard voor de politiek. Maar ook financieel en economisch heeft het Verenigd Koninkrijk, na de Brexit en de pandemie, nieuwe krassen en deuken opgelopen.  Truss en Kwarteng maakten vrijdag een gang naar Canossa: ze gingen alsnog op bezoek bij het onafhankelijke Office for Budget Responsibility, een begrotingswaakhond waar ze vorige week bij de presentatie van hun controversiële begroting aan voorbij waren gelopen. Tegen elke traditie in. Of het instituut  hen op andere ideeën heeft gebracht, was vrijdag overdag nog niet bekend. Vlak voor hun bezoek bleek uit de jongste statistieken dat de economie van het VK, als enige westerse land, nog steeds kleiner is dan vóór de pandemie. Intussen heeft Truss de Britse centrale bank in een onmogelijke positie gebracht. Terwijl de Bank of England, net als andere centrale banken, de kortlopende rente verhoogt om de inflatie tegen te gaan, is die nu gedwongen om via het aankopen van staatsleningen precies het tegenovergestelde te doen: het laag houden van de langlopende rente. De bank trapt op de rem en het gaspedaal tegelijk.  Bovendien: de 65 miljard pond aan leningen die de centrale bank nu opkoopt, en waartegen ponden in omloop worden gebracht, lijkt wel erg veel op de 45 miljard (plus de energiecompensatie) die Kwarteng wil uitgeven.  De term ‘monetaire financiering’ gonsde woensdag dan ook rond: de doodzonde dat een centrale bank geld schept om een begrotingstekort te financieren. Letterlijk, en juridisch, is dat niet zo, maar het komt vrij dicht in de buurt.  Ook voedt het de twijfel over de vraag hoelang de Bank of England nog strikt politiek onafhankelijk blijft. Alleen al zulke argwaan is buitengewoon slecht voor de reputatie van het VK op de financiële markten, waarvan het land zo graag zelf het mondiale middelpunt is. Bovendien was de crisis op woensdag mede zo acuut omdat de Britse pensioenfondsen zwaar in de problemen kwamen. Zij proberen gewoonlijk om met allerlei financiële derivaten zoals opties, termijncontracten en vooral renteruilcontracten (swaps) hun huidige vermogen zo vorm te geven dat het naadloos aansluit op hun toekomstige verplichtingen – waarbij ze bijvoorbeeld hopen meer kapitaal te kunnen vrijmaken voor risicovolle beleggingen met een hoger verwacht rendement.  Dit systeem van Liability Directed Investment (LDI) wordt in veel andere landen – ook Nederland – toegepast. Maar het vermoeden rijst dat Britse pensioenfondsen er  iets ruiger mee omgaan en forsere posities in derivaten innamen.  Toen woensdag in Londen de bodem onder de markt voor staatsleningen en andere leningen dreigde weg te vallen, werden de pensioenfondsen door hun banken gemaand om geld bij te storten om hun stijgende risico’s op die derivaten te compenseren. Dat geld moesten zij vrijmaken door de staatsleningen die zij bezaten te verkopen, waardoor het probleem alleen maar groter werd: een zogenoemde doom-loop. De Bank of England greep, in die zin, dus niet in om de premier te redden,  maar het pensioenstelsel. Dat Truss en Kwarteng te midden van sterk oplopende inflatie een begroting presenteerden die stimulerend is voor de economie en de ongelijkheid vergroot, wijkt sterk af van de praktijk in veel andere landen. In die zin was de crisis deze week erg Brits – de kritiek van bijvoorbeeld het IMF ging hier ook over.  Dat neemt niet weg dat veel andere landen, met name in Europa, op dit moment meer lijken op het Verenigd Koninkrijk dan ze zouden wensen. Londen kampt met een twin deficit: een tekort op de begroting én op de betalingsbalans met het buitenland. Dat maakt het erg afhankelijk van de nukken van het internationale kapitaal.  De meeste landen in de eurozone hebben wel een tekort op de begroting, maar een positieve betalingsbalans. Of liever: die hadden ze. Hoewel er nog niet veel definitieve cijfers  zijn, mag worden verondersteld dat de enorm opgelopen bedragen voor de import van energie de betalingsbalans dit jaar ook in de eurozone fors hebben doen verslechteren. Ook de eurozone is kwetsbaar. En staatsleningen opkopen door de Britse centrale bank terwijl tegelijk de rente wordt verhoogd? Die combinatie van gas- en rempedaal kan ook in de eurozone voorkomen. Niet alleen ging het massale opkopen van staatsleningen door de ECB lang door toen de inflatie al opliep, de centrale bank is hier nog maar net mee gestopt.  Maar als er een crisis uitbreekt rond de euro, kan de ECB precies hetzelfde doen als de Bank of England. Het gereedschap ligt er al sinds juli van dit jaar: het Transmission Protection Instrument. Daarmee kan de ECB gericht staatsleningen opkopen om te voorkomen dat de rente op staatsleningen in één land (lees: Italië) de pan uit rijst en te ver uit de pas loopt met andere landen (lees: Duitsland). Als de financiële markten maandag deze week met paniek hadden gereageerd op de verkiezingswinst van Giorgia Meloni in Italië, dan had het zomaar zover kunnen zijn. En was de ECB éérder geweest dan de Bank of England. En dan is er nog wat iederéén buiten de Verenigde Staten gemeen heeft: de totale dominantie van de dollar, de Amerikaanse financiële markten en dus ook het Amerikaanse beleid op dit moment. Het pond verloor fors tegen de dollar deze week, voordat de koers weer wat aantrok. Maar de euro deed dat eveneens, en belandde met 0,95 dollar per euro op de laagste koers sinds eind 2002. Het oplopen van de rente op staatsleningen, zoals in het Verenigd Koninkrijk, doet zich overal voor. Op de rentemarkten geven de Verenigde Staten de toon aan. De koersen van staatsobligaties, en dus de rentes, gaan in de meeste landen synchroon op en neer op de muziek uit Washington. Niet alleen de rente op tienjarige Britse staatsleningen steeg deze week fors. De Nederlandse tienjaarsrente liep op naar 2,55 procent – het hoogst sinds eind 2011. Dit neemt niet weg dat de regering-Truss de crisis van deze week over zichzelf afriep. Maar Europese landen, inclusief Nederland, hebben wel een voorbeeld gekregen van hoe het níét moet. En zouden er wellicht goed aan doen hun eigen pensioenfondsen nog eens goed tegen het licht te houden.||https://www.nrc.nl//nieuws/2022/09/30/pondcrisis-is-niet-exclusief-brits-a4143798
2022-09-30||He Jiankui, maker van de Crispr-baby’s, is terug||Kan He Jiankui  weer gewoon aan de slag als wetenschapper? De Chinese wetenschapper werd eind 2018 wereldwijd verguisd toen hij onthulde dat hij drie baby’s geboren had laten worden met veranderingen in hun dna. Met de genetische schaar crispr-cas had hij een wilde poging gedaan  ze resistent te maken tegen hiv. Kort na die wereldschokkende bekendmaking op een congres in Hongkong werd hij in China opgepakt. Hij werd veroordeeld tot drie jaar gevangenisstraf en een fikse boete. Bij de universiteit kreeg hij oneervol ontslag. Begin april kwam He weer op vrije voeten, maar niemand wist waar hij uithing.   Totdat de krant South China Morning Post (SCMP) uit Hongkong begin deze  maand een teken van leven van He oppikte: een boodschap op het Twitter-achtige Chinese social mediaplatform Weibo. Daarin schreef He dat hij naar Peking was verhuisd voor een nieuw project.  „Ik ga verder met wetenschappelijk onderzoek en blijf het land dienen”, citeerde de SCMP hem.  De Chinese genenknutselaar blijkt zijn zinnen te hebben gezet op het ontwikkelen van een derde generatie DNA-synthesizer.  He beschrijft zijn plannen in een subsidie-aanvraag van miljoenen euro’s. In simpele woorden legt hij uit  dat hij de DNA-synthesizer gaan gebruiken voor het opslaan van informatie: „In een stukje synthetisch dna ter grootte van een vingernagel kun je de volledige inhoud van alle boeken in de nationale bibliotheek opslaan.” Het is lastig te bepalen wat He Jiankui precies voor ogen heeft. De SCMP vroeg hem om toelichting, maar hij ging daar verder niet op in. Het kwam hem niet uit om met de krant te praten.   De Amerikaanse journalist Antonio Regalado, die in 2018 als eerste lucht kreeg  van de proeven van He Jiankui, heeft ook van de nieuwe plannen gehoord, maar kan niet beoordelen of ze serieus zijn.  „Dit lijkt niets te maken te hebben met Crispr-baby’s”, zegt Regalado. „Het betreft een heel andere technologie en de toepassing is – waarschijnlijk met opzet – totaal niet gerelateerd aan medicijnen, gezondheid of voortplanting.” Maar Regalado sluit niet uit dat er in  de toekomst wel een verband zou kunnen zijn: „Dat komt omdat het mogelijk kan zijn om een volledig genoom te synthetiseren, inclusief een menselijk genoom. Met zo’n technologie kunnen onderzoekers elk aspect van een mens ontwerpen en schrijven, niet alleen proberen om één gen te veranderen met Crispr.”  Vóór het schandaal met de Crispr-baby’s  was He Jiankui een gerespecteerde en bekende ondernemer met diverse biotechnische bedrijven in China en werkte hij aan de prestigieuze universiteit SUSTech in Shenzen. Door zijn grensoverschrijdende Crispr-experimenten met mensen verloor hij alles: zijn baan, zijn reputatie en zijn vrijheid.  Was dat maar tijdelijk? Heeft He Jiankui nu weer carte blanche  in de Chinese academische wereld?  Eben Kirksey,  een Amerikaanse antropoloog  gespecialiseerd is in wetenschap en ethiek, acht dat niet onmogelijk: „Deze zaak is in veel opzichten vergelijkbaar met het controversiële experiment van Patrick Steptoe en Robert G. Edwards, dat resulteerde in de geboorte van ’s werelds eerste ‘reageerbuisbaby’ Louise Brown. Nu wordt ivf-technologie  overal gebruikt in vruchtbaarheidsklinieken. Steptoe en Edwards zijn gevierd als pioniers.” Iedere week bespreekt de redactie wetenschap hier ophef in de wetenschap.||https://www.nrc.nl//nieuws/2022/09/30/he-jiankui-maker-van-de-crispr-babys-is-terug-a4143484
2022-09-30||Animatiefilm ‘Knor’ wint Gouden Kalf voor Beste Film||Het kan gewoon: een animatiefilm die genomineerd wordt én wint tussen de live-actionfilms”, stelde regisseur Mascha Halberstadt tijdens het Gouden Kalverengala met licht bibberende en verraste stem vast. Haar film Knor werd dit jaar bekroond met de belangrijke prijzen voor Beste Film en Beste Regie.   De bekendste Nederlandse filmprijzen werden vrijdagavond in Utrecht uitgereikt tijdens het slotgala van het 42ste Nederlands Film Festival (NFF). Knor, de eerste Nederlandse film gemaakt via de arbeidsintensieve stop-motiontechniek, kon drie van zijn vijf nominaties verzilveren. De andere Speelfilm-kalveren werden vooral verdeeld onder genomineerde drama’s Narcosis en Do Not Hesitate. Knor gaat over de vriendschap tussen de 9-jarige Babs en een flatulent huisvarkentje, een cadeautje van haar na jaren afwezigheid onverwacht uit Amerika overgekomen grootvader. Het is een film vol kinderspanning- en humor - de worst en poep vliegen  in het rond - die ook een feestje is voor volwassenen om naar te kijken dankzij geestige details, komische personages en het excellente stemmenwerk. Niet alleen de prijzen voor Beste Film (Knor-producent Marleen Slot) en Beste Regie, gingen dit jaar naar vrouwen. Thekla Reuten sleepte het Gouden Kalf voor Beste Hoofdrol Speelfilm in de wacht voor haar spel in rouwdrama Narcosis. Ze speelt hierin een koppige weduwe en moeder  die worstelt met het verdwijnen van haar echtgenoot na een professionele duik. Het geslacht van de winnaar van het Gouden Kalf voor Beste Hoofdrol in een Speelfilm lag dit jaar onder een vergrootglas. Afgelopen jaar werden voor het eerst geen aparte prijzen uitgereikt voor Beste Mannelijke en Beste Vrouwelijke Hoofd- of Bijrol. Twee mannelijke acteurs werden toen bekroond. Dat leidde tot kritiek: het genderneutraal maken van de prijs komt volgens sommigen te vroeg  omdat er op dit moment nog altijd minder dragende en diepgravende rollen zijn voor vrouwen.   Ook de kalveren voor Beste Sound Design en Beste Muziek gingen voor het eerst naar vrouwen, respectievelijk Evelien van der Molen (Captain Nova) en Ella van der Woude (Moloch). Het meest vurige feministische statement kwam echter van de speech van   actrice Sinem Kavus (Beste Hoofdrol in een Korte Film).         Het Gouden Kalf voor de Beste Bijrol Speelfilm ging dit jaar naar Tobias Kersloot in psychologische thriller Do Not Hesitate. Hierin strandden drie Nederlandse militairen met een kapotte tank in afgelegen gebied. Door een ontmoeting met een dwars jongetje, onervarenheid, dorst en stress loopt de situatie uit de hand. Met acht nominaties was Do Not Hesitate een grote favoriet vooraf. Die rol kon de film slechts gedeeltelijk waar maken; het drama sleepte wel  nog de Kalveren voor Beste Scenario en Beste Montage binnen. Beste Documentaire werd dit jaar Shabu   die de zomer volgt van een 14-jarige bewoner van de Rotterdamse flat Peperklip.  In de speelfilm- en documentairecategorieën worden winnaars en genomineerden sinds 2015 bepaald  door  professionals uit de Nederlandse filmwereld, die kunnen hun stem uitbrengen op  vakgenoten. In  andere categorieën, zoals Beste Dramaserie, worden de prijzen nog steeds uitgedeeld door een jury. Als beste serie werd dit jaar Rampvlucht gelauwerd, een reconstructie van de Bijlmer vliegtuigramp. Beste Hoofd- en Bijrol in een Serie gingen respectievelijk naar Jeroen Spitzenberger in Het jaar van Fortuyn en Charlie Chan Dagelet in Dirty Lines.  Voor het Gouden Kalf van het Publiek  kon het publiek een stem uitbrengen, daar werd komedie Bon Bini Holland 3 de winnaar.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/30/animatiefilm-knor-wint-gouden-kalf-voor-beste-film-a4143808
2022-09-30||Dansprijzen: Gouden Zwaan voor hiphop-pionier Lloyd Marengo||Hiphop-pionier Lloyd Marengo heeft vanavond oeuvreprijs de Gouden Zwaan gewonnen, tijdens de gala-opening van de Nederlandse Dansdagen. De Zwanen zijn de prijzen van de  Vereniging van Schouwburg- en Concertgebouwdirecties (VSCD) voor de beste prestaties van het afgelopen dansseizoen. Marengo was als danser, choreograaf, oprichter van onder andere het Rotterdamse Hiphophuis inspirator van vele jonge dansers  die buiten de officiële opleidingstrajecten hun weg in de dans zochten.   Hij zette zelf al vroeg de stap naar het theater en stond aan de wieg van de ontwikkeling van de theatrale hiphop in Nederland.  Als meest indrukwekkende dansvoorstelling werd Figures in Extinction [1.0] onderscheiden met een Zwaan. De choreografie die de Canadese Crystal Pite in samenwerking met theaterregisseur Simon McBurney voor het Nederlands Dans Theater maakte. De jury noemt de gedanste aanklacht tegen de vernietiging van de planeet een ‘overrompelende totaalervaring’ die, hallucinant en wrang, lang blijft nadreunen.  Young Gyu Choi, solist bij Het Nationale Ballet, ontving de Zwaan voor zijn bevlogen optreden in 7e Symfonie van Toer van Schayk. Impliciet eveneens voor zijn hele podiumcarrière tot nu toe, waarin hij  moeiteloos schakelt tussen moderne klassiekers en eigentijdse balletten. De jury waardeert naast zijn grote technische kwaliteiten nadrukkelijk ook het plezier en de vrijheid die hij in zijn dans legt. Voor het eerst werden bij deze 25e editie ook speciale jeugddansprijzen uitgereikt, de Jonge Zwanen. Als eerste danser ontving Dietrich Pott een Jonge Zwaan voor zijn optreden in B-Boy XL van Jolanda Spoel en Lloyd Marengo. „Een eersteklas entertainer”, die doorgaat waar andere dansers stoppen, en indruk maakt met de meest ingewikkelde breakdance-moves. De Jonge Zwaan voor meest indrukwekkende dansproductie was voor Dalton Jansen, vorig jaar nog winnaar van de Prijs van de Nederlandse Dansdagen. Met Birds schetste hij, teruggrijpend op eigen ervaringen, in woord en beweging een indringend beeld van van het leven in een gesloten jeugdzorginstelling. De Innovatieprijs van de Nederlandse Dansdagen ging naar Simon Bus, die in IRL > URL een instagram-gestuurd kunstproject ontwikkelde met zes gelijkgestemde kunstenaars die in eigen land hun bijdrage aan de interdisciplinaire voorstelling ontwikkelden. De jury looft Bus als een intuïtieve, onderzoekende maker die zich opwerpt als innovator van de artistieke praktijk. ||https://www.nrc.nl//nieuws/2022/09/30/dansprijzen-gouden-zwaan-voor-hiphop-pionier-lloyd-marengo-a4143807
2022-09-30||China, India en Brazilië spreken zich niet uit over VN-resolutie die Russische annexatie veroordeelt||China, India, Brazilië en Gabon hebben zich vrijdag van stemming onthouden over een resolutie die de Russische annexatie van vier Oekraïense regio’s veroordeelt. De resolutie is ingediend bij de VN-veiligheidsraad door de Verenigde Staten en Albanië. Rusland zelf had zijn veto uitgesproken, waardoor de resolutie werd verworpen. Dat meldt persbureau Reuters vrijdagavond. Tien landen, waaronder de VS en het Verenigd Koninkrijk, hebben wel voor de resolutie gestemd.  Eerder op de dag drong de Amerikaanse president Joe Biden er bij de internationale gemeenschap al op aan om de inname door Rusland af te wijzen. De Russische president Vladimir Poetin had aan het begin van de middag (Nederlandse tijd) aangekondigd Donetsk, Loehansk, Zaporizja en Cherson te annexeren als gevolg van de schijreferenda die eerder in die gebieden zijn georganiseerd.  Veel westerse landen hebben de acties veroordeeld en erkennen de uitslagen van de schijnreferenda niet. NAVO-chef Jens Stoltenberg stelde dat die in strijd zijn met internationale wetgeving. Hij betitelde de annexatie als een „illegale en illegitieme landroof”. Voor de NAVO-voorman is het „de grootste escalatie sinds het begin van de oorlog in februari”. ||https://www.nrc.nl//nieuws/2022/09/30/china-india-en-brazilie-spreken-zich-niet-uit-over-vn-resolutie-die-russische-annexatie-veroordeelt-a4143806
2022-09-30||Poetin heeft nu  alle schepen achter  zich verbrand||De spanning was om te snijden tijdens de toespraak van Vladimir Poetin. Terwijl de Russische president minutenlang fulmineerde tegen  „koloniale politiek” en „satanisme” van het Westen, leken zelfs zijn naaste getrouwen het benauwd te krijgen – alsof Poetin ieder moment de oorlog kon verklaren aan de VS en NAVO. Nee, de ‘plechtige’ en ‘feestelijke’ sfeer waarvan de commentator van de Russische staats-tv repte, was ver te zoeken in de schitterende Sint Joriszaal van het Kremlin, waar vrijdagmiddag onder vergulde kroonluchters de annexatie van de Oekraïense regio’s Donetsk, Loehansk, Zaporizja en Cherson werd bezegeld. Voordat Poetin de verdragen ondertekende, hield hij een rede van drie kwartier waarin hij de Russische landroof  – van bijna 20 procent van het Oekraïense grondgebied –  probeerde te rechtvaardigen. Dat deed hij met een alarmerende en in alle opzichten historische toespraak, waarin de Russische president het uiteenvallen van de Sovjet-Unie in 1991 presenteerde als een complot van apparatsjiks tegen de wil van het volk en het Westen afschilderde als een gedegenereerde kliek tirannen, die uit is op het knechten van de wereld en geslachtsveranderingen bij kinderen. Veel van deze argumenten gebruikte Poetin al eens eerder, maar nimmer markeerde hij zijn positie zo helder als nu: met het opslokken van grote delen van Oekraïne wordt het onrecht van de geschiedenis rechtgezet en de „amputatie” van de Russische „volksgemeenschap” geheeld. Het feit dat Poetin sprak van het „historische Groot-Rusland” doet bovendien vermoeden dat zijn landhonger nog lang niet is gestild. De Russische president rekent de Oekraïense havenstad Odessa zeker ook tot het ‘historische Rusland’, Wit-Rusland moet al jaren vrezen voor zijn soevereiniteit, en in het noorden van Kazachstan wonen ook etnische Russen die in 1991 terecht zijn gekomen in een ander land. Maar noch Poetins visioenen, noch de handtekeningen die vrijdag werden gezet in het Kremlin, kunnen de realiteit op het slagveld veranderen. Terwijl Poetin „Rossia, Rossia”  scandeerde met de zaal, tekende zich in Oekraïne een volgende Russische nederlaag af. In de strategisch belangrijke plaats Lyman dreigen duizenden Russische troepen ingesloten te raken. Denis Poesjilin, het door Moskou aangestelde ‘hoofd’ van de regio Donetsk, gaf vrijdag toe dat Russische troepen twee dorpen rond Lyman hebben ontruimd, waarmee de complete omsingeling een feit zou zijn. „Als op zeer korte termijn geen maatregelen worden genomen om Lyman te ontzetten en substantiële reserves worden ingezet zal de stad en zijn verdedigers vallen”, schreef het Russische Telegramkanaal Rybar vrijdag. „Niets zal Oekraïense eenheden dan hinderen bij nieuwe offensieve operaties diep in Russisch grondgebied.” Na Poetins speech vroeg Oekraïne versnelde toetreding tot de NAVO aan Die term, ‘Russisch grondgebied’, maakt pijnlijk duidelijk hoezeer Poetin de inzet van de oorlog heeft verhoogd. Poetins woordvoerder Dmitri Peskov zei vrijdag tegen journalisten dat een aanval op de geannexeerde gebieden gelijk staat aan een aanval op de Russische Federatie. Tijdens zijn toespraak herhaalde Poetin zijn eerdere dreigement dat Rusland  zich zal verdedigen met  „alle ter beschikking staande middelen” (waaronder kernwapens).  Ook noemde hij expliciet de Amerikaanse atoombommen op Hiroshima en Nagasaki. „Daarmee schiepen ze een precedent”, zo zei de Russische president er enigszins omineus bij. In de afgelopen week is de angst gegroeid dat Poetin zal besluiten tot de inzet van tactische nucleaire wapens, als de situatie aan het front niet kan worden gestabiliseerd.  De Russische president Poetin tijdens zijn speech in het Kremlin, op een groot tv-scherm op het Rode Plein.  Foto Alexander Nemenov/AFP De vorige week afgekondigde mobilisatie van honderdduizenden ongetrainde reservisten lijkt voorlopig volstrekt onvoldoende om de gestage Oekraïense opmars in de Donbas te stuiten. Vadym Sibitsky, plaatsvervangend hoofd van de Oekraïense militaire inlichtingendienst, noemde de afgelopen week de kans op mogelijke inzet van kernwapens „zeer hoog”. Vorig week zei de Amerikaanse Nationaal Veiligheidsadviseur Jake Sullivan dat het Kremlin is gewaarschuwd voor de „catastrofale gevolgen” van het overschrijden van de nucleaire drempel, maar Sullivan wilde geen details prijs geven over hoe een Amerikaanse reactie er uit zou kunnen zien. Als Poetin daadwerkelijk kernwapens inzet, kunnen de VS en de NAVO echter moeilijk afzijdig blijven en ligt een wereldoorlog op de loer. De zorgen over een nucleaire escalatie en een mogelijke confrontatie met de NAVO leek de Russische bestuurders en parlementariërs aan te zien vrijdagmiddag. Oud-president Dmitri Medvedev beet zenuwachtig op zijn lippen. Het gezicht van Poetins chefstaf Anton Vajno werd steeds roder. Maar Poetin verklaarde niet de oorlog aan Kiev, hij kondigde niet de staat van beleg af en er waren geen ultimatums aan de NAVO of aan het adres van de regering-Zelensky.  De Russische president zei zelfs open te staan voor onderhandelingen – al zijn de annexaties voor hem niet bespreekbaar. Die schijnbare handreiking was slecht te rijmen met de raketaanval op een burgerkonvooi in het centrum van Zaporizja vrijdagmorgen, waarbij zeker 25 doden en tientallen gewonden vielen. In de afgelopen dagen lijkt Rusland zijn aanvallen op Oekraïnes civiele infrastructuur weer te hebben opgevoerd. Daarmee kan Poetin de oorlog niet winnen, maar verlíezen is na de annexatie geen optie meer. Poetin heeft alle schepen achter zich verbrand: voor zijn eigen regime, maar óók voor de mogelijk 1,2 miljoen reservisten die de dood in worden gejaagd. Volgens Oekraïense schattingen zijn er tot nu bijna zestigduizend Russische militairen omgekomen.  De komende maanden zou dat aantal pijlsnel kunnen oplopen: in Moskou wordt gefluisterd dat Poetin honderdduizenden gesneuvelden acceptabel zou vinden. Of de Russische bevolking daar ook zo over denkt, is zeer de vraag. In de afgelopen week zijn volgens cijfers van de Russische geheime dienst FSB (ook verantwoordelijk voor de grensbewaking) 261.000 Russische mannen het land ontvlucht, meldde de onafhankelijke Russische krant Novaja Gazeta. Voor de achterblijvers had de Oekraïense president Voldymyr Zelensky donderdag een duidelijke boodschap. „Er is een persoon in Rusland die de oorlog meer lief heeft dan het leven”, zo zei Zelensky. „Uw leven, burgers van Rusland. Hij moet worden gestopt.”   Na Poetins speech vrijdag ondertekende Zelensky voor de camera’s een aanvraag voor versnelde toetreding tot de NAVO – een feit dat vrijdagavond door secretaris-generaal Jens Stoltenberg zorgvuldig werd ontweken. Poetins annexatie zal geen afbreuk doen aan militaire steun aan Oekraïne, zei Stoltenberg. Toch wilde hij één ding nog eens onderstrepen: „De NAVO is niet betrokken bij dit conflict.” ||https://www.nrc.nl//nieuws/2022/09/30/poetin-heeft-nu-alle-schepen-achter-zich-verbrand-a4143800
2022-09-30||Met gratis vlag wachten op een glimp van president Poetin||  De achttienjarige Stepan was vrijdagochtend al vroeg uit de veren. „Om vier uur! We moesten om zes uur in de bus om hier op tijd te zijn.” De mollige student – blonde haren, dik, zwart brilmontuur – komt uit de stad Orjol, vierhonderd kilometer ten zuiden van Moskou. Hij is lid van een lokale jeugdorganisatie, die jaarlijks evenementen organiseert rond de herdenking van de Tweede Wereldoorlog.  De club heeft alle leden opgeroepen mee te gaan naar Moskou en deelde gratis kaarten uit. Stepan zat acht uur in de bus, maar kan niet goed vertellen waarvoor ze precies gekomen zijn. „Het is een concert voor de Donbas, voor wat er daar gebeurt. Maar als ik eerlijk ben, weet ik niet zo goed wat ik ervan moet denken. Het is ingewikkeld”, lacht hij schuchter.  Stepan is een van de duizenden Russen die vandaag deelneemt aan de grote manifestatie, waarmee de Russische president Poetin de aansluiting van de zelfverklaarde ‘volksrepublieken’ Donetsk en Loehansk en de provincies Cherson en Zaporzje bezegelt. Terwijl binnen in de statige Sint Joriszaal de leden van de Doema plaatsnemen voor Poetins speech, staan duizenden Russen uitgelaten te wachten tot ze door de oproerpolitie en bewaking het Rode Plein op worden gelaten. We zijn hier om onze mannen aan te moedigen, en natuurlijk onze president Het zijn tieners, ouderen, huisvrouwen en dagjesmensen. Ze dragen heel grote en heel kleine Russische vlaggen en stickers met het oorlogsteken ‘Z’, die door vrijwilligers gratis worden uitgedeeld. Niet alle aanwezigen blijken op de hoogte van het doel van de bijeenkomst, noch van de presidentiële speech waar de wereld al dagen angstvallig op wacht. Velen zijn door hun werkgever gesommeerd te verschijnen. Uit berichten op sociale media blijkt dat sommigen een vergoeding van omgerekend 15 euro is beloofd.  Een jonge vrouw met platinablonde haren weet wel wat ze vandaag komt doen. Ze draagt een grote Ray-Ban zonnebril met blauwe glazen en op haar gewatteerde jack een badge met een goudvink: het logo van de jeugdafdeling van de nationalistische organisatie Volksfront. Ze deelt de rood-wit-blauwe flyers uit die nodig zijn om toegang te krijgen tot het hermetisch afgesloten Rode Plein. „We zijn hier om onze mannen aan te moedigen, en natuurlijk onze president. We zijn hier voor de aansluiting van de nieuwe gebieden bij Rusland.” Haar naam wil ze niet zeggen. Zijn zij en haar kameraden niet bang voor de afgekondigde mobilisatie, die in heel Rusland al ruim een week voor grote onrust zorgt? „Welnee. Veel vrienden en kennissen zijn al opgeroepen. Ze gaan met enthousiasme, al is dat natuurlijk niet het goede woord. Natuurlijk bestaat de kans dat ze niet levend terugkomen. Maar ja, als je hier in Moskou de deur uitgaat, loop je ook het risico dat je onder een auto komt.” De 31-jarige hoopt dat president Poetin vandaag zal spreken op het plein, maar zeker weten doet ze het niet. „Die dingen worden vooraf nooit aangekondigd.” Terwijl president Poetin in het Kremlin aan zijn lange speech begint, waarin hij de Russische grootsheid memoreert en tekeergaat tegen het Westen, gaan de poortjes open. Een voor een schuifelen bezoekers langs de dranghekken, de rijen agenten en de klaarstaande politiebussen. Tassen, jassen en paraplu’s worden minutieus gecontroleerd, tientallen videocamera’s registreren iedere beweging. „Is Poetin er al?”, vraag een oudere man aan de leden van zijn groepje. „Hij gaat vandaag toch iets zeggen? Waarover? Geen idee.”  Op een bankje aan de kant zitten Fjodor (29) en Anastasia (22). „We kregen kaarten van mijn broer. Hij zei dat we moesten gaan, dus zitten we hier. We komen voor de muziek”, zegt Anastasia. „Het gaat om het referendum. Hier zijn vandaag mensen bijeen die dat steunen omdat ze er geld mee verdienen”, zegt Fjodor – gele kabeltrui, rode baard. Hij is als reservist niet zo gerust op de politieke situatie. „Dit draait om geld, om de belangen van machtige zakenmensen, niet om gewone lieden zoals wij.” Toch gaat hij liever naar het front dan naar de gevangenis. „Natuurlijk is het erg wat in Oekraïne gebeurt. Rusland is daar binnengevallen, heeft de Krim geannexeerd en nu de Donbas. Een volk dat zichzelf te groot maakt, dat is nooit goed. Als ik word opgeroepen, dan zal ik ze daar eens vertellen wat ik ervan denk.” Eenmaal aangekomen op het uitgestrekte Rode Plein komt Poetins speech op de grote televisieschermen juist ten einde. Camera’s zweven soepel over het publiek dat nog op moet warmen. Lauw geklap en gejoel klinkt op wanneer de nieuwslezeres Poetins live-uitgezonden speech afkondigt met de woorden: „Eén land, één gezin. Vandaag en voor altijd!”  De 39-jarige Olga kijkt stralend toe. Ze draagt een  ‘Z’ op haar blauwe regenjas en is net terug uit de havenstad Marioepol in de Oekraïense regio Donetsk, waar ze voedsel uitdeelde. „De stad komt tot leven, maar mensen hebben honger. Iedereen nam deel aan het referendum, ze willen graag bij Rusland. Ik weet dat jullie er anders over denken en   andere dingen schrijven. Wij vertellen dit verhaal.”  Dan zet een dj met grijze bakkebaarden een mix van housemuziek en oorlogsliederen in. Tieners en gezinnen maken selfies voor Lenins mausoleum en bij het immense podium met het opschrift: ‘De keuze van mensen! Voor altijd samen!’  De avond valt, het plein staat vol. En dan komt eindelijk de man waar iedereen op heeft gewacht. „Vandaag is een historische dag. Een dag van waarheid en rechtvaardigheid”, roept Poetin vanaf het podium. Gejoel klinkt, vlaggen wapperen. Het is fris, de herfst begint, maar in Moskou kan de Russische lente  beginnen.||https://www.nrc.nl//nieuws/2022/09/30/met-gratis-vlag-wachten-op-een-glimp-van-de-president-a4143802
2022-09-30||Lukt het vandaag niet, dan lukt het morgen wel, denkt vrolijke pragmaticus Eric van der Burg vaak||Eric van der Burg was als eerste geagiteerd opgestaan. De blauwe Tweede Kamerstoel draaide ervan na. Daarna volgt de rest van het kabinet. Alle bewindslieden verlieten demonstratief de plenaire zaal van de Kamer – een unicum in de parlementaire geschiedenis. Het gebeurde tijdens de Algemene Politieke Beschouwingen vorige week. FVD-fractievoorzitter Thierry Baudet had St. Antony’s College in Oxford een opleidingsplek „voor spionnen” genoemd. Dat is de universiteit waar minister van Financiën Sigrid Kaag (D66) heeft gestudeerd. Later zei Van der Burg dat hij was weggelopen om een grens te trekken en op te komen voor Kaag. Dat hij de eerste was, past bij Eric van der Burg (56). De VVD-staatssecretaris voor Asiel en Migratie is iemand die snel zijn emoties toont. Hij huilt makkelijk, zoals in een interview in 2018 met de Amsterdamse stadszender AT5 waarin hij terugblikt op zijn wethouderschap. „Dit is mijn stad man”, zegt hij geëmotioneerd. „En daar heb ik gewoon acht jaar wethouder van mogen zijn.” Hij kan ook behoorlijk driftig worden, om daarna weer snel zijn vertrouwde vrolijkheid te laten zien. Die vrolijkheid wordt hem in de Tweede Kamer soms verweten. Afgelopen juli in een asieldebat mopperde Tweede Kamerlid Joost Eerdmans (JA21) dat Van der Burg „lacherig” deed. Daarop zei de staatssecretaris, met pretoogjes en rode konen, dat zijn ogen „nou eenmaal altijd in die stand staan”. En dat dat niet betekent dat hij zijn werk niet serieus neemt. Nee, Van der Burg snapt niet dat sommige Kamerleden hem af en toe te jolig vinden, zegt hij midden september in zijn dienstauto. Hij heeft net een werkbezoek afgelegd aan een nieuwe opvanglocatie voor asielzoekers in het Groningse Zoutkamp en is onderweg naar het aanmeldcentrum in Ter Apel, voor zijn volgende werkbezoek. Die vrolijkheid, zegt hij, komt door het plezier dat hij in zijn werk heeft. „Het feit dat je het fijn vindt om je werk te doen, zegt niets over hoe serieus je het doet. En wanneer ik mijn werk klote vind, zwartgallig naar de wereld kijk, dan komen we ook geen stap verder.” Van der Burg is naar eigen zeggen een optimist. Lukt het vandaag niet, dan lukt het morgen wel, denkt hij vaak. Het is een karaktereigenschap die in ieder geval hemzelf goed van pas komt in zijn werk. De asielketen is vastgelopen; er lukt steeds van alles niet. Sinds zijn aantreden als staatssecretaris afgelopen januari is het aantal asielzoekers in Nederland, na een rustige coronaperiode, flink gegroeid. Het aantal opvangplekken groeide niet voldoende mee.  Talloze keren hoorde Van der Burg ‘nee’ als hij gemeenten om hulp vroeg. In augustus sliepen zo’n zevenhonderd  migranten meerdere nachten buiten op de grond voor het aanmeldcentrum. Nog steeds dreigen soms mensen buiten te moeten slapen. Dan is Van der Burg ’s avonds nog aan het bellen om voor die nacht opvangplekken te regelen. En er zijn  meer knelpunten, zoals het gebrek aan woningen voor statushouders, die al een verblijfsvergunning hebben maar vaak noodgedwongen in een asielzoekerscentrum blijven wonen. En de hevige weerstand van inwoners van gemeenten waar (mogelijk) een opvangplek voor asielzoekers komt. „In deze portefeuille is het belangrijk dat je lichtpuntjes blijft zien”, zegt Van der Burgs voorganger Ankie Broekers-Knol, ook een VVD’er. „Anders houd je het niet vol. Je moet een stevig doorzettingsvermogen hebben.” Asiel is ook nog een van de meest gepolariseerde onderwerpen in politiek Den Haag, zegt Broekers-Knol. Rechts wil een strenger asielbeleid en links een soepeler asielbeleid. „Het is heel erg lastig om een bepaalde koers te kiezen en te varen.” Lastig, daar houdt Eric van der Burg juist van. Dan kan hij hard werken, zijn energie kwijt. En die heeft hij veel. Volgens zijn zoon Mart van der Burg (30) is zijn vader vaak in zijn leven een ‘Duracell-konijntje’ genoemd. Hij slaapt meestal zo’n vier uur per nacht. Als hij uitslaapt, slaapt hij zes uur. Als sportfanaat steekt hij zijn energie ook graag in bewegen: hardlopen en wandelen. Hij moet van zichzelf 12.500 stappen per dag zetten, wat hij meet met zijn smartwatch. Meestal lukt dat. Om het beoogde aantal te halen, loopt hij soms al bellend rondjes om zijn bureau. Of gaat hij ’s avonds, nadat hij laat is thuisgekomen van zijn werk, nog een uur wandelen – ook vaak bellend. Toen hij wethouder was las hij zijn stukken graag terwijl hij op de loopband in zijn kantoor liep. Daar had hij overigens ook een flinke Smurfenverzameling staan. Wethouder in Amsterdam worden, was als tiener Van der Burgs droom. Hij werd in de hoofdstad geboren en groeide eerst op in het Friese dorp Oosterwolde. Zijn vader werkte bij een uitgever en zijn moeder bij de V&D. Toen zijn ouders rond zijn tiende scheidden, verhuisde hij met zijn moeder terug naar Amsterdam, naar de Bijlmer.  Het was toen ongeveer dat hij zich begon te interesseren in politiek. Naar eigen zeggen omdat hij zich door de Molukse gijzeling van destijds in een lagere school dicht bij zijn oude woonplaats bewust werd van het belang van vrijheid. Het had zomaar zíjn school kunnen zijn.  Later zag hij in Amsterdam  hoe het stadsbestuur omging met de krakersrellen en dacht: dat kan beter. Op zijn zeventiende werd hij lid van de VVD, waar hij zich thuis voelde vanwege het liberale karakter. Een paar jaar later begon hij in de stadsdeelraad van Amsterdam-Zuidoost. Wethouder werd hij in 2010, nadat hij  lid van de Amsterdamse gemeenteraad en (tegelijkertijd) zorgbestuurder was geweest. Tot 2018 was hij onderdeel van het college. Beide termijnen had hij onder meer zorg en welzijn in zijn portefeuille. Hij was ook belast met de hervorming van het erfpachtstelsel, waarmee hij zich in 2017 de woede van Amsterdamse huizenbezitters op de hals haalde. Van der Burg woonde in zijn tijd als wethouder nog steeds in Amsterdam-Zuidoost, met zijn vrouw en twee zoons (nu 29 en 30). Een paar jaar geleden is hij gescheiden. Volgens zoon Mart hadden zijn ouders een te verschillend leven gekregen, mede doordat zijn vader zoveel werkte. Vriend Henk Dijkstra, oud-directeur van het Leger des Heils in Amsterdam, zegt dat Van der Burg daar veel verdriet van heeft gehad. Hij woont nu in een sober ingerichte flatwoning in Amsterdam-Noord. Minder hard werken is moeilijk voor Van der Burg. „Zijn werk is zijn identiteit”, zegt zoon Mart. „Het is waarvoor hij leeft. Om hem te vragen om er op een andere manier mee om te gaan, is hem vragen niet meer zichzelf te zijn.” Wat de staatssecretaris zo leuk vindt aan zijn werk, is dat hij orde in de chaos kan scheppen, zegt hij midden september in de auto van Zoutkamp naar Ter Apel. Geef hem maar de lastigste klus, daar wordt hij blij van. Het is misschien een drang naar controle, die hij ook graag over zichzelf heeft. Van der Burg is geheelonthouder, omdat hij „altijd helder en scherp” wil kunnen zijn. Maar: als de klus is geklaard, de orde in de chaos is geschapen, gaat hij zich vervelen. Dan wil hij door naar de volgende uitdaging. Van der Burg is ook de politiek in gegaan omdat hij overal een mening over heeft. En als je overal een mening over hebt, moet je ook iets dóén om verandering teweeg te brengen, vindt hij. „Daarnaast ben ik sowieso wel iemand die snel een stap naar voren zet als er iets moet gebeuren.” Daarom is hij ook „groot fan” van Hugo de Jonge, minister voor Volkshuisvesting (CDA). „Als anderen naar achter stappen, zal Hugo altijd naar voren stappen. Van dat soort mensen word ik blij.” Net als De Jonge gaat Van der Burg vaak meerdere keren per week op werkbezoek, hoewel het naar veel opvangcentra lang rijden is vanuit Den Haag. Toen in augustus asielzoekers buiten sliepen in Ter Apel, is hij er midden in de nacht op bezoek gegaan. Het past bij de eigenschappen die de elf personen  die NRC voor dit profiel sprak hem bijna allemaal toedichten: toegankelijk, betrokken, sociaal. Hij praat graag en is liever bezig met de praktijk, met ‘de mensen’, dan met een papieren werkelijkheid. In  de Volkskrant  zei een manager van het Centraal Orgaan opvang Asielzoekers afgelopen zomer in Ter Apel dat de staatssecretaris elke dag belde om te vragen of „alles goed gaat”. Op werkbezoek in Zoutkamp, midden september, loopt Van der Burg met een stuk of tien mensen over het defensieterrein waarop in twee weken tijd  een nieuwe tijdelijke opvanglocatie voor asielzoekers is gebouwd. Zijn woordvoerder loopt mee, de burgemeester, de locatiemanager, een directeur van de Immigratie- en Naturalisatiedienst, en ook een van het ministerie van Justitie en Veiligheid. De staatssecretaris maakt grapjes en geeft veel complimenten. Hij houdt deuren open voor de hele groep en iedereen mag „je”, „jij” en „Eric” zeggen. Vooral de man die de opbouw van de opvanglocatie heeft geregeld mag veel complimenten in ontvangst nemen. „Echt top!” „Gaaf!” „Tsjonge jonge jonge!” Van der Burg stelt ook wat vragen. Telkens als iemand van het groepje met problemen of zorgen aan komt zetten, gaat Van der Burg daar nauwelijks op in. De opbouwcoördinator zegt dat hij „constant aanloopt” tegen lange levertijden van benodigde spullen en personeelstekorten. „Dan zou ik wel alles nu bestellen, gezien de lange levertijden”, zegt de staatssecretaris. „Ja, alleen de mensen kun je niet bestellen”, zegt de man lachend. In de auto zegt Van der Burg dat hij op werkbezoek graag de focus legt op wat wél goed gaat, omdat hij dan mensen spreekt die „ontiegelijk hard” gewerkt hebben. Het gaat volgens hem achter de schermen al genoeg over wat niet goed gaat.  Maar daar wordt ook gezegd dat hij vaak makkelijk over aangekaarte problemen en kritische vragen stapt. Vooral wanneer het gaat om vraagstukken over de lange termijn. Van der Burg is een pragmaticus en geen visionair, zeggen mensen die met hem werken. Hij deelt het asielprobleem liever in hapklare brokken op. Hij maakt niet de indruk dat hij bijvoorbeeld graag een avondje uiteten gaat met experts om te discussiëren over de herinrichting van het asielstelsel. Een visie is wel hard nodig: hij moet dit jaar nog met een „fundamentele heroriëntatie” van het asielbeleid komen. Dick Schoof, de hoogste ambtenaar van het ministerie van Justitie en Veiligheid, zegt dat Van der Burg „af en toe wat laconiek” was in zijn begintijd op het ministerie. „Ik zei tegen hem dat hij best wat dwingender mocht zijn naar zijn ambtenaren toe, bijvoorbeeld als het ging om deadlines.” Dat gaat nu een heel stuk beter, volgens Schoof. Toch lijken ze achter de schermen niet ontevreden met Van der Burg. Hij is iemand die zélf de telefoon pakt om burgemeesters aan te moedigen asielzoekers op te vangen, zo klinkt het. En is rechttoe rechtaan. Hij is ook iemand die naar zaaltjes gaat om inwoners te woord te staan die bezorgd zijn over de komst van asielzoekers naar hun gemeente. Dat is óók wat nu hard nodig is. In 2017 zei Van der Burg als wethouder „hoe meer asielzoekers, hoe beter” toen het ging over het opnemen van extra vluchtelingen in Amsterdam. De uitspraak draagt bij aan zijn imago als linkse VVD’er. Zo noemt hij zichzelf ook. Hoewel hij zegt een echte liberaal te zijn, vindt hij dat de overheid goed moet zorgen voor de kansarmen in de samenleving. Mogelijk kan hij als linkse VVD’er een brug slaan tussen coalitiepartijen die zeer verdeeld zijn over asiel.  Afgelopen zomer bleek al hoe lastig dat is. Eind augustus kwam Van der Burg naar buiten met nieuwe asielmaatregelen. Het bleek een compromis waarop kritiek klonk vanuit de achterbannen van alle vier de coalitiepartijen. Binnenkort komt hij met een wet die gemeenten moet dwingen om asielzoekers op te vangen. De ChristenUnie en D66 zijn daar blij mee, maar in zijn eigen partij is er veel weerstand tegen. Eric van der Burg (56) groeide op in het Friese Oosterwolde en in Amsterdam-Zuidoost. Op zijn zeventiende sloot hij zich aan bij de VVD. In 1987 werd hij lid van de stadsdeelraad van Zuidoost. Later werd hij gemeenteraadslid in Amsterdam, terwijl hij ook directeur was van een zorgorganisatie die nu Amstelring heet. Van 2010 tot 2018 was hij wethouder in de hoofdstad. Na een korte periode in de Eerste Kamer werd hij begin dit jaar staatssecretaris voor Asiel en Migratie. In juni riep het kabinet de problemen met de opvang van asielzoekers uit tot nationale crisis.||https://www.nrc.nl//nieuws/2022/09/30/eric-van-der-burg-de-linkse-vvder-die-verantwoordelijk-is-voor-het-asieldossier-dat-de-coalitie-verdeelt-a4143688
2022-09-30||Toch weer veel dode, witte mannen in de nieuwe literaire canon|| Welke werken horen tot de Nederlandse literaire canon? Oudgedienden als Multatuli, W.F. Hermans en Harry Mulisch in ieder geval. Dat blijkt uit de ‘Nederlandstalige literaire canon anno 2022’ die vrijdagavond bij de aftrap van de Week van het Nederlands werd gepresenteerd tijdens De Nacht van de Canon in Gent, Vlaanderen.  Het was inmiddels twintig jaar geleden dat er voor het laatst een vergelijkbare canon werd samengesteld. In 2002 deden de leden van de Maatschappij der Nederlandse Letterkunde dat. Deze keer werd besloten een grotere groep te betrekken: professionele lezers en liefhebbers van de Nederlandstalige literatuur binnen en buiten het Nederlandse taalgebied – bijna de helft van de respondenten is docent Nederlands.  Anders dan bij de Canon van de Nederlandse geschiedenis is deze literaire canon geen initiatief van de overheid, maar  van de Koninklijke Academie voor Nederlandse taal en letteren, de katholieke Universiteit Leuven, de Taalunie en de Koninklijke Bibliotheek. Twintig jaar geleden was de oogst een lijst met veel dode, witte mannelijke auteurs. Anno 2022 lijkt er weinig veranderd. Volgens de ondervraagden is Max Havelaar het belangrijkste boek, gevolgd door Van den Vos Reynaerde en De avonden van Gerard Reve. De topvier bestaat uit ‘de grote drie’: W.F. Hermans op twee, Harry Mulisch op drie en Gerard Reve op vier, waarbij Multatuli boven dit drietal op nummer één staat. Vorige week verscheen het boekje Optimistische woede, samengesteld door het vrouwencollectief Fixdit. Er wordt aandacht in vraagt voor de ondergeschoven positie van vrouwen in de Nederlandse literatuur en de boodschap is ‘Lees meer vrouwen’.  Dat blijkt geen achterhaalde boodschap. In de toptien van belangrijkste werken staan nul boeken van vrouwen. Hella S. Haasse staat nog wel in de top tien van belangrijkste auteurs, Anne Frank haalt samen met Betje Wolff en Aagje Deken de bovenste twintig. Saillant detail is de plek van Marga Minco in de lijst. Vorige maand was er ophef over de uitspraak van de CPNB, de organisatie die de propaganda voor het Nederlandse boek regelt,  dat   Minco het „leesplezier eruit ramt bij scholieren”. Minco staat in deze lijst in de topvijftig.  Er zijn ook wat  kleine verschuivingen. De samenstellers vroegen expliciet naar kinderboeken, overzeese gebiedsdelen en ten onrechte vergeten auteurs. Dan krijg je vanzelf meer vrouwen, zo blijkt. In een toptien van boeken uit voormalige koloniale gebieden staan Anton de Kom, Frank Martinus Arion, Astrid Roemer, Cynthia McLeod en Bea Vianen, naast de Nederlandse auteurs Multatuli en Haasse. Merkwaardig genoeg worden auteurs die in het Afrikaans schrijven  tot de Nederlandstalige literatuur gerekend. De toptien van kinderauteurs bestaat voor de helft uit vrouwen, de topdrie is Annie M.G. Schmidt, Thea Beckman en Tonke Dragt. Het levert een vergelijkbaar beeld op als bij literaire prijzen: hoe jonger het lezerspubliek, des te groter de kans op een vrouwelijke winnaar.  Het geheel roept natuurlijk de vraag op wat zo’n canon waard is, en of dit niet slechts een momentopname is. Ja en nee. Dat bijvoorbeeld Jeroen Brouwers de toptien van de algehele lijst haalt – hij staat als nummer 10 van belangrijkste auteurs – heeft ongetwijfeld ook te maken met zijn overlijden precies in de periode dat de vragenlijst werd rondgestuurd. Ter vergelijking: bij de canon van twintig jaar geleden stond Brouwers op plek 106.  Tegelijkertijd is het interessant dat het onderzoek vergeleken met twintig jaar geleden verrassend constant is. Liefst 78 procent van de genoemde namen werd toen ook al genoemd. Het grootste verschil is de flinke opkomst van Vlaamse schrijvers – maar dat laat zich verklaren uit het feit dat er relatief veel Vlaamse respondenten zijn.  Verder zijn er kleine, maar betekenisvolle  verschillen. Zo valt op dat poëzie uit de canon aan het verdwijnen lijkt te zijn. Waar Martinus Nijhoff twintig jaar geleden nog op plek 10 stond, duikelt hij nu naar de 53ste plaats. J.C. Bloem gaat van 31 naar 116, Ida Gerhardt van 32 naar 106. Vlamingen noemen nog wel eens een dichter: Guido Gezelle en Herman de Coninck halen de topveertig. Ja, Marieke Lucas Rijneveld ook, maar die zal zijn hoge klassering als jonge auteur (plek 23) vooral aan zijn bestsellende romans te danken hebben en niet aan de gedichtenbundels. Er zijn kleine, maar betekenisvolle verschillen. Zo valt op dat poëzie langzamerhand uit de canon verdwijnt Een andere tendens: de twintigste eeuw is de macht aan het overnemen. Max Havelaar en de Vos Reynaerde weten de trend nog te weerstaan, en ook de roman over Sara Burgerhart scoort nog goed, maar Vondel, Huygens, Hooft, Bredero: ze moeten allemaal een flinke tik incasseren. Het is afwachten of over twintig jaar de poëzie en de klassieken een beetje terugkeren of helemaal verdwenen zijn, en of de oproep van het FixDit-collectief gehoor heeft gekregen.  De top-10 in 2022, met tussen haakjes de positie in 2002 1 (1)  Multatuli  2 (3)  Willem Frederik Hermans 3  (12)  Harry Mulisch  4 (6)  Gerard Reve  5 (5)  Louis Couperus 6 (8)  Willem Elsschot 7 (17)  Hugo Claus 8 (26)  Hella S. Haasse 9  (4)  Willem die Madocke maecte  10  (106)  Jeroen Brouwers  (Tussen haakjes de positie in 2022): 1 (1)  Multatuli  2 (12)  Joost van den Vondel 3 (2)  Willem Frederik Hermans 4  (9)

Willem die Madocke maecte

 Willem die Madocke maecte 5  (5)

Louis Couperus

 Louis Couperus 6  (4)

Gerard Reve

 Gerard Reve 7  (42)

P.C. Hooft

 P.C. Hooft 8  (6)

Willem Elsschot

 Willem Elsschot 9  (66)

G.A. Bredero

 G.A. Bredero 10  (53)

Martinus Nijhoff

 Martinus Nijhoff 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/09/30/toch-weer-veel-dode-witte-mannen-in-de-nieuwe-literaire-canon-a4143776
2022-09-30||Google stopt met streamingdienst Stadia, wat een Netflix voor games had moeten worden|| Wéér verslikt een groot techbedrijf zich in de gamesector. Google kondigde donderdagavond aan dat het vanaf januari de stekker trekt uit Stadia, zijn Netflix-achtige dienst voor games. Gamers die spellen of hardware voor Stadia gekocht hebben, krijgen hun geld terug. Google hield nog tot deze zomer vol dat Stadia niet op het kerkhof terecht zou komen. Maar voor ingewijden was binnen de eerste vier maanden na de lancering van de dienst in 2019 eigenlijk al duidelijk dat de ambities niet haalbaar waren.  Stadia zou een technologische revolutie worden, riep Google drie jaar geleden nog euforisch. Het concept achter de dienst was bekend, maar nog nooit goed uitgevoerd: ‘cloudgaming’ betekent dat je zonder spelcomputer games op een willekeurig scherm kan spelen via de cloud, alsof het Netflix is. Ook op je smartphone. Overal, zonder gedoe, zolang je maar een internetverbinding hebt. Er werden snel eigen gamestudio’s opgetuigd en deals gesloten met grote gamebedrijven voor hun spellen. Topman Phil Harrison, vers van de gemankeerde lancering van de Xbox One, mocht aan het roer komen staan. Het leek een uitgemaakte zaak: Google zou ook buiten Android een grote speler op de gamemarkt worden. Net zoals andere techreuzen, recent nog Amazon, struikelde het bedrijf echter over de eigenaardigheden van de sector. Gamers waren niet onder de indruk. Toen Stadia in november  2019 werd gelanceerd, viel het gameaanbod enorm tegen. Een abonnement op Stadia? Dat gaf slechts toegang tot snellere technologie en een handjevol games, bromden ze. Voor andere games uit het beperkte aanbod betaalde je de volle pond, ook al bezat je die spellen al via een andere winkel. En wilde een gamer in de eerste maanden met Stadia beginnen, dan moest die eerst meer dan honderd euro betalen voor een starterspakket. Weg Netflixgemak.  Gamers vroegen zich af: wat blijft er dan nog over? Een dienst waarbij je games koopt die alleen in de cloud bestaan, die op elk moment door Google – toch al gewantrouwd – uit de lucht konden worden gehaald. Ja, Google trok later veel recht, en ja: de gamers die Stadia wél kochten, waren over het algemeen lovend over de technologie. Maar dankzij deze vroege pr-klap bleef deze groep klein. Dé grote hitgame waardoor iedereen naar Stadia zou hollen, bleef uit. Niet omdat Google niet zijn best deed: volgens Bloomberg trok het bedrijf regelmatig tientallen miljoenen dollars uit om grote games naar het platform te lokken. Maar een eigen game, een eigen gezicht, was nergens te bekennen. Begin 2021 gaf Google die ambitie helemaal op, en sloot het de eigen studio’s voor gameproductie. Zo sleepte het zombielichaam van Stadia zich al ruim een jaar voort, schijnbaar zonder doel of strategie.   Ondertussen toont Microsoft hoe het wél kan. Terwijl Google zijn cloudambities van de daken schreeuwde, voegde de Xbox-maker stilletjes eigen cloudtechnologie toe aan hun al bestaande brede game-abonnement. Dat abonnement, Game Pass, werd een enorm succes. Inmiddels kunnen spelcomputerloze abonnees spellen uit de enorme bibliotheek van Microsoft spelen op smartphones, tablets en Samsung-tv’s, via een simpele druk op de knop in een app.  Net als Netflix. En zonder gedoe.||https://www.nrc.nl//nieuws/2022/09/30/google-stopt-gamingdienst-stadia-a4143786
2022-09-30||Het zoveelste inflatierecord – of moet er anders gemeten worden?|| Het is weer het einde van de maand, en dus tijd voor een nieuw inflatierecord: ook in september was de inflatie hoger dan ooit, met 17,1 procent ten opzichte van een jaar geleden, bericht het CBS. In augustus was dat nog 13,6 procent. Dat cijfer is vastgesteld op basis van de Europees geharmoniseerde methode (HICP), volgende week volgt het inflatiecijfer van het CBS op basis van de Nederlandse meetmethode (CPI), waarin onder meer ook woonkosten worden meegenomen. Ongetwijfeld zal de boodschap, afgezien van een iets ander cijfer, hetzelfde zijn.  En dan stijgt de inflatie in Nederland ook nog eens harder dan gemiddeld in de eurozone (10 procent, volgens Europees statistiekbedrijf Eurostat). Dat heeft onder meer te maken met de vrije gasmarkt in Nederland, legde Frank Notten, econoom bij het CBS, eerder al uit aan NRC. In veel andere landen wordt de gasmarkt gereguleerd, in Nederland niet. Al grijpt het kabinet met het prijsplafond vanaf januari volgend jaar ook hier in op de ontspoorde markt.  Daarnaast is Nederland ook nog eens een grootverbruiker van gas vergeleken met andere landen, zegt Peter Hein van Mulligen, hoofdeconoom bij het CBS. „De verwarming van huizen en andere gebouwen gaat hier hoofdzakelijk met gas, terwijl andere landen stookolie of kernenergie gebruiken.” Nog steeds speelt energie dus een hoofdrol – „al houdt het geen monoloog”, volgens Van Mulligen. „Ook exclusief energie loopt de inflatie inmiddels hard op. In Nederland ging dat van 6,4 procent in augustus naar 7,4 procent in september: een volle procentpunt erbij.”  Wel is energie óók voor andere producten de voornaamste reden van prijsstijgingen: ook bedrijven hebben hogere energiekosten, en ze berekenen die (in ieder geval deels) door aan de consument. Zo houdt de energiemarkt misschien geen monoloog, maar is het wel de poppenspeler die bepaalt wat de rest zegt. Waarbij de poppen een eigen leven kunnen gaan leiden: „Ook als de energieprijzen nu stabiliseren, kunnen de huidige stijgingen na-ijlen, waardoor andere  goederen in prijs blijven stijgen.” Het klinkt als het zoveelste doembericht. En het klopt: de wereld wordt iedere maand weer een beetje duurder. Maar de cijfers lijken misschien schrikbarender dan ze zijn. Hoewel het cijfer dat het CBS vrijdag publiceerde gaat om het Europese geharmoniseerde cijfer, dat vergelijken tussen de eurolanden makkelijker maakt, zijn er wel nog kleine verschillen tussen landen in de meetmethode. Zo neemt Nederland in de berekening alleen nieuwe energiecontracten mee, die twee keer zo duur zijn als vorig jaar. Niet alle landen doen dat. Veel mensen hebben nog een vast energiecontract, waardoor voor hen de impact relatief meevalt.  De vraag is of de nieuwsconsument die nuance oppikt. Een vraag die het CBS ook aan zichzelf stelt: het statistiekbureau overweegt een andere meetmethode te gaan gebruiken. In normale tijden werkt deze methode prima, zegt Van Mulligen, omdat er dan niet zo’n groot verschil is tussen oude en nieuwe contracten. Welke methode dan wel het best is, is nog niet besloten, maar „verschillende berekeningen worden overwogen”.  Het is niet de enige vraag waar het CBS intern over dubt. Inmiddels krijgen we twee keer per maand bericht van het CBS: wéér brak de inflatie van de afgelopen maand het record. Eerst het Europese cijfer, dan het Nederlandse. Is inflatie als term zelf onderhevig aan inflatie? Wat doet die herhaling met mensen? Enerzijds „zijn de cijfers wat ze zijn”, zegt Van Mulligen, en is het het werk van de rekenmeesters om daarover te communiceren. Voorheen gebeurde dat alleen met het nationale inflatiecijfer (CPI), dat overheden bijvoorbeeld gebruiken voor indexering en bedrijven voor tarieven. „Maar een aantal jaar geleden begon Eurostat  met het publiceren van de geharmoniseerde cijfers van eurolanden. Toen konden wij niet achterblijven. Daarom hebben we besloten dat tegelijkertijd zelf ook naar de buitenwereld toe te communiceren.” Een tijd ging dat goed, maar toen begon de inflatie op te lopen, waardoor ook steeds meer aandacht uitging naar de cijfers. „En dan hoort iedereen twee keer in de maand: het is weer de hoogste inflatie ooit.” Het CBS ziet dus ook reden om na te denken over andere manieren van communicatie, zegt Van Mulligen. „We willen één moment kiezen, maar dan moeten we de processen anders inrichten. De vraag is of en wanneer dat haalbaar is.” Voorlopig blijft het CBS berichten over de twee cijfers, op de afzonderlijke momenten. Wat dat doet met de nieuwsconsument, verschilt per persoon, zegt Eva van den Broek, gedragseconoom verbonden aan de Universiteit Utrecht en werkzaam voor Behavioural Insights, een adviesbureau voor bedrijven en overheden. Enerzijds kan door de herhaling gewenning optreden waardoor mensen onverschillig worden, anderzijds kan het mensen telkens opnieuw op scherp zetten en zo stress veroorzaken. „En van stress gaan mensen domme dingen doen.”  Tegelijkertijd, zegt Van den Broek, gaat het om een getal – en getallen hebben relatief weinig invloed op het gedrag van mensen. „Het is abstract, en geeft geen antwoord op een vraag uit het leven zoals ‘moet ik die fiets kopen of niet?’” Dat kan ook een verklaring zijn voor het feit dat het consumentenvertrouwen wel telkens een dieptepunt bereikt, maar dat datnog niet terug te zien is in het consumptiegedrag van mensen.  Hoewel cijfers doorgaans dus minder invloed hebben op consumentengedrag, moet de impact van berichtgeving niet onderschat worden. „Het zijn eerder de ervaringsverhalen, die ook veel in de krant staan, die het gedrag van mensen beïnvloeden. De kapper die failliet gaat, het gezin dat de energierekening niet meer kan betalen. Dat wakkert onzekerheid aan.” Het is dus niet alleen het repetitieve karakter van de inflatieberichten die mensen kan doen verstommen of panikeren, maar ook wat media daarmee doen. Van den Broek: „Moeten kranten die verhalen dan maar niet vertellen? Ik weet het niet. Sommige mensen kan het onverschillig of gestresst maken, maar mijn stiekeme hoop is dat het méér mensen aanzet tot energiebesparing. Meteen beter voor de wereld.”||https://www.nrc.nl//nieuws/2022/09/30/het-zoveelste-inflatierecord-of-moeten-we-anders-gaan-meten-2-a4143789
2022-09-30||Bier van Brand vertrekt uit Zuid-Limburg, tot verdriet van velen||De aankondiging deed Harry Gubbels (76) en Hub Blezer (75), oud-medewerkers van Brand Bier, denken aan 1989. Destijds werden ze ook „totaal overvallen” door de mededeling dat ‘hun’ bedrijf was verkocht aan Heineken.  „Daar hield toen niemand rekening mee”, vertelt Gubbels onder het genot van een pilsje van het hem zo vertrouwde merk. „In de jaren daarvoor werd enkel gepraat over een beursgang. De mededeling van afgelopen maandag kwam ook als een donderslag bij heldere hemel.” Eigenaar Heineken liet deze week weten dat de pils van Brand vanaf februari 2024 niet meer in het Zuid-Limburgse Wijlre zal worden gebrouwen, maar in Den Bosch en Zoeterwoude. De uitbreiding die nodig is, kan  in het Zuid-Limburgse dorp niet worden gerealiseerd.  Voor 48 van de 52 personeelsleden  betekent dit een andere baan binnen of buiten het concern. Het grootste gedeelte van het bestaande bedrijfscomplex in Wijlre gaat tegen de vlakte. Alleen een aantal karakteristieke panden blijft overeind. Daarin komt een „microbrouwerij” voor speciaalbieren, die vier mensen werk zal bieden. Blezer schrok even hard als zijn oud-collega Gubbels: „In 1989 werkten nog 212 mensen vast bij Brand Bier in Wijlre. Ik dacht dat met de huidige bezetting van rond de vijftig personeelsleden de bodem wel was bereikt. Maar niet dus.”    Blezer kreeg maandag ook al snel een appje van de weduwe van een te jong overleden Brand-medewerker. Ze schreef in dialect: Hont de Hollender eindelijk ozze stolz versjangeleerd (‘Hebben de Hollanders (lees: Heineken) eindelijk onze trots naar z’n mallemoer geholpen’).  Ze voegde eraan toe dat ze blij was dat haar man dit niet meer hoefde mee te maken. Beide oud-medewerkers begonnen in 1971 bij Brand Bier. Als vertegenwoordiger. Gubbels moest zich richten op de horeca, Blezer op het thuisverbruik. „Achteraf gezien waren dat misschien wel de gloriedagen van de brouwerij”, constateert Gubbels. „Het bedrijf vierde zijn eeuwfeest. Alles groeide en bloeide: er kwamen heel veel cafés, sportkantines, buurt- en dorpshuizen bij. Het kon niet op.” Gubbels zou altijd als vertegenwoordiger bij Brand blijven werken. Achteraf gezien waren dat misschien wel de gloriedagen van de brouwerij Blezer had minder met „dat geleur” langs winkels. Hij liet bij een bureau een psychologische test doen, die uitwees dat hij geschikter was voor een functie binnen het bedrijf. Met dat papier in de hand kon hij al snel hoofd verkoop binnendienst worden. Blezer was met een collega ook de maker van het personeelsblad Brand Nieuws, dat later BinnenBrand ging heten.  In het eerste decennium van deze eeuw konden beide mannen vervroegd uittreden. Maar een echt afscheid was dat niet. Blezer gaf tot 2019 rondleidingen op de brouwerij in Wijlre. En Gubbels onderhield zijn immense verzameling Brand-spullen. Toen hij de collectie na een verhuizing niet meer kwijt kon, wist hij café Bie Alois in Susteren enthousiast te krijgen. Daar staat, hangt en ligt nu alles: glazen, pullen, kratten, vlaggen en nog veel meer.  Het café is ook de plek waar het gesprek met de twee mannen plaatsvindt. Als ze even druk zijn met poseren voor de fotograaf, constateert kastelein Alois Huizinga dat medewerkers met zo’n toewijding aan hun werkgever „niet meer gemaakt” worden. „Als Harry hier langskomt, vraagt hij nog altijd naar de kortingen die de brouwerij geeft. Of hij vraagt of ik ook gezien heb dat een bepaald café nu Lindeboom tapt, in plaats van Brand. Terwijl hij inmiddels bijna twintig jaar weg is bij zijn bedrijf.” Beginnende vertegenwoordigers als Gubbels en Blezer kregen een halve eeuw geleden onderdak bij mevrouw Hagelstein, een hospita die naast het bedrijf woonde. Dat gaf hen de mogelijkheid een week of zes intern rond te kijken. Gubbels: „Want wie bier wilde verkopen, moest weten hoe het werd gemaakt.” Nadat ze uitwaaierden, keerden de verkopers nog meerdere keren per week terug naar ’t Kelderke, Brands proeflokaal in Wijlre. „Daar werden de resultaten en de plannen besproken. Maar het was vooral heel gezellig, onder het genot van een biertje.” „En het was natuurlijk een mooi product”, zegt Blezer. „Werken bij een brouwerij voelt toch anders dan werken voor een naalden- of spijkerfabriek.”  Guus Brand, in de twintigste eeuw decennialang directeur, had vooral een horecahart. Het betekende dat de opkomende consumentenmarkt er lang een beetje bij hing. Het verkopen aan „grutters” begon relatief laat.  Wat betreft marketing wilde Brand dat de kwaliteit van het ietwat bittere bier leidend was. Later werd ook de herkomst steeds nadrukkelijker uitgevent. Dat deed het goed in eigen provincie, maar hielp ook om het marktaandeel in andere delen van Nederland te vergroten. Brand werd ‘het bier waar Limburg trots op is’. In reclamespotjes uit de jaren negentig dook een soort sprookjesversie van het Heuvelland op, met onder meer door paarden getrokken bierkarren die zich door een riviertje een weg baanden.  In een commercial uit 2008 werd een wielertoerist uit de Randstad door onafzienbare massa’s verontwaardigde Limburgers vanuit een café in Noorbeek naar Wijlre gebracht na de verkeerd gevallen opmerking: „Zeg, dat Brand Bier wordt toch helemaal niet meer in Limburg gebrouwen?”  Brand was Wijlre. Wijlre was Brand. Het aanzicht van het dorp in het Geuldal werd niet alleen bepaald door de toren van de Sint-Gertrudiskerk, maar evengoed door de hoge witte silo met de merknaam, waarin mout ligt opgeslagen. Het bedrijfscomplex ligt midden in het dorp. Het ruikt in Wijlre naar bierbereiding. De vrachtwagens met pils banen zich een weg door de nauwe straten. De band tussen de harmonie, de schutterij en andere verenigingen en de brouwer was nauw. En Wijlre kende jarenlang het Brand Up Feest. Gubbels: „Met gegevens uit het bevolkingsregister werd geregeld dat iedere volwassene gratis  bierbonnen kreeg. Dat zou met de huidige privacywetgeving niet meer lukken. Omdat lang niet iedereen ging, hadden de meesten extra bonnen en anders betaalden ze het wel. Reken maar dat het op die eerste vrijdag van mei altijd  feest was.”     Veel Brand-personeel woonde in Wijlre. Als in de jaren zeventig de sirene loeide om aan te geven dat het pauze was, gingen de mensen van de brouwerij naar huis  om thuis warm te  eten. Later werd de pauze verkort onder druk van productiepersoneel van elders. Die mensen hadden hun boterham in een kwartier wel op. Ze vonden dat ze te lang moesten wachten. Blezer: „Personeel kwam in de loop van de tijd ook steeds vaker van buiten het dorp. In 2016 werkten rond de vijftig mensen bij Brand, waarvan er nog twaalf uit Wijlre kwamen.” Maar het gevoel bleef dat Brand onlosmakelijk verbonden is met Wijlre en Limburg. Het speelt nu op na de aankondiging van Heineken. Op de brievenpagina van de regionale krant De Limburger regende het de afgelopen dagen verontwaardigde reacties.   Opvallend was de bijdrage van Jan-Paul Rutten, directeur van de Gulpener Brouwerij, ook gevestigd midden in een dorp, vlakbij Wijlre. In een opinieartikel in De Limburger sprak hij van „een onterecht verlies voor Zuid-Limburg”. Verduurzaming in Wijlre moet volgens hem mogelijk zijn, uitbreiding misschien ook. Rutten ziet het vertrek van Brand  vooral als een kwestie van onwil.  „De ware reden is helaas onderbelicht, maar is mij wel duidelijk. We hebben namelijk te maken met een multinational die een duidelijk doel voor ogen heeft: het verbeteren van de efficiëntie en het vergroten van de winst. Dit alles in het belang van de aandeelhouders.” Ook Blezer houdt een nare smaak over aan het aanstaande vertrek. Brand hoort in Wijlre, vindt hij. „Nog niet zo lang geleden liet men in de flesjes de tekst ‘Neerlandsch oudste bierbrouwerij’ stansen. Dan hoor je ook trouw te zijn aan die plek.” Ook Gubbels vindt het jammer, vooral ook voor het personeel, maar bij onveranderde receptuur zal  „het bier hetzelfde blijven smaken. Dat hopen we althans.” Rond 1340 Eerste brouwerijactiviteit in de heerlijkheid Wijlre.  1871 Brand koopt brouwerij in Wijlre van de familie L’Ortye.  1922 Omzetting van de Firma Brand in de N.V. Brand’s Bierbrouwerij ‘De Kroon’. 1950 Introductie vande  slogan „Het bier waar Limburg trots op is,”, die is geïnspireerd op de leus van het Amerikaanse biermerk Schlitz: „The beer that made Milwaukee famous”. 1963 Merknaam Brand’s Bier verandert in Brand Bier.  1971 Brand Bier krijgt het predikaat ‘koninklijk’ bij het honderdjarig bestaan. In 1961 is de brouwerij al hofleverancier geworden.  1983 Brand Bier begint met het rechtstreeks leveren van bier aan supermarkten.   1989 Overname Brand Bier door Heineken. 2000 Met Thijs Brand (vierde generatie) verlaat de laatste telg van de naamgevende familie de directie. 2006 Voor het eerst één miljoen hectoliter afgezet.  2022 Aankondiging door Heineken dat de brouwerij in Wijlre grotendeels zal worden gesloopt en dat de pils van Brand vanaf februari 2022 in Den Bosch en Zoeterwoude zal worden gebrouwen.||https://www.nrc.nl//nieuws/2022/09/30/het-bier-waar-heel-wijlre-zo-trots-op-is-verlaat-het-heuvelland-a4143769
2022-09-30||Column | Prijsplafond: niet zo simpel als het klinkt||Het klinkt zo makkelijk, een prijsplafond. Als een decreet. De energieprijzen knallen omhoog, burgers en bedrijven komen in de problemen, en regeringen lossen de zaak op met een prijsplafond. Hop. Als een dictaat dat de overheid energieleveranciers oplegt: jullie verdienen belachelijk veel, verlaag jullie hoge prijzen. Hebberige bedrijven ingetoomd. Burgers beschermd. Klaar is kees. Maar zo is het natuurlijk niet.  Neem het plan van het kabinet. Dat is geen afgedwongen  prijsplafond, het is een enorme subsidie. Het kabinet vraagt energieleveranciers om hun  klanten een lagere prijs in rekening te brengen over een basishoeveelheid gas en elektriciteit.  Voor de kosten  worden leveranciers gecompenseerd. Het kabinet legt het verschil  bij tussen het prijsplafond en de prijs die leveranciers zelf voor energie in de markt betalen. En dat kost wat: mogelijk 15 miljard euro  volgens het kabinet.  En hier wordt het ingewikkeld. Want  welke prijs betalen  de ongeveer vijftig energiebedrijven dan?   In de Tweede Kamer klonken vorige week al zorgen dat de miljarden euro’s in de zakken van de aandeelhouders belanden. CDA-Tweede Kamerlid Henri Bontenbal noemde deze week zijn „grootste zorg” dat juist energieleveranciers met „een onverantwoordelijke inkoopstrategie”  een uitweg krijgen om „hun verliezen op de overheid en dus de belastingbetaler af te wentelen”.  Nou zijn er mensen die zeggen: geef ze dan weinig. Maar dan gaan er  energieleveranciers failliet. Als dat er veel zijn, of een paar grote vallen om, dan brengt dat mogelijk de levering van warmte en elektriciteit aan huishoudens  in gevaar. Kijk naar Duitsland, Zweden, Finland, waar grote energieleveranciers de afgelopen maanden om die reden worden gered.          Er is meer moeilijk. Het prijsplafond (of beter de energiesubsidie) geldt voor alle huishoudens, arm en rijk. Het moet niet te laag zijn afgesteld, want dan komen nog altijd te veel mensen in de knel. Maar ook niet te hoog. Want de mensen die het kunnen betalen, moet de overheid geen reden geven laconiek met hun energieverbruik om te gaan. Gas is immers nog steeds kneiterschaars. Zuinig zijn is belangrijk.  Het is een economen-cliché maar hij is wel waar: de beste remedie tegen een hoge prijs is een hoge prijs. Het drukt de vraag én het lokt meer aanbod uit. Daarom varen schepen met vloeibaar gas (LNG) vanuit de hele wereld nu naar Europa.  Die twee krachten samen zorgen uiteindelijk voor een lagere prijs.  Een energieplafond werkt daartegen in. Het stut namelijk de vraag en dus zijn er altijd nadelen.  In Europese landen waar overheden de prijzen van energie al langer laag houden, stéég soms zelfs het gasgebruik. Dat is echt niet de bedoeling.         In  de Tweede Kamer klonk vorige week vaak de roep om meer compensatie, ook voor bedrijven. Voorbeeld van zo’n vraag: wat doet het kabinet voor   mensen met een warmtepomp die louter elektriciteit verbruiken? Die krijgen  in het huidige plan minder compensatie  dan mensen met gas.   Maar dit is noodhulp voor de vele huishoudens die ten onder dreigen te gaan door  extreme prijzen. Iedereen eerlijk compenseren is wat anders. Volgens het kabinet zou de helft van de huishoudens volledig onder het plafond vallen. Maar ook deze enorme ingreep kan niet alle schrijnende situaties voorkomen. Als het kabinet iedereen  ruimhartig wil compenseren, en veel bedrijven ook, dreigen we te veel gas te verbruiken.   Er is maar één manier om minder kwetsbaar te worden voor de gasoorlog die Poetin tegen Europa voert. Minder energie verbruiken, alternatief gas vinden en sneller overschakelen op duurzame energie. Dat duurt even. En in de tussentijd blijft energie schaars, dus zuinig zijn moet. 
Nieuwsbrief
		NRC Economie
	 
		De belangrijkste ontwikkelingen in de economie, op de beurzen en in het zakenleven
	||https://www.nrc.nl//nieuws/2022/09/30/prijsplafond-niet-zo-simpel-als-het-klinkt-a4143785
2022-09-30||Was de ‘Rijk aangeklede dame’ gestolen door de nazi&#8217;s? Het museum had het moeten weten||„Ben jij vanochtend in het museum?” „Jazeker”. „Loop ff binnen”.  In het Bonnefantenmuseum nodigt directeur Stijn Huijts in de ochtend van 5 maart 2020 zijn conservator oude kunst Lars Hendrikman uit, per WhatsApp. Het zijn drukke dagen in Maastricht, de TEFAF gaat open voor het publiek, de galeries stallen hun waar uit, alles staat in het teken van de jaarlijkse kunstbeurs.  In zijn kantoor vertelt Huijts aan zijn conservator dat hij zijn oog heeft laten vallen op een prachtig houten beeld op de TEFAF, niet zo groot, van buxushout. Het heet Rijk aangeklede dame en de bekende Limburgse houtsnijder Jan van Steffeswert zou de maker zijn. Een enorme aanwinst. Het museum stelt al werk van de kunstenaar tentoon.  Zijn conservator heeft het beeld nog niet gezien, maar op basis van wat hij hoort is hij voorzichtig. Zo sneed de Limburgse houtsnijder zelden in buxus. Huijts stelt voor dat ze samen om vier uur het beeld op de kunstbeurs gaan bekijken en dan een mening vormen.  Om kwart vóór vier krijgt de conservator een WhatsAppje van een kennis in de kunstwereld: „Proficiat.” Het museum heeft het beeld dan al gekocht, leest hij. „Een topstuk”, meldt het Bonnefanten de volgende dag trots in een persbericht.  De aankoop van het beeld verloopt snel en rommelig, meent de conservator. Haastig, buiten hem om en met een wat voorbarige toeschrijving aan de plaatselijke houtsnijder. Maar hij raakt pas echt gealarmeerd door wat hij die dagen op de kunstbeurs hoort: de laatst bekende eigenaar vóór de Tweede Wereldoorlog is een lid van de Weense tak van de Joodse bankiersfamilie Von Rothschild. Een lid van de keuringscommissie van de TEFAF wees hem erop.  De apps en mailwisselingen tussen de conservator en de directeur, in handen van NRC, gaan na de aankoop vooral nog over die ene vraag: is er sprake van nazi-roofkunst? Op 20 maart 2020, twee weken na de aanschaf van het beeldje, krijgt directeur Stijn Huijts een mail van de conservator. Die vertelt hem dat het beeld voor de Tweede Wereldoorlog in bezit was van de Von Rothschilds. Vrijwel de hele kunstverzameling van de familie is in 1938 door de nazi’s in beslag genomen. Het is „momenteel te bewijzen noch uit te sluiten”, schrijft de conservator, dat ook dit beeld „werd geconfisqueerd door de Nazi’s”.  Voor een museum is er geen luidere alarmbel denkbaar.  Musea moeten de herkomst van alle nieuwe en bestaande voorwerpen in de collectie zorgvuldig onderzoeken, daarover bestaat geen twijfel. Het is geen wettelijke plicht, maar een morele. Musea laten zich erop voorstaan. Het ligt vast in de internationale code voor musea én in de Nederlandse ‘Museumnorm 2020’: een museum doet vóór de aankoop „zijn uiterste best om de herkomst van het object vast te stellen en verwerft geen objecten waarbij sprake is van redenen tot twijfel over de herkomst”.  In theorie volgt het Bonnefanten net als elk museum deze normen. Op de eigen site staat: „De herkomst van werken wordt serieus onderzocht en gerespecteerd.”  De praktijk blijkt anders.  Een reconstructie van NRC op basis van gesprekken en interne documenten laat zien dat het Bonnefantenmuseum in twee kwesties, tegen alle voorschriften in, nauwelijks moeite heeft gedaan om te weten te komen waar en van wie een beeld was. Eén kunstwerk blijkt geroofd te zijn door de nazi’s, een ander werd gestolen uit een Franse kerk. Beide aankopen werden direct vol trots gepresenteerd en tentoongesteld. Het was niet het museum zelf dat achter de herkomst kwam. In het eerste geval had het museum ‘geluk’: het bleek na de oorlog teruggegeven aan een erfgenaam en dus geen onrechtmatige aankoop van roofkunst te zijn. Het beeld blijft in de collectie. Het tweede moest het museum retourneren.  Waarom het museum geen onderzoek deed naar de Rijk aangeklede dame blijkt uit het antwoord van Huijts op de alarmerende mail van zijn conservator, na zes dagen. Hierin legt de museumdirecteur diens waarschuwingen naast zich neer. Dat de „beroemde familie” Von Rothschild het beeld in bezit had, schrijft Huijts, bewijst „dat het hier gaat om een werkje van hoge artistieke kwaliteit”.  Niets is bewezen, maakt hij uit de brief van zijn conservator op. Tussen 1903 en 1950 is de verblijfplaats van het beeldje immers „niet aantoonbaar” bekend. Hij draait de onderzoeksplicht van het museum om: „Zonder bewijs is er dus geen grond om een relatie te leggen met Nazi-roofkunst, aangezien we eenvoudigweg niet weten waar het beeldje zich in die tijd bevond.” De conservator moet bovendien oppassen met wat hij schrijft, waarschuwt Huijts. Er staan reputaties op het spel. Speculeren kan „grote afbreukrisico’s met zich meebrengen”. De vader van de verkoper, galeriehouder Blumka in New York, was zélf gedwongen om Oostenrijk te verlaten in 1933, schrijft Huijts. De man deed schenkingen aan belangrijke musea. Ook diens zoon „geniet bekendheid”. Huijts drukt zijn conservator op het hart om „al te stellige, eendimensionale speculaties en insinuaties te vermijden zolang er onvoldoende bewijs is”.  Het laat onverlet, schrijft hij, dat „ook ik graag zie dat nader onderzoek wordt gedaan”.  Daar is alle tijd voor. Musea moeten dicht door corona. Alle tijd om goed onderzoek te doen. Maar dat gebeurt niet. De conservator heeft zich na de mailwisselingen met Huijts ziek gemeld en komt niet meer terug. Niemand stelt meer vragen. Als het museum weer opengaat, staat het beeld te stralen in een glazen vitrine midden in een toonzaal van het museum. Het bordje aan de muur maakt de bezoeker niet veel wijzer over de herkomst.  „Rond 1860” kocht een Von Rothschild het, dat is alles.  Een grijze poort achter de balie van de bezoekerswinkel in het Bonnefantenmuseum leidt naar de kantine en kantoren. Stijn Huijts en zijn adjunct-directeur Peggy van Sebillen zitten half september aan een lange vergadertafel klaar om onze vragen te beantwoorden over de herkomst van de twee beelden. Huijts heeft grijs haar en draagt een dunne, wollen trui onder een donker colbert.   Huijts zegt bij aanvang dat we komen voor een belangrijk onderwerp. Juist zijn museum moet weten waar de kunst in de collectie vandaan komt en van wie het is geweest. „Wij houden ons bezig met oude meesters. Dan heb je vaker te maken met herkomstonderzoek”. Dan de praktijk. Wat deed Huijts om te weten te komen waar dit ene beeld, de Rijk aangeklede dame, zoal rondhing?  Ook nu gaat Huijts af op de reputatie van derden. „De TEFAF is niet de minste plek waar je iets koopt”. En verkoper Blumka „is niet de minste galerie”. Die had laten weten dat het Art Loss Register geraadpleegd was.  We leggen Huijts voor dat hij vlak na de aankoop hoorde dat het beeld in 1938 in Wenen mogelijk door de nazi’s is geconfisqueerd.  „Het kan zo zijn”, zegt Huijts, „maar er is geen bewijs voor. Het kan ook níet zo zijn.” Het museum hoort dan onderzoek te doen, toch? „Nou ja, blijkbaar gaan in de praktijk dingen soms anders.”  Het kan zo zijn, maar het kan ook níet zo zijn Stijn Huijts directeur Bonnefantenmuseum Tweeëneenhalf jaar na de aankoop weet het museum nog altijd niet of het beeldje door de nazi’s is geroofd, zegt hij. Corona brak uit, de verkoper kon om die reden niet in zijn eigen archief, de conservator meldde zich ziek en zo kwam het herkomstonderzoek van het museum stil te liggen.  Al het onderzoek, al die tijd? „Ja.” De Rijk aangeklede dame is niet zomaar een beeld, het is het favoriete beeld van bankier en kunstverzamelaar Anselm Salomon von Rothschild (1803-1874). Op een dag is hij met zijn neef James aan het winkelen in Wenen en ziet hij in een etalage van een kunsthandelaar een beeld staan waarvan hij meteen weg is. Hij is bang dat zijn neef het ook ziet. Zodra Anselm zich van zijn neef heeft ontdaan, haast hij zich naar de winkel en koopt hij het beeld voor een klein bedrag, honderd florijnen.  Het voorval wordt beschreven door de Britse kunstkenner Jeremy Warren in een boek dat in 2017 is uitgegeven door The British Museum in Londen. Het beeld zelf beschrijft Warren ook: een dame van buxushout, met de datum 1510 erop en met een monogram van de Duitse kunstschilder Albrecht Dürer – net als het beeld in de vitrine in Maastricht. Het is „een nogal sensuele compositie” van een „rijk versierde edelvrouw”. Haar haren vallen onder haar kap vandaan, haar linkerhand uitdagend op haar heup. In opeenvolgende catalogi over de omvangrijke kunstverzamelingen van de Rothschildfamilie wordt het beeldje beschreven, voor het laatst in 1903. Het staat dan nog op een sokkel.  Dan niets meer. Tot het na de oorlog opduikt in een veilingcatalogus. Een gat van enkele decennia.  Foto Zentral Depot Karteien
 Het is niet moeilijk om uit te zoeken of het beeldje in 1938 in beslag is genomen door de nazi’s. Daar is het voor ieder toegankelijke, makkelijk doorzoekbare online archief van het centrale depot in Wenen voor. Informatie over alle in Oostenrijk door de nazi’s in beslag genomen kunst is in het archief verzameld.  Een snelle zoekactie, ‘Buchsbaum’ (buxus) levert 22 resultaten op, de zoekterm ‘1510’ vier. Eén laat de archiefkaart AR_2458 zien. AR staat voor Alphonse Rothschild.  De beschrijving op de kaart is vrijwel gelijk aan die in de catalogus van 1903. Het jaartal, het monogram, een edelvrouw op een sokkel. Klik op het pijltje onder de kaart en daar verschijnt de foto, in het zwart-wit. Een rijk geklede dame, hand in de heup. Ze is geroofd door de nazi’s.  We leggen een kopie van de zwart-witfoto voor Huijts op tafel.  Huijts is zichtbaar aangeslagen. „Als dat zo is… Dat vind ik echt heel erg.” Hij zegt direct dat het museum nu maatregelen gaat nemen – het beeldje kan niet blijven staan zoals het er nu staat. „Althans niet zonder meer als collectie Bonnefanten-niks-aan-de-hand. Als het klopt zullen we het weghalen uit de presentatie, of we zullen er een toelichting bij plaatsen – ik weet het niet. Dit is voor mij echt nieuwe informatie.” En dan is er nog de archiefkaart zelf. ‘An Kunstmuseum Linz 10.9.42’ staat in zwarte en paarse inkt op de achterkant van de beschrijving op de kaart. Nog zo’n alarmbel: ‘Linz’ staat voor het Führermuseum waar Adolf Hitler van droomde. Hij wilde in die Oostenrijkse stad zijn favoriete kunstwerken tentoonstellen en koos er persoonlijk favorieten voor uit.  De Rijk aangeklede dame, blijkt ook volgens kenners uit deze notering, was voor dat museum geselecteerd.  Ook die afbeelding ligt op tafel. Van Sebillen: „Zoooo.” Huijts: „Vreselijk.” Huijts verzucht dan: „Ik vind het ongelofelijk. Echt ongelofelijk.” Wat zegt het over een museum als het zelfs zo’n eenvoudige zoekactie in een bekende online database niet uitvoert?  Een museum hoort de geschiedenis van zijn collectie te kennen, zegt Rudi Ekkart stellig, op een terras in Hoevoorden. „Het heeft de dure, morele plicht om onderzoek te doen.” Ekkart is kunsthistoricus en naamgever van de commissie die in opdracht van het rijk belangrijk onderzoek deed naar roofkunst uit de Tweede Wereldoorlog. Vertrouwen op de reputatie van een verkoper is geen optie, meent hij. „Je moet zelf de regie houden.”  „Niet zelden horen we het commentaar dat een voorgenomen aankoop niet vermeld is in het Art Loss Register. Dat is absoluut niet voldoende”, zegt Ekkart. „Het Art Loss Register is uitsluitend een database van vastgestelde diefstallen. Daarnaast moeten diverse andere databases worden geraadpleegd.” Vertrouwen op de reputatie van een verkoper is geen optie Rudi Ekkart kunsthistoricus Hoe pakt een ander museum dit aan? Bij het Rijksmuseum in Amsterdam is het nalopen van meerdere bekende databases standaard praktijk, vertelt Frits Scholten in een café in Arnhem. Hij is conservator in het Rijksmuseum en hoogleraar geschiedenis van de westerse beeldhouwkunst. „Als iets niet blijkt te kloppen, dan kopen we het niet.”  Bij ieder aankoopvoorstel dat Scholten doet voor het Rijksmuseum, geldt een procedure waarbij hij standaard online de belangrijkste archieven en sites raadpleegt, zoals de bekende Oostenrijkse database waar de Rijk aangeklede dame in stond. „Kunst die geroofd is wil je echt niet kopen”, zegt Scholten. Hoe verplicht is herkomstonderzoek? „Er is geen wetgeving die daartoe verplicht; het is een ethische kwestie.” Ook wijst hij op de codes van musea. Het niet doen van onderzoek naar een beeld dat voor de oorlog in handen was van een Joodse familie noemt Ekkart „een ernstige omissie. Punt uit.” Hij acht het niet uitgesloten dat het tot onderzoek zal leiden van de ethische commissie van de Nederlandse Museumvereniging. En dan is er nog die andere kwestie.  Op een grasheuvel in een rustige buitenwijk van de Franse stad Beauvais staat de kerk van Marissel. Achter in de kerk, voorbij de kansel, hangt een beeld dat ooit in Maastricht stond. Ecce homo heet het, een soortnaam voor dergelijke afbeeldingen van een gegeselde Christus. Deze is wat grijzig uitgeslagen, een doornenkroon om het hoofd, de armen gekruist voor het lichaam.  Het beeld is van bijzondere waarde voor de kerk en voor Frankrijk. Het is aangemerkt als nationale kunstschat en staat op de landelijke monumentenlijst. Toen het beeld in de ochtend van 2 november 1996 ineens weg was, werd de diefstal meteen gemeld bij de kunstafdeling van de Franse politie én bij de internationale opsporingsdienst Interpol. Beide zetten de Ecce Homo uit Beauvais in hun databases van belangrijke gestolen kunstwaar.  Het Bonnefantenmuseum raadpleegt geen van beide databases als het dit beeld koopt op 23 maart 2007. Het museum kijkt weliswaar in het Art Loss Register, maar hierin ontbreekt de database voor nationale kunstschatten gestolen uit Franse publieke instellingen.  Betrokkenen herinneren zich wilde verhalen over de aankoop. Een koerier zou zijn komen voorrijden in een goudkleurige Mercedes met het beeld nonchalant ingepakt op de achterbank. En of het museum de 150.000 euro liever niet zou overmaken aan de Belgische particuliere verkoper. Het museum stortte het bedrag op een bankrekening in Litouwen, op naam van een onbekende persoon. Rijk aangeklede dame. Foto Peter Cox Het Bonnefanten pronkt met het beeld, er verschijnt een bericht in De Limburger. Het staat in een tentoonstellingsfolder van 2010 met hoogtepunten uit de collectie. Het museum weet op dat moment niet precies waar het beeld vandaan komt, maar wellicht „het noordoosten van Frankrijk”. Dat het lang in een kerk stond, kan ook geen verrassing zijn geweest: het beeld „lijkt vaak te zijn gekust, gezien de ernstige schade aan de voeten”. Twaalf jaar later, in de vergaderzaal in Maastricht, kan Huijts op veel vragen geen antwoord geven. Waarom het museum destijds niet in de Interpoldatabase controleerde of het beeld daar bekend was bijvoorbeeld. De naam van de verkoper zegt hem niets. Een goudkleurige Mercedes? „Geen idee.” Waarom maakte het museum 150.000 euro over naar een Litouwse bankrekening? „Omdat dat het rekeningnummer was dat op de nota stond.” Huijts werd directeur in maart 2012. De aankoop van Ecce Homo maakte hij niet mee, maar hij voerde vervolgens wel de gesprekken met de gemeente Beauvais over de teruggave van het beeld. Uit het contract tussen Beauvais en het Bonnefanten dat uit die gesprekken voortkwam en dat NRC verkreeg van de gemeente, blijkt hoe het beeld werd hervonden. Toeval. In oktober 2010 bezoekt een gepensioneerde conservator van museum het Louvre in Parijs de tentoonstelling met hoogtepunten in Maastricht en herkent het beeld meteen. Ze waarschuwt het Franse ministerie van cultuur, dat de Franse kunstpolitie op de hoogte stelt en die vraagt de politie in Nederland de diefstal te onderzoeken. Het beeld gaat uit de expositie, in het depot van het museum. Het duurt nog bijna vier jaar voor Ecce Homo weer in Beauvais belandt. Pas op 5 september 2013 spreken de gemeente Beauvais, het Bonnefanten, medewerkers van de Nederlandse ambassade en het Franse ministerie elkaar op de Nederlandse ambassade in Parijs. Namens het museum is Stijn Huijts erbij aanwezig. Dáár pas wordt besloten dat het beeld terug moet. Het contract is van 14 april 2014.  Nederigheid van het museum, dat zijn huiswerk niet gedaan heeft, is ver te zoeken. De Fransen moeten duizenden euro’s betalen om hun eigen kunstschat terug te krijgen. Zo zijn de transportkosten van Maastricht naar Beauvais voor de Fransen. De restauratiekosten – 2.660 euro – ook. Huijts ziet daar ook nu geen probleem in. „Het overleg heeft plaatsgevonden in goede sfeer, en dit is de uitkomst ervan.” De laatste voorwaarde in het contract is opvallend. De misser van het Bonnefanten mag niet bekend worden. De partijen spreken „uiterste discretie” af in de communicatie over het beeld om „de goede reputatie van het Bonnefanten Museum niet te schaden”.  De naam van het museum wordt daarna ook in geen enkele publicatie genoemd. Logisch, zegt Huijts. „Het zijn geen fijne dingen voor een museum om mee geconfronteerd te worden.”  Weer gaat het over reputatie. Huijts: „Als je geen goede naam hebt, kun je geen goede tentoonstellingen maken. Dus als er dissonanten zijn, zoals dit, wil je er natuurlijk alles aan doen om te voorkomen dat het je reputatie schaadt.”  Het vereist volgens de directeur dat zaken geheim blijven. „Als er dingen niet lopen zoals je wilt en je weet dat het je reputatie kan schaden, dan is het geen onbegrijpelijk reactie als je daar zo min mogelijk ruchtbaarheid aan geeft.” Tot slot staat in het contract dat in alle communicatie van de gemeente Beauvais benadrukt dient te worden dat het museum „te goeder trouw was en haar kosteloze medewerking aan de teruggave van het Ecce Homo beeld heeft verleend”. Waarom staat dat erin, als de kosten juist voor Frankrijk waren? „Kennelijk is dat in goed overleg besloten.”  Zou hij het weer zo doen? „Ik weet het niet. Het is inmiddels zo lang geleden.” De Nederlandse politie gaat niet in op het verzoek van de Franse politie om onderzoek te doen naar het gestolen beeld. De diefstal is in Nederland verjaard en het museum zou „passende maatregelen” hebben getroffen. Wat dan? Huijts: „Nou ja, gewoon dat je er alles aan doet dat je niet met gestolen waar kunt komen te zitten.” En toch gebeurde dat nu weer niet, met de Rijk aangeklede dame. Hoe kan dat? Huijts vindt het „een moeilijk vraag, omdat de dingen gaan zoals ze gaan. Natuurlijk kan het altijd beter. En in dit geval had je er nog meer bovenop kunnen zitten.” Kunnen, of moeten zitten? „Moeten”, fluistert zijn adjunct hem toe.  „Ja, moeten”, zegt Huijts, „en dat is jammer.” Het uur dat Huijts voor het interview vrijmaakte is voorbij. Hij moet naar de tandarts.  Hij kijkt nog eens naar de zwart-witfoto’s op tafel. „Nondedju”, zegt hij.  Zijn adjunct: „Willen jullie nog even het museum in?” De Rijk aangeklede dame is na de oorlog teruggegeven aan een Rothschild-erfgenaam. Het blijkt uit navraag van NRC en bleek evengoed eenvoudig te achterhalen. We sturen een verzoek per mail naar het gezaghebbende Bundesdenkmalamt in Wenen. Dat heeft de meeste kennis over teruggave van door de nazi’s gestolen kunst in Oostenrijk.  Twee werkdagen later is er een vriendelijke mail terug, met een historisch document van vijftien pagina’s als bijlage. Dat toont de teruggave van item “AR 2458” op 17 juli 1948. Het beeldje is die dag door een vertegenwoordiger namens de Oostenrijkse overheid teruggegeven aan „de vertegenwoordiger van A. Rothschild”, licht de onderzoekster toe in de mail.  We zijn altijd welkom voor meer informatie.  Het Bonnefantenmuseum belooft beterschap. Meer transparantie, open kaart, meer informatie voor de bezoekers. Het bordje bij de Rijk aangeklede dame zal worden aangepast.   Niet alleen de herkomst, ook de datering en de toeschrijving van de Rijk aangeklede dame aan de Limburgse houtsnijder Jan van Steffeswert leidden tot discussie. De toeschrijving is gebaseerd op de kennis van oud-conservator Peter te Poel van het Bonnefantenmuseum die geldt als dé kenner van diens werk. Op de TEFAF werd het beeld aangeboden zonder toeschrijving. De datering: ‘vroeg zeventiende-eeuws’. Het jaartal 1510 op de voet van het beeldje zou net als andere tekens later zijn aangebracht.  De keuringscommissie van de TEFAF twijfelde aan die datering. Ze dachten, unaniem, dat het jonger was - eerder negentiende-eeuws. Ze gaven verkoper Blumka „het voordeel van de twijfel”, aldus Frits Scholten die in die commissie zat.  De toeschrijving aan Van Steffeswert (circa 1460 – circa 1539) leidde tot verbazing. Voor het Bonnefanten werd elke twijfel weggenomen met de ontdekking van tekens aan de onderkant van de mantel in het beeld, waar de handtekening ‘IAN’ (Jan) in te lezen zou zijn.  Het museum heeft geen koolstof-14-datering gedaan, een eenvoudige methode om de datering van een kunstwerk te bepalen. Huijts: „Het lijkt mij heel boeiend om dat te doen op termijn.”||https://www.nrc.nl//nieuws/2022/09/30/het-geheim-van-de-rijk-aangeklede-dame-a4143711
2022-09-30||Weeskind||Op de nieuwe cd van ABBA staat een prachtig liedje over hommels. „Een wereld zonder hommels, dat zou een nieuw soort eenzaamheid betekenen”, zingen Agnetha en Anni-Frid. En daarmee slaan ze de spijker op zijn kop, daarvan kan ik getuigen, want ik ben eind augustus twee weken in het Moezelgebied in Duitsland geweest, en heb daar twee weken in een verdord woestijnlandschap rondgelopen zonder hommels. En zonder zweefvliegen. En vrijwel zonder vlinders: alleen koolwitjes. Geen nachtvlinders in het licht  van de straatlantaarns. Geen kevers op de bospaden. Zelfs geen mieren te bekennen op de keiharde, ingedroogde grond. Urenlang lopen door bossen met verdorde eiken en beuken zonder een insect te zien. Dat voelt inderdaad eenzaam. En het is inderdaad een nieuw soort eenzaamheid, een beklemmende eenzaamheid, leidend tot diepe melancholie, een melancholie die met alle Moezelwijn van de wereld niet te verdrijven is. Er is iets grondig mis in de wereld om je heen, dat voel je.    De insectloosheid van het Moezelgebied werd veroorzaakt door de extreme zomer. Omdat de grondwaterstand daar veel lager is dan hier in West-Nederland, resulteerden de hitte en de droogte in woestijngele vlaktes zonder bloeiende planten, in verdorde bossen met een knalharde, zinderende bodem.  In Amsterdam hadden we met dezelfde droogte en hitte te maken, maar door de hoge grondwaterstand konden bomen en struiken zich goed handhaven en in de stadstuintjes waren dankzij fanatiek sproeiwerk nog aardig wat bloeiende planten te vinden.  Bij terugkomst in de stad, in de avond, zagen we in ons portiek meer soorten insecten dan in twee weken Duitsland. Vooral nachtvlinders. De prachtige Oranje Wortelboorder, met een knaloranje bontje in zijn nek.  De Gestreepte Goudspanner.  En de topper: het Zwart Weeskind.  Een prachtige naam voor een prachtige, grote nachtvlinder, een soort waar het goed mee gaat. Twintig jaar terug vond je hem in Nederland alleen in Zuid-Limburg. Nu zit hij door het hele land, tot op Terschelling aan toe, en dus ook in een portiek in Amsterdam-Noord. Wij waren blij met hem, het was voor ons een nieuwe soort. We waren ook blij met de andere nachtvlinders die om ons heen dwarrelden, en met de spinnen die jacht op hen maakten. Ons portiek leeft. Hier klopt de wereld nog. Een wereld zonder insecten, dat moet je niet willen. Trouwens een zwaar onderschatte band, ABBA. Luister naar de wrange tekst van Knowing me, knowing you. Of naar de verstilde versie die de metalband Therion maakte van Summernight City. Of luister hoe de voorman van de Zweedse cult-band The Leather Nun het nummer Gimme Gimme Gimme (a man after midnight) een ietwat andere lading geeft. Songschrijvers Björn en Benny hebben de wereld veel moois gegeven.  Stadsecoloog Remco Daalder schrijft op gezette tijden over de dieren en vogels van Amsterdam.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/30/weeskind-a4143401
2022-09-30||Voorrang voor eigen inwoners op de woningmarkt, willen gemeenten dat wel?||Wie heeft het meeste recht om in een huis te wonen? Volgens minister Hugo de Jonge (Volkshuisvesting en Ruimtelijke Ordening, CDA) is dat niet altijd de hoogste bieder. Het is ook niet altijd degene aan wie een huiseigenaar zijn woning wil verhuren. Door een voorgestelde wijziging van de Huisvestingswet mogen gemeenten volgend jaar de helft van de vrijkomende huizen toewijzen aan hun eigen inwoners. Of, zoals het blog over stedelijk nieuws Stadszaken het beschreef: eigen volk eerst.    Het gaat om koopwoningen onder de NHG-grens (Nationale Hypotheek Garantie, momenteel een aankoopprijs van maximaal 355.000  euro) en om alle sociale huurwoningen. Gemeenten mogen ook woningen toewijzen aan mensen met een ‘economische’ of ‘maatschappelijke’ binding: leraren of verpleegkundigen bijvoorbeeld die nu geen huis kunnen vinden, of voormalige inwoners die willen terugkeren. Hoe ze de woningen tussen die groepen verdelen, is aan de gemeenten zelf.   De wetswijziging is al door het vorige kabinet ingezet, maar De Jonge gaat nog een stapje verder dan zijn voorganger Kajsa Ollongren: gemeenten mogen van hem 50 procent van de huizen toewijzen aan eigen inwoners. Tot nu toe was dat slechts 25 procent, Ollongren stelde 30 procent voor. Het laat zien dat beperking van de vrijheid van vestiging minder controversieel is geworden de afgelopen jaren, waarin de roep om ‘meer regie’ op de woningmarkt steeds luider is gaan klinken. De wetswijziging was een wens van de Vereniging van Nederlandse Gemeenten (VNG). Vooral in dorpen zouden starters en senioren vaak achter het net vissen doordat mensen van buiten de regio met de overwaarde van hun huis meer kunnen bieden.    Maar is het voorstel uitvoerbaar? „Het lijkt niet echt goed doordacht”, zegt Peter Boelhouwer, hoogleraar woningmarkt aan de TU Delft.   Een overheid die bepaalt wie een woning mag kopen die al een eigenaar heeft: dat is  vergaand ingrijpen in het eigendomsrecht. „En het gaat  om de helft van huizen. Welke helft kies je dan?”, zegt Boelhouwer.     Gemeenten weten dat zelf ook nog niet. Ze beraden zich op hoe het beleid kan worden ingevuld. Zo zegt de gemeente Ede „veel haken en ogen” te zien aan het voorstel als het gaat om bestaande koopwoningen. Ook de Raad van State is zeer kritisch over de wijziging. De „beperking van de vrijheid van vestiging” wordt door het wetsvoorstel onvoldoende onderbouwd, een heldere probleemanalyse ontbreekt en het is onduidelijk wat de effecten zijn van de wet, aldus de Raad in een advies van juli. Zo kan het nadelig zijn voor mensen die hun huis willen verkopen en hierdoor inkomsten mislopen. Onderzoeksbureau RIGO adviseerde in 2020, in een evaluatie van de wet, de mogelijkheid om huizen toe te wijzen aan inwoners juist opnieuw tegen het licht te houden vanwege de botsing met de vrijheid van vestiging. Woningmarkteconoom Matthijs Korevaar, docent aan de Erasmus Universiteit Rotterdam en gastdocent aan de Columbia Business School in New York, las „met enige verbazing” de toelichting bij het wetsvoorstel. „Er zitten een paar vreemde kronkels in.” De wijziging moet een oplossing bieden voor twee problemen: dat mensen geen huis meer kunnen vinden omdat mensen van buiten de regio meer bieden, en dat mensen in vitale beroepen – leraren, verplegers, agenten – niet meer kunnen wonen waar ze werken. „Maar het ene probleem is de oorzaak van het andere probleem. En de échte oorzaak wordt er niet mee opgelost: dat de huizenprijzen de laatste decennia regionaal zo enorm zijn gaan verschillen.”    Met deze wet, aldus Korevaar, zegt de overheid eigenlijk dat het problematisch is dat mensen uit een duur woningmarktgebied hun heil zoeken in een goedkoper gebied. „Maar iedereen die verhuist, komt ergens vandaan. Mensen die anderen ‘van de markt drukken’ doen dat doorgaans omdat ze het zelf ook niet meer kunnen betalen in hun eigen regio. Tenzij ze genoegen nemen met een piepklein appartementje.”    De vraag is dus wat dit oplevert. „Als iedereen voorrang krijgt in zijn eigen regio, bestaat het probleem nog steeds.” Logischer zou zijn om mensen in vitale beroepen in dure woningmarktgebieden meer salaris te betalen, vindt Korevaar. „Een buschauffeur in New York krijgt veel meer betaald dan een buschauffeur in de Midwest, omdat de kosten voor levensonderhoud daar veel hoger zijn. Ook in Londen is dat gebruikelijk.”   Het ministerie van Binnenlandse Zaken ziet de rechtvaardiging in aanpassing van de wet in de cijfers. Gemeenten mogen sinds 2014 een kwart van hun woningen aan eigen inwoners toewijzen, en doen dat steeds meer. Regels voor toewijzing moeten worden vastgelegd in een huisvestingsverordening, die ongeveer de helft van de gemeenten in 2020 had. Uit de evaluatie van onderzoeksbureau RIGO bleek dat toen 102 van de 178 gemeenten gebruikmaakten van voorrangsmogelijkheden op grond van binding: 74 procent van alle gemeenten met een huisvestingsverordening. In 2016 was dat nog 55 procent. Volgens Thierry Wever, een van de onderzoekers, staat dat beeld in grote lijnen nu ook nog overeind.  Toch zijn gemeenten helemaal niet zo eensgezind, blijkt uit een inventarisatie van NRC, waarvoor is gesproken met achttien gemeenten. Sommige zijn blij met de aanstaande verruiming, andere zien de noodzaak niet omdat zij bijvoorbeeld groeiambities hebben en juist nieuwe inwoners van buiten de gemeente willen trekken. Dat laatste geldt vooral voor de gemeenten met de meeste verhuizingen binnen de eigen gemeente, zoals Enschede, Dordrecht, Terneuzen en Venlo. In Enschede verhuist 53 procent van alle verhuisde personen binnen de eigen gemeente, in Venlo is dat 59 procent, blijkt uit de analyse van NRC. Dat is zonder gebruik te maken van de reeds bestaande voorrangsmogelijkheden.   Urk steekt er met kop en schouders bovenuit: bijna 70 procent van alle personen die er in 2021 verhuisden, woonde al in de gemeente. Urk heeft geen verordening voor het toewijzen van woningen en zal ook geen gebruikmaken van nieuwe mogelijkheden, zegt een woordvoerder, omdat de druk van buiten op de woningmarkt in Urk „minder merkbaar” is.  Terwijl De Jonge in de toelichting van de wetswijziging de nadruk legt op dorpen die moeite hebben eigen bewoners te huisvesten, laat de evaluatie zien dat vooralsnog juist grotere gemeenten gebruikmaken van de mogelijkheid woningen te verdelen onder bepaalde groepen. Gemeenten met een huisvestingsverordening liggen vooral rond de Randstad. De analyse van waar mensen het meest binnen de gemeente verhuizen, toont eveneens geen duidelijke tendens naar dorpen. In zowel grote steden zoals Amsterdam en Den Haag, als veel kleinere gemeenten zoals Bunschoten of Sluis, woonde van de verhuisde personen ongeveer 50 procent of meer al in die gemeente. De gemeente Amsterdam zegt blij te zijn met het voorstel van de minister, vooral omdat het in sommige buurten „extra belangrijk is dat buurtbewoners in de buurt kunnen blijven wonen”, zegt een woordvoerder. Bovendien gaat hiermee voor de gemeente de concrete wens in vervulling dat ook koopwoningen toegewezen kunnen worden op basis van lokale binding. Vraag is hoeveel de stad daaraan heeft: er zijn nauwelijks woningen te koop onder de NHG-grens van 355.000 euro. Daarom pleit Amsterdam voor een hogere grens.   Ook Utrecht, waar meer dan de helft van de verhuizingen binnen de gemeente is, wijst al veel woningen toe. 50 procent van de huurwoningen mag al toegewezen worden aan mensen uit de regio (in plaats van uit de gemeente). „Dat dat nu ook binnen de gemeente mag, voegt niet heel veel toe”, zegt een woordvoerder. De gemeente gebruikt de komende tijd om te beoordelen wat het met de wetswijziging zal doen. „Voorrang voor de ene groep betekent langer wachten voor de andere groep, we moeten de criteria dus goed wegen.”   De gemeente Den Haag noemt het voorstel voor de wetswijziging „niet wenselijk”, omdat het de concurrentie voor woningzoekenden binnen de regio verhoogt. De gemeente is meer voorstander van regionaal maatwerk, laat een woordvoerder weten, waarbij de woningen niet alleen kunnen worden toegewezen aan mensen binnen de eigen gemeente, maar binnen de hele regio.   Net als Amsterdam ziet ook de kleine gemeente Cranendonck (Noord-Brabant) de grens voor koopwoningen liever hoger liggen. Cranendonck ligt in het „stroomgebied van Eindhoven”, waardoor veel expats uit de stad naar de gemeente komen, zegt wethouder van Wonen Karel Boonen. Dat drijft de huizenprijs op, die zit gemiddeld boven de 400.000 euro. Boonen denkt zelf aan een grens van 370.000 euro. Cranendonck is voornemens „alle nieuwe mogelijkheden” op te nemen in het beleid. Volgens een woordvoerder van het ministerie van Binnenlandse Zaken (BZK) moet de NHG-grens voor 2023 nog bepaald worden, en zal dat „op korte termijn” gebeuren.   Voor de Waddeneilanden was de grens eerder al opgerekt naar 450.000 euro, en straks verdwijnt die grens helemaal, zegt de woordvoerder van BZK. Goed nieuws voor de eilanden: in de gemeente Vlieland zijn al „bijna geen huizen meer” onder die grens, zegt een woordvoerder. Ook op Ameland is het aanbod daarvan „beperkt”. Voor een eiland is het extra belangrijk inwoners bij zich te houden, zegt de woordvoerder van de gemeente Vlieland. „Je kunt moeilijk aan wal wonen en elke dag hierheen komen voor je werk.”  Gemeenten die wél veel aanbod hebben onder de huidige NHG-grens zijn bijvoorbeeld Terneuzen, Venlo en Enschede. Maar juist die gemeenten zeggen mensen van buitenaf te willen aantrekken, en daarom geen aanspraak te zullen maken op de nieuwe, verruimde regelgeving. De vraag is dus voor wie deze beleidswijziging een wezenlijk verschil maakt. En wat doet het met de prijs? Het ministerie verwacht mogelijk lichte prijsdalingen, omdat er per saldo minder woningzoekenden zullen zijn (degenen die geen recht hebben op een woning haken af) en dus minder hoge biedingen. Maar het ministerie verwacht ook dat dat effect beperkt zal zijn, omdat er zoveel woningzoekenden zijn dat „men nog steeds tegen elkaar zal opbieden”. En voor andere woningen kunnen de prijzen juist stijgen, verwacht Korevaar. „Degene die meer had willen bieden op de woning in het goedkopere woningmarktgebied, kan dat bod nu doen in een ander woningmarktgebied.” Die zal dan alleen genoegen moeten nemen met een kleinere woning.     Maar ook Korevaar verwacht geen echt grote prijseffecten. Omdat de maatregel maar voor maximaal 50 procent van de woningen geldt – en niet elke gemeente er gebruik van gaat maken. Dat laat meteen het probleem zien van deze wetswijziging, zegt hij: „Als het probleem écht zo groot is als wordt voorgedaan, dan zou je hele grote prijseffecten willen. Want dan zouden allemaal mensen die nu achter het net vissen hiermee geholpen worden. Dat zelfs het ministerie dat niet verwacht, laat zien dat het kennelijk wel meevalt.” ||https://www.nrc.nl//nieuws/2022/09/30/voorrang-voor-eigen-inwoners-op-de-woningmarkt-willen-gemeenten-dat-wel-a4143723
2022-09-30||Britse minister van Financiën Kwarteng is een tory pur sang||Nog geen vier weken is Kwasi Kwarteng minister van Financiën, maar zijn besluiten hebben het Verenigd Koninkrijk in een financiële achtbaan gestort. Na de door hem aangekondigde belastingverlagingen, gefinancierd door leningen, daalde het Britse pond deze week tot recordlaagte, en dat vertrouwen is nog niet hersteld. Desondanks lijkt minister Kwarteng niet toe te geven aan de grote  druk om de maatregelen terug te draaien. Wie is hij?  Kwasi Kwarteng (47) mag de eerste  zwarte minister van Financiën van het Verenigd Koninkrijk zijn, in alle andere opzichten verloopt zijn carrière zoals die van een standaard Conservatieve politicus. Als kind gaat hij naar de prestigieuze kostschool Eton – net als oud-premiers Boris Johnson, David Cameron en tientallen andere landelijke politici.  Daarna studeert Kwarteng klassieke talen en geschiedenis in Cambridge. Nadat hij een paar jaar werkervaring opdoet als analist bij een bank en een conservatieve denktank, komt hij in 2010 in het Lagerhuis.   Zijn ouders verhuizen in de jaren zestig als studenten van Ghana naar Londen. Ook zij zijn ambitieus. Vader Alfred is econoom, moeder Charlotte advocaat. In de jaren tachtig bewondert zijn moeder Margaret Thatcher, vertelt Kwarteng in interviews. Een vrouw uit de middenklasse die het tot premier schopt: dat dit kan in het VK! Net als Thatcher gaan ze bij hem thuis naar de methodistische kerk.  Tijdens zijn studiejaren in Cambridge wordt Kwarteng geaccepteerd „op plekken die het minst tolerant zijn, en waar je als vrouw al helemaal nooit binnenkomt”, vertelt een vriendin uit die tijd, Catherine Brown, in een BBC-profiel over hem. Kwarteng loopt diners en debatclubs af, draagt pakken van tweed en corduroy, een hoornen bril en rookt soms  pijp. Hij staat bekend als leergierig, ijverig en welbespraakt. „Hij dacht: waarin excelleren de Britten? Laat ik ze dan hierin verslaan”, zegt Brown. Later promoveert Kwarteng op een Britse valutacrisis aan het einde van de zeventiende eeuw, toen een tekort aan zilver heerste. Hij dacht: waarin excelleren Britten? Laat ik ze hierin verslaan’ Eind jaren negentig krijgt Kwarteng, hij is dan in de twintig, een column in het conservatieve dagblad The Daily Telegraph. Geregeld neemt hij standpunten in om rebels te zijn, niet omdat hij het er per se zelf mee eens is. Zo houdt hij een pleidooi tegen het volgen van een universitaire opleiding en noemt hij een diploma „een velletje papier waar een soort magische autoriteit van af straalt”.  In 2010 komt Kwarteng tegelijk met de huidige premier Liz Truss in het parlement. Ze vinden elkaar op de rechterflank van de partij. Beiden zijn neoliberaal, beiden willen een zo klein mogelijke overheid en zoveel mogelijk ruimte voor de markt. In 2012 schrijven de twee met nog enkele andere Lagerhuisleden het inmiddels beruchte boek Britannia Unchained, waarin ze Britten „de grootste nietsnutten ter wereld” noemen. Ze pleiten voor lagere belastingen en minder regulering om de Britse economie weer competitiever en productiever te krijgen. Ook stemt Kwarteng  vóór uittreding van het VK uit de Europese Unie. Als hij eenmaal in het Lagerhuis zit, moet Kwarteng langer wachten op carrièrekansen dan zijn politieke jaargenoten. Hij zou in die beginjaren te kritisch zjin geweest op partijleider David Cameron. Liz Truss krijgt in 2012 haar eerste post als staatssecretaris, Kwarteng wordt pas in 2017 benoemd tot naaste medewerker van een minister. Aan Boris Johnson – die in 2019 partijleider en premier wordt – is Kwarteng wel uitgesproken loyaal. Die beloont hem met een kabinetspost: hij wordt minister van Energie en Klimaatverandering.  Als minister is Kwarteng pragmatisch en probeert hij de duurzame ambities van de regering-Johnson waar te maken. Overheidsingrijpen is ineens geen probleem meer. Volgens The Times staat er een wit magneetbord in zijn kamer, waar hij met grote letters MSH op heeft geschreven: Make Shit Happen. Eronder  een lijst van groene successen dankzij overheidsinvesteringen, met windmolenparken op zee en fabrieken voor elektrische auto’s.  Liz Truss en Kwasi Kwarteng hebben een goede band. Als deze zomer blijkt dat Truss waarschijnlijk de nieuwe premier wordt, gaat zijn naam al snel rond als  minister van Financiën. Kwarteng schrijft een opiniestuk voor de Financial Times over  hoe een regering onder Truss Britse huishoudens zal helpen met de hoge energieprijzen, maar ook verandering op de lange termijn zal bewerkstelligen. „Dat betekent lagere belastingen, geld teruggeven aan burgers en onze bedrijven ontdoen van zware belastingen en ongeschikte regelgeving.”  De doortastende start die Kwarteng hiermee had willen maken, heeft de regering nu in grote problemen gebracht. De maatregelen – een einde aan het verbod op bankiersbonussen en het afschaffen van de hoogste belastingschijf – zijn gebaseerd op het idee van trickle-down economics. Het is een overtuiging die hij en Truss delen: dat stimulerende maatregelen voor de elite vanzelf doorsijpelen naar de rest van de economie. Het is tegelijk een betwiste ideologie, die extra negatief werd ontvangen omdat Kwarteng en Truss het niet nodig vonden om een onafhankelijke doorrekening van hun voorstellen te laten maken.  In reactie op de financiële onrust zei Kwarteng afgelopen week dat die „wereldwijd speelt” en dat ze de markten zullen bewijzen dat hun plan „solide en geloofwaardig” is. Vooralsnog winnen  zijn ideologische principes het dus van pragmatisme. Kwarteng zou zich ook hebben voorgenomen om nauw te blijven samenwerken met premier Truss – ook omdat hij heeft gezien hoe slecht de verstandhouding was tussen Boris Johnson en zijn minister van Financiën Rishi Sunak.  Maar inmiddels vragen Britse media zich af of Kwasi Kwarteng de kortst zittende minister van Financiën gaat worden. En of hij enig idee heeft hoe gewone Britten leven, en hoe zij de stijgende kosten van het dagelijks leven moeten bolwerken. Critici zeiden de afgelopen week tegen The Times dat hij als bevoorrecht lid van de Britse elite „geen flauw benul heeft wat armoede betekent”.||https://www.nrc.nl//nieuws/2022/09/30/conservatief-volgens-het-boekje-2-a4143780
2022-09-30||Waartoe dient dat romantiseren in ‘Terug naar Insulinde’?||De naam ‘Insulinde’ voor de vroegere kolonie Nederlands-Indië heeft nog altijd een grote attentiewaarde. Multatuli gebruikte de bijnaam (hij bedacht ook ‘gordel van smaragd’) in de Max Havelaar (1860).  Actrice en schrijfster Elle van Rijn noemt haar boek over het kampleven van het Hollandse tropenkind Rosa Terug naar Insulinde. De gevoelens van nostalgie die de titel oproept staan in contrast tot de inhoud. Met inlevingsvermogen en oog voor rauwe details schildert zij de interneringskampen waarin Rosa terechtkomt, met het verblijf in Kamp Tjideng en zijn beruchte, sadistische commandant Sonei als dieptepunt. Het is het relaas van overleving in oorlogstijd dat een hoge positie in de Bestseller 60 van het CPNB rechtvaardigt.  Ingewikkeld wordt het als we gaan analyseren tot welk genre het boek behoort. Van Rijn baseert het personage Rosa op de herinneringen die Mary Hens (1925-2021) haar in haar laatste levensjaren vertelde. Op nadrukkelijk verzoek van  de familie interviewde ze mevrouw Hens, putte ze uit haar dagboeken en brieven teneinde haar leven in boekvorm vast te leggen. Ook maakte ze gebruik van foto’s en verhalen die Mary Hens zelf optekende. Daarnaast raadpleegde ze secundaire bronnen over de interneringskampen,  getuigenverklaringen en beeldmateriaal van onder andere het NIOD Instituut voor Oorlogs-, Holocaust- en Genocidestudies. In het boek is een stevige literatuurlijst opgenomen. In haar verantwoording noteert Van Rijn: „Als schrijfster heb ik de ruimte genomen om haar leven te romantiseren.” Hiertoe heeft ze verhalen toegevoegd die Mary Hens niet heeft meegemaakt en Rosa dus wel; dit is het romantiseren. Dat is een interessante literaire exercitie. Enerzijds vertelt Van Rijn het op autobiografische bronnen gebaseerde kampverhaal van mevrouw Hens, anderzijds voegt ze er min of meer fictieve elementen aan toe. Als reden geeft ze aan dat ze lege plekken moest invullen om de puzzel compleet te maken. Wel benadrukt ze dat haar werkwijze er altijd op gericht is gebeurtenissen uit de dagelijkse realiteit te nemen die „precies in dezelfde periode hebben plaatsgevonden”.    In haar vorige boek De crèche (2020) nam Van Rijn het waargebeurde verhaal van enkele vrouwen die Joodse kinderen van deportatie redden tot uitgangspunt. De nabestaanden herkenden zich niet in de door Van Rijn neergezette personages en eisten aanpassing en correcties  bij een herdruk. Die kwamen er, en het ‘waargebeurde verhaal’ werd vervangen door ‘naar het verhaal van’. In een interview met De Telegraaf (22 augustus) stelt Van Rijn dat haar boeken behoren tot „waargebeurde fictie”, dus ook Terug naar Insulinde. Zelf noemt zij dit boek een historische roman. Waartoe dient dat gegoochel met genre envertelperspectief, met werkelijk gebeurd en  romantiseren? Komt het voort uit angst opnieuw te moeten corrigeren?    Eigenlijk heeft Van Rijns boek al deze omtrekkende bewegingen niet nodig. Ze weet de ervaringen van Rosa met inlevingsvermogen en oog voor sprekende, dramatische details op te roepen. Het is misschien niet het meest originele boek over de Japanse kampen, het is zeker overtuigend.     ||https://www.nrc.nl//nieuws/2022/09/30/waartoe-dient-dat-romantiseren-in-terug-naar-insulinde-a4143300
2022-09-30||Eén worden met de natuur is hard werken||Ons Amsterdamse balkon herkende je aan de rode geraniums. De stoeptegel naast de voordeur was eruit gewipt, zodat de blauweregen via de regenpijp omhoog kon groeien, en bij het kleinste briesje krasten de takken al over het keukenraam. Het balkon stond vol met aardewerken potten, gevuld met Afrikaanse lelies, kuiflavendel, oleanders en pluimspirea, en zelfs een bak met witte petunia’s die mijn man  ontzettend lelijk vond. In een hoek lagen zakken tuinaarde opgestapeld, zodat er nauwelijks ruimte over was om aan het smeedijzeren Franse tafeltje te zitten.  Achter dat balkon met die geraniums, áchter die balkondeuren, zat ik de negende maand van mijn zwangerschap uit. Het was maart, bijna lente, en ik herinner me dat ik vaak op mijn bureaustoel naar buiten zat te kijken. Het uitzicht reikte tot aan de hoge stenen muur van het huizenblok aan de overkant. Aan het einde van de middag, wanneer de zon laag stond, viel de schaduw van ons eigen huis op de muur aan de overzijde, waardoor de muren zich als het ware verdubbelden. De straat bestond uit steen, cement, metaal. ’s Nachts werd ik gewekt door het geschreeuw van de stamgasten van café Bonita Latina. Soms stapte ik uit bed om te kijken wat er gebeurde. Ik weet nog dat er een keer een vechtpartij was en vervolgens twee grote vrouwen in minirok dwars over de tramrails liepen; iemand gooide een bierglas kapot op straat, er klonk gegil.  Wanneer ik weer verder sliep keerde een repetitieve droom terug: van groene weilanden, lucht, wolken. Een uitgestrekte horizon. Het landschap van mijn jeugd. De beginperiode in Amsterdam was er een van gelukkige, wilde jaren geweest: ik bezocht de hipste underground feesten op een pas aangemeerde onderzeeboot, oudjaarsfeesten vierden we in een bunker op het NDSM-terrein (toen er nog geen hotel of marketingbedrijf was te bekennen), er waren optredens van het rockbandje van onze vriendengroep, die steevast doorgingen tot in de vroege ochtend. Wildvreemden bleven op onze bank slapen. Zorgeloos verhuisde ik van het ene appartement naar het andere, om daar als vanzelfsprekend vriendschap te sluiten met nieuwe huisgenoten. Ik werkte voor de Vogue, voor reclamebureaus, en later als zelfstandig journalist, tot ik mij toelegde op het schrijven van romans. Het was een volkomen geprivilegieerd, zorgeloos bestaan waarbij de dagen aan elkaar hingen van borrels in galeries en boekhandels en quasi openhartige gesprekken in hippe koffiehuizen met mensen die konden bijdragen aan je netwerk. Foto Loek Buter
 Maar wie woont in de stad moet over een zekere stoïcisme en gewenning beschikken wat betreft de voortdurende aanwezigheid van andere mensen. Tijdens die zwangerschap waren inbraken schering en inslag in het gebouw. Er was een eindeloze verbouwing bij de buren aan de gang, waarbij vrijwel dagelijks het geratel klonk van een drilboor. Onze buren (jonge, ruwe gasten die moesten re-integreren in de maatschappij) ruzieden graag rond vier uur ’s nachts. De trambaan voor onze deur was maandenlang opengebroken, zodat ’s nachts het aanhoudende gegil van slijpschijven klonk. En dan was er natuurlijk nog café Bonita Latina. De dromen over het platteland van mijn jeugd bleven terugkeren, als vage luchtspiegelingen. Onze dochter werd geboren. Vanaf dat moment draaiden de dagen om slaap en rust, maar helaas werd ze van het minste of geringste geluidje wakker, tot we ten slotte niet anders konden concluderen dan dat we moesten vertrekken. Zoals Joan Didion zegt in Dat zeggen we vaarwel: „Het is mogelijk te lang op de kermis te blijven hangen.” Toen onze dochter twee jaar was, verhuisden wij naar een boerderij op het Westfriese platteland, en namen alle balkonplanten met ons mee.  De boerderij stond op een erf van één hectare groot, niet ver van het dorp waar ik opgroeide. Een vervallen huis, gelegen tussen de groene akkers, met aangrenzend een oude koeienstal waarvan de mestkelders al in geen jaren waren geleegd. De rest van het erf bestond vooral uit gras, damhekken en betonplaten. Op het achterste kalverenweidje stonden drie hoge populieren die boven alles uittorenden en op sterven na dood waren.  Ik plagde een stuk gras af, twee bij twee meter. Bij het tuincentrum kocht ik een paar planten, zonnehoed, salie en een scharnierplant. Daar begon het mee. Maar toen de zomer aanbrak en de natuur tot leven kwam, werd ik al snel bevattelijk voor de beelden uit tuintijdschriften die ik met enige regelmaat was gaan lezen; van weelderige tuinen, hoge siergrassen, aangevuld met kleurige prairieplanten als koninginnekruid, pimpernel en verbena, zo’n beetje in de stijl van tuinarchitect Piet Oudolf, die het patent heeft op de natúúrlijke tuin. Ik las dat de wilde bij op uitsterven stond. Daar moest ik ook wat mee. Ik kocht een zakje met een wildebloemenmengsel, dat ik ergens naast het pad uitstrooide.  Onze buurman, eigenaar van een loonbedrijf met graaf- en werkmachines, kwam op een ochtend op ons verzoek met zijn kraantje onze voortuin ingereden. Hij sloopte de grasmat en de bruine, halfvergane coniferen eruit en groef nieuwe borders uit.  Langzaam maar zeker kreeg de tuin zijn vorm. En met het aanbreken van het voorjaar kregen ook onze dagen een zekere regelmaat en structuur: gewekt door de vogels stonden we om zes uur op, om na de schemering weer te gaan slapen. Ons dochtertje bracht meer tijd dan ooit buiten door en joeg de kippen en de katten achterna; ’s avonds was ze vaak zo uitgeput dat ze zonder één enkele onderbreking de nacht doorsliep.  Na de siertuin volgde niet veel later de moestuin. Vier bedden moesten er komen. Urenlang stond ik te spitten in de bonkige zeeklei, twee steken diep, met kromme rug. „Alle emancipatie en feminisme ten spijt heb ik nog nooit op de zware zeeklei een vrouw zien spitten”, schrijft Maarten ’t Hart in De groene overmacht. Ha! dacht ik, dan heeft hij buiten mij om gerekend. Hoewel mijn vertrek naar het platteland was ingegeven door een behoefte aan stilte, aan lucht en een uitzicht op de horizon, in het door sentimentele gevoelens ingegeven verlangen naar éénwording met de natuur, zat ik meer dan ooit met mijn handen in de aarde. Onze grond bestaat uit zware zeeklei, ontdekte ik al snel, dat vruchtbaar en zompig is op regenachtige dagen, maar in één brok steen verandert na een amper een week droogte.  „Alle culturen kennen een zekere verering van de natuur, maar alleen in moderne, geprivilegieerde samenlevingen als de onze zie je zo’n sterke neiging om de natuur te romantiseren”, zei theoloog Alan Levinovitz in 2020 in Trouw. Wie meer afhankelijk is van de natuur, heeft meer besef van de soms ruwe werkelijkheid, zo stelde hij. Zo’n ruwe werkelijkheid was dat het op het platteland vreselijk hard waaide. Met windkracht zes kwam ik op mijn oude stadsfiets nauwelijks vooruit. Regelmatig moest ik op zo’n verlaten polderweg van mijn fiets stappen. Ik kreeg als verjaardagscadeau het boek van Sepp Holzer, Holzer’s permacultuur. Volgens hem creëer je een vruchtbare bodem door groenbemesters te planten en stukken karton en stro en plantenresten gewoon te laten liggen, waarna het zijn werk doet. „Als je de bodem met zorg behandelt dan zal de natuur voor jou werken”, beweert Holzer. Volgens zijn theorie  is de beste tuinier een luie tuinier. Spitten was al helemaal niet nodig! Wanneer de grond eenmaal van een laag compost was voorzien, deden de regenwormen al het werk.  Was het werkelijk zo simpel? Het eerste jaar ging voorbij en de herfst brak aan. De moestuin maakte een verloren indruk: de spruiten waren geknakt door de zuidwesterwind, de rucola was doorgeschoten en in het midden stond één majestueuze artisjok die nog een laatste keer uitbundig bloeide voordat hij een stille dood zou sterven. De zeeklei was sompig en ondoordringbaar door de vele hoosbuien.  Nu ik dus een eigen erf had, en een tuin en moestuinbedden, moest ik bedenken hoe je een vruchtbare bodem creëert, en al snel sjouwde ik rond met kruiwagens paardenmest die ik over de omgespitte grond kieperde. Ik bewaarde de as uit de houtkachel om het over de bodem uit te strooien, alsof ik voortdurend afscheid nam van  dierbare familieleden. Ook verzamelde ik herfstblad in vuilniszakken (een tip van Monty Don van BBC’s Gardeners’ World) en die vuilniszakken moest ik minstens een jaar laten staan, waarna ik een soort goud zou creëren, namelijk compost, dat met zijn schimmels en voedingsstoffen de ideale voedingsbodem vormde voor al mijn bloemen en planten.  Ik bewaarde de as uit de houtkachel om het over de bodem uit te strooien, alsof ik voortdurend afscheid nam van dierbare familieleden Ik hield mezelf voor dat we op een dag al onze eigen groentes zelf zouden kweken en niet langer afhankelijk waren van de supermarkt. Fruit konden we plukken van onze eigen bomen in de boomgaard. Langzaam maar zeker zouden we (of in ieder geval toch deels) kunnen leven van alles wat groeide en bloeide op ons erf.  Ik ben vast niet de enige die verlangt naar zo’n symbiotische relatie met de natuur. Inmiddels woont wereldwijd meer dan de helft van de mensen in de stad en is een tuin, laat staan een heel erf, niet bepaald een vanzelfsprekendheid. Tegelijkertijd groeit de behoefte aan de ongerepte wildernis, als tegenhanger van de geïndustrialiseerde samenleving. We eten steeds vaker organic of biologisch, de stadsparken zijn omgetoverd tot ware lusthoven, beplant met ‘wilde’ bloemen en rommelige prairieplanten, en er zijn zelfs een paar fanatiekelingen die een heel bijenvolk houden op hun dakterras, hartje stad.   Dat alles met de klimaatverandering als aanjager.  We moeten zorg dragen voor onze natuurlijke leefomgeving, al is het voor een paardenbloem tussen de stoeptegels. Het lijkt wel of iedereen één wil worden met de natuur. Films als Nomadland en Into the Wild en populaire romans als Paulo Cognetti’s De acht bergen en Het zoutpad van Raynor Winn zijn gestoeld op datzelfde verlangen: de terugkeer van de mens naar, zoals Rousseau het noemde, ‘de nobele wilde’.  Dat buitenleven was lange tijd volstrekt normaal: als jager-verzamelaars struinden we door de bossen, later galoppeerden we als ridders over de open vlaktes. In Het Civilisatieproces (1982) van Norbert Elias – de godfather van de sociologie – beschrijft hij heel mooi hoe op oude ridderprenten het wijde landschap bijna altijd het standaarddecor vormde van de ridders: „Kleine dorpen, akkers, bomen, weiden, riviertjes en heuvels. […] Nog niets echter in deze prenten zweemt naar dat reikhalzend verlangen, die ‘sentimentele’ instelling tegenover de ‘natuur’.”  Het was er gewoon. Pas toen er een scheiding ontstond tussen stad en platteland veranderde dat een beetje. Ergens in de zestiende eeuw vertrokken steeds meer mensen naar het ‘stedelijke hof’: de hele samenleving raakte nauwer vervlochten en ten slotte gaf de adel het vrije buitenleven op. In ruil voor de veiligheid van de koning of de vorst moesten de mensen strikte regels opvolgen. Werden we toen ook al gedreven door innerlijke angst? Vast wel. Maar door dat afgeschermde leventje aan het hof werd de natuur na verloop van tijd ook op een afstand geplaatst, en tegelijkertijd verheerlijkt. In onze nieuwe realiteit offerden we vrijheid op voor veiligheid, lusten voor beschaving en ten slotte de natuur voor de stad. Met mijn ontsnapping uit het stedelijk hof keerde ik terug naar mijn natuurlijke habitat, slechts een paar kilometer van de plek waar ik was opgegroeid. Waar het groen in de moderne steden vooral wordt geromantiseerd, draait het op het platteland vooral om beheren, ontdekte ik al snel. Na een week van hoosbuien in de zomer, afgewisseld door zon, schoot het onkruid uit de grond. Distels en zuring. Niet een of twee, maar met hónderden tegelijk. Ik had twee opties: alles doodspuiten of met een mestvork al dat addergebroed uitsteken. Een paar weken niet schoffelen en de moestuinbedden stonden vol met kweekgras, winde en brandnetels. Ook waren we ineens verantwoordelijk voor de sloten rond ons erf, die in de herfst moesten worden ‘geschouwd’ oftewel uitgebaggerd, om te voorkomen dat ze dichtslibden met riet en modder.  „De natuur is zelf ook niet zo harmonieus als het lijkt. De natuur is een chaos van concurrerende soorten en van soorten die samenwerken”, zei milieuhistoricus Wybren Verstegen in de podcast van De Kennis van Nu. Volgens hem bestaan stabiele ecosystemen eigenlijk niet, en opgaan in de natuur is geen pretje. „Als je één wordt met de natuur, dan ga je dood, binnen een week.” Want juist in de natuur moet je je menselijke eigenschappen aanwenden om te overleven. Je moet de natuur goed kennen, hard nadenken. En we hebben onze menselijke eigenschappen nodig om de natuur te behouden en de problemen die we zelf hebben veroorzaakt op te lossen. „Doe me een lol en ga tuinieren”, zegt Verstegen. Het is waar: wie buiten woont moet voortdurend zorgen de boel een beetje onder controle te krijgen. Een aanzwellende to-do list verstoorde mijn plattelandsrust: schoffelen, snoeien, onkruid wieden en maaien.  Op een koude winterdag in februari afgelopen jaar ging ik op bezoek bij Cornelie Ploeg; ze woont bij de vuurtoren van Workum in Friesland en leeft volledig zelfvoorzienend. Ik leerde haar kennen via mijn man, die fotograaf is en haar een paar seizoenen met de camera volgde. Hij spoorde mij aan haar eens te ontmoeten. Lange tijd woonde Cornelie hier samen met haar man, Reid, op deze afgelegen plek aan het einde van de dijk aan het IJsselmeer. In die beginperiode was het rietland onderaan de dijk nog woest en onontgonnen, zilt van het zeewater dat eeuwenlang tegen de kust had geslagen. Met een zeis maakte Reid het land vrij van riet, plantte bomen voor de luwte en groef greppels uit voor afwatering. Ook legde hij een moestuin aan. Inmiddels is Reid al enige tijd overleden en woont Cornelie hier alleen bij de vuurtoren en onderhoudt eigenhandig het stuk grond van een paar hectare groot. Cornelie is eind zestig, met sprankelende ogen en rode blossen op haar wangen van de gure zuidwestenwind. Energiek liep ze op haar klompen de dijk af, naar de moestuin en de fruitboomgaard die jaarlijks zo veel appels opleveren dat ze er „tot diep in de winter” van kan eten. Water komt uit een eigen bron en elektriciteit wekt ze op met een windmolentje en enkele zonnepanelen, nét genoeg om een paar lampen van te laten branden. Cornelie is bepaald niet het type dat haar dag doorbrengt op een tuinbank om enkel van het landschap te genieten. Als geen ander weet ze dat samenleven met de natuur vooral aankomt op beheren. Die ochtend, toen ik haar ontmoette, had ze de slootjes achterop het land al schoongemaakt en een afvoer gemaakt, om ervoor te zorgen dat het goed af kan stromen, „anders staat alles onder water”. De rest van haar dag bestond uit het knotten van wilgen, het slepen van de takken naar de geiten die ervan aten, aanmaakhout verzamelen, de moestuin voorjaarsklaar maken en het snoeien van de fruitbomen. „Het zijn klusjes waar je warm van wordt!”, zei ze. „Het weer bepaalt wat je kunt gaan doen.”   Ze liet me zien hoe ze de waterkers in de sloot laat groeien, dat er inderdaad groen en weelderig bij ligt. Ze leerde me om vliesdoek – dat isolerend werkt – te gebruiken in de moestuin, om de aarde in het vroege voorjaar wat op te warmen. In de schuur overhandigde ze me een pot ‘Heilige boontjes’ om die zelf thuis te planten. De natuur zorgt ervoor dat je je eigen voedsel hebt en jezelf kunt bedruipen. Cornelie houdt kippen voor de eieren, schapen voor de wol, en in het verleden melkte ze haar eigen geiten. Als imker maakt ze al 26 jaar honing met haar eigen bijenvolk. Ze benadrukte dat je zelfs met een kleine tuin al je eigen groenten kunt verbouwen. Wat ze niet zelf kan maken, ruilt ze of koopt ze van vrienden. Zolang haar gezondheid het toelaat, wil ze in de vuurtoren blijven wonen. Wat opviel, en wat ik gaandeweg ook had geleerd op mijn eigen erf, is dat voor Cornelie het autarkisch bestaan voornamelijk draaide om het voortdurend controleren en beheren van het stuk grond. Het is hard werken. Door weer en wind. Toch doet ze niets liever.  Wie woont in het Hollandse polderlandschap weet dat zoiets als wilde of ongerepte natuur een illusie is. In tegenstelling tot het berglandschap, dat onveranderlijk is en in steen gehouwen, is de delta waar ik ben opgegroeid nooit voorgoed. Het is een land door mensenhanden gemaakt, aan de tekentafel bedacht. De zompige moerasdelta moet voortdurend worden onderhouden. Uitgeschept en uitgebaggerd. Er moeten sloten worden gegraven. Dijken aangelegd. Dankzij onze menselijke eigenschappen zijn Hollanders in staat de natuur te behouden. En het feit dat zij door mensenhanden is gecreëerd geeft het land juist haar schoonheid.  Waar ter wereld vind je een ringvaart afgeschermd door gouden rietkragen? Een kunstig netwerk van weilanden, omgeploegde akkers en kaarsrechte sloten als een schilderij van Mondriaan? De lange rijen knotwilgen bovenop de dijk, hun ruggen gekromd naar de wind? Toch zijn we voortdurend ontevreden omdat onze natuur op geen enkele manier te vergelijken valt met de dichtbeboste streken van Duitsland of de grillige berglandschappen van Amerika. Dáár vind je pas onaangetaste, desolate landschappen. Leegte. De totale afwezigheid van de mens. Draait daar eenwording met het landschap niet om? Toch is het maar net welke definitie van de natuur je hanteert. „Zelfs de landschappen die naar ons idee volkomen onaangetast zijn door onze cultuur, blijken bij nadere inspectie daar vaak een product van te zijn”, zegt Simon Schama in Landschap en herinnering. Heidelandschappen zijn ontstaan door systematische begrazing en het afplaggen van zandgronden. In duingebieden is het helmgras met de precisie van haarimplantaten geplaatst. De Hollander weet hoe het is om sámen te leven (of te werken, wil ik bijna zeggen) met het groen dat ons omringt. We kunnen hier alleen leven dankzij menselijk ingrijpen en in die zin heeft het landschap ook óns gevormd: een stuk land in de polder betekent automatisch dat je moet gaan beheren en inspelen op de toekomst. In All the pretty horses schrijft Cormac Mc Carthy: „Ze zeiden dat het geen toeval was dat een mens in het ene land geboren werd en niet in het andere en dat het klimaat en de seizoenen die een land vormen ook de innerlijke eigenschappen vormen van mensen in hun geslachten en dat die aan hun kinderen worden doorgegeven en op een andere manier niet zo gemakkelijk verkrijgbaar zijn.” Wie in Nederland een stuk grond heeft, moet het gaan inrichten. Waar moet de bomen komen? Hoe moeten de sloten lopen? En waar komt eigenlijk het vergezicht op de eindeloze horizon?  Kortom, je moet een plan hebben.  Vier jaar later woonden we met drie dochters op ons erf, en ook wij moesten ons klaarmaken voor de toekomst: na al die jaren werden de koeienstallen eindelijk gesloopt, en ook de betonplaten gingen eruit.  We vroegen een subsidie aan bij de provincie Noord-Holland en lieten een erfplan tekenen met hulp van een landschapsarchitect, Nicky. Een zwijgzame dame met kort, grijs haar schoof bij ons aan de keukentafel. Ondanks het kabaal van onze dochters en het rondslingerende speelgoed leek ze vastbesloten zich nergens door te laten afleiden. Op een leeg stuk papier schetste ze soepel ons toekomstige erf: op het oosten een boomgaard met hoogstamfruitbomen die vroeger vaak in de weilanden werden aangeplant en waar, dankzij de hoge stam, het vee niet van het fruit kon eten. Rond de landjes voor de dieren kwam een meidoornhaag die met zijn prikkende takken een natuurlijke erfafscheiding vormde. Naast de slootkant een rij van roodstammige knotwilgen en in de achtertuin moest een notenboom komen. Voor het huis vormden leilindes een natuurlijk zonnescherm. Er moest een doorzicht komen naar de weilanden achter het erf. Op een zonnige dag in februari werden de fruitbomen door onze vaste kweker Nico langsgebracht: een notarisappel, een Elstar, twee kersenbomen (Kordia en Avium Van), twee pruimen (Opal en Victoria) en één hazelnootboom. De Doyenne-peer en stoofpeer, Gieser Wildeman. Een amandelboom. Met hun kale wortels lagen ze op elkaar gestapeld in de felle zon.  We plaatsten stokken in het weiland, blauwe schrikdraadpaaltjes, die we als pionnen op een levensgroot schaakbord telkens een paar meter verplaatsten. Een beetje naar rechts. Een beetje naar links. Op welke plek moest de notarisappel staan? Waar de pruim en de kersenboom? Mijn man en ik bleven kibbelen en discussiëren over de indeling, want het geheel moest niet te netjes ogen maar ook weer niet te rommelig. De kinderen renden tussen onze benen door. Mijn man en ik bleven kibbelen over de indeling, want het geheel moest niet te netjes ogen maar ook weer niet te rommelig Ten slotte groeven we het landje in de boomgaard af met een verticuteermachine, om het in het vroege voorjaar in te zaaien met een bloemenweidemengsel. Tegelijkertijd moesten we erover nadenken hoe vaak je mag maaien. Eens in het jaar? Of lieten we het dit hele jaar braak liggen? En nog zoiets: legden we ‘natuurlijke’ oevers aan met moerasplanten of een gewone slootkant?  Wat op ons erf in het klein plaatsvond, gebeurt in Nederland in het groot. Over elke kavel en elke boom wordt gediscussieerd of zelfs een commissie opgericht. Het gaat voortdurend om het afwegen van verschillende belangen. Hoe richten wij het landschap in? Wat vinden we belangrijk? Welke plek is er voor de dieren en de planten?   In een dorp hier verderop bestaat sinds enkele jaren een vogelweidegebied. Midden tussen de aangeharkte, strakke kavels ligt een rommelig stuk weiland met diepe greppels en hoog opgeschoten gras. Het wordt beheerd door een vrijwilliger en in het vroege voorjaar zit het er tjokvol met kieviten, grutto’s, scholeksters en tureluurs. Langs de waterkant staan waterpompen op zonne-energie die ervoor zorgen dat er genoeg water in de greppels blijft staan. De meeste boeren zijn die greppels liever kwijt dan rijk, want je moet daar heel onhandig omheen gaan lopen maaien. Maar vogels foerageren aan de randjes van de greppels, pikken daar de wormen uit de grond.  Boer Gerard, bij wie ik eens aan de keukentafel zat, vertelde me over het weidevogelbeheer. Want om die weidevogels hier te houden moet hij „mozaïekbeheer” uitvoeren: het in fases maaien van het gras, minder koeien laten lopen op kruidenrijke weides. En vooral: het laten staan van de greppel plas-dras. Hiervoor wordt een greppel onder water gezet waardoor een drassige strook ontstaat, die vogels aantrekt en wordt gebruikt als slaap-, rust en foerageerplek. „Ik krijg een vergoeding voor het weidebeheer”, vertelde hij me. Want z’n 160 koeien geven per dag al snel een liter melk minder als hij ze voert met minder rijk hooi, dus reken maar uit. Daarom snapt hij het ook wel dat zijn buurman niet meedoet. „Het blijft puzzelen,” zei Gerard. „Maar”, voegde hij eraan toe, als hij ’s avonds de poort dichtdoet en het land zit vol weidevogels, „dan is dat toch prachtig?” Uiteindelijk komt de romantiek er toch vooral op neer dat je vuile handen krijgt Zo’n term als mozaïekbeheer dekt de lading heel goed, denk ik. Een deel houd je gangbaar en van de boer, een deel geef je terug aan de natuur. Het eigenaardige is dat zelfs het ‘natuurlijke’ is geconstrueerd, maar dat maakt die vogeltjes niks uit.  En boer Gerard, die ’s avonds het gekwetter  hoort, is óók gelukkig. Dat zou je kunnen opvatten als eenwording met de natuur: iedereen profiteert van de situatie, in een ideale verbinding tussen de mens en het landschap. Ook ik ken de spaarzame momenten dat ik een zekere samensmelting met mijn omgeving voel, en meer dan eens is dat tijdens de dagelijkse klussen, de dingen die op het erf moeten worden gedaan. Uiteindelijk komt de romantiek er toch vooral op neer dat je vuile handen krijgt. Wanneer ik een zwarte bessenstruik aanplant en de zuidwesterwind om mijn hoofd raast, wanneer hoog in de bomen het gefluit van een merel klinkt terwijl ik mij overgeef aan het zware werk, het scheppen in de zware klei, stenen uitgraven, het aanstampen van de aarde. Op die momenten denk ik helemaal nergens aan. De wind om mijn oren. Zware bloemkoolwolken boven de horizon. En dan ineens het wolkendek dat opbreekt en een straal zonlicht die fel op de aarde schijnt.||https://www.nrc.nl//nieuws/2022/09/30/een-worden-met-de-natuur-is-hard-werken-a4143567
2022-09-30||Van een kleine benzineauto naar een elektrische SUV, schieten we daar veel mee op?||Het irritantste aan de Tyre Extinguishers is misschien nog wel dat groene linzen hun belangrijkste wapen zijn. Zo simpel is het althans volgens de instructies op de website: ventieldopje opendraaien, linzen erin stoppen – het mag ook rauwe couscous zijn – en weer dichtdraaien. Gevolg: de autoband loopt leeg. Toe te passen op elke willekeurige SUV, schrijven ze, bij voorkeur in een dure of middenklassewijk, en dit ’s nachts, „under the cover of darkness”. Sinds kort slaan de Tyre Extinguishers, een zelfbenoemde internationale, leiderloze actiegroep die een verbod op SUV’s (sports utility vehicles) wil afdwingen, ook toe in Nederland. Begin september namen ze, zo verklaren ze zelf, twaalf auto’s te grazen in Zwolle. „Je benzineslurper doodt!”, was de boodschap op het pamflet dat ze onder de ruitenwissers achterlieten. Met daaronder een verhandeling over de kwalijke gevolgen van SUV’s voor klimaat, milieu en verkeersveiligheid. De lege autobanden maakten veel los, ook in Den Haag, Hengelo en Apeldoorn, waar de activisten eveneens aan de slag waren gegaan. In Zwolle zijn inmiddels meerdere aangiftes gedaan. Ook als er niets vernield is, zo zegt een politiewoordvoerder, valt het onbruikbaar maken van andermans eigendom onder vernieling, en daarmee is het strafbaar. Op Twitter was er redelijke  kritiek over eventuele gemiste medische behandelingen en jonge moeders die onthand konden zijn. Maar bovenal was er woede richting dit „tuig”, inclusief bedreigingen met honkbalknuppels en gifjes van vuurwapens. Laffe, anonieme anarchisten versus klimaatverwoestende asociale SUV-rijders; niets kan meer buiten de cultuurstrijd blijven, zoveel is duidelijk. Maar wie toch een poging doet, kan enkele ongemakkelijke waarheden over de SUV moeilijk negeren.  In 2020 was ruim de helft van de nieuwe elektrische modellen op de automarkt een SUV Door de jaren heen zijn de meeste auto’s groter geworden, door de toevoeging van kreukelzones, technologisch vernuft en comfort. De Mini Cooper bijvoorbeeld is al lang niet meer mini, maar anderhalf keer zo groot als het origineel. Daarnaast zijn de auto’s van nu een stuk zwaarder: de vernieuwde, elektrische versie van het geliefde Volkswagen-camperbusje dat dit najaar op de markt komt, weegt 2.500 kilo, ruim twee keer zo veel als het origineel uit 1950.  De SUV is de overtreffende trap van de groeiende personenauto. En razend populair. Sinds maart vorig jaar is de SUV het meest verkochte autotype in Nederland, gewilder dan de kleinere hatchback, blijkt uit gegevens van RDC, een databedrijf voor de autowereld. De oorzaak is een kip-en-eiverhaal: autofabrikanten beantwoorden aan de vraag van consumenten, maar jagen die ook aan door steeds meer SUV-modellen op de markt te brengen. Bij elektrische auto’s speelt deze ontwikkeling nog sterker. De klant wil langere afstanden kunnen afleggen, en heeft dus een grotere accu nodig – en daarmee een grotere auto. Voor de industrie zijn grote modellen aantrekkelijk omdat ze winstgevender zijn en zo helpen de omslag naar elektrische auto’s te bekostigen. Het gevolg: in 2020 was meer dan de helft van de nieuwe elektrische modellen een SUV. Van een kleinere benzineauto naar een elektrische SUV, wordt dat het pad naar een groenere auto? Dat pad zou voorbijgaan aan het feit dat bij de productie van de accu van een grote elektrische auto veel meer CO2 vrijkomt dan bij een kleine. En dat de winning van grondstoffen voor die accu – lithium, kobalt, nikkel, mangaan – milieuvervuilend is, veel water kost en vaak ten koste gaat van lokale gemeenschappen. Die grondstoffen zijn bovendien schaars, doordat de mijnbouw en de verwerkende industrie de exploderende vraag niet kunnen bijbenen.  De gemiddelde accu van een elektrische auto is tussen 2015 en 2021 zo’n 60 procent zwaarder geworden, berekende het Internationaal Energieagentschap (IEA). Dat is goed voor de actieradius, maar een zwaardere auto heeft ook weer meer elektriciteit nodig om te rijden. Zo raak je letterlijk en figuurlijk verder van huis. Staan SUV-rijders hier niet bij stil of maken zij gewoon een andere afweging als ze een auto kopen? Een tweet van een Zwollenaar suggereert het eerste: „Jullie hebben mijn volledig elektrische auto laten leeglopen, sneue mensen.” Ofwel: dit was een verkeerd doelwit, want wie elektrisch rijdt is goed bezig. De Tyre Extinguishers kennen geen genade voor hybride of elektrische SUV’s. „Elektrificatie gaat ons niet uit de klimaatcrisis helpen”, schrijven zij op hun site. Ze hebben natuurlijk gelijk als ze stellen dat een wereld vol elektrische SUV’s de klimaatdoelen van Parijs verder buiten beeld houdt dan een wereld zonder auto’s. Maar kan een imperfecte verbetering – een elektrische SUV in plaats van een benzine-auto – niet toch goed genoeg zijn?  „Er is veel miscommunicatie over elektrische auto’s”, zegt Farzaneh Bahrami, docent Stedelijk Ontwerp en Mobiliteit aan de Rijksuniversiteit Groningen. „En het is tijd om iets van hun aureool weg te nemen. Mensen denken: ‘Ik rijd uitstootvrij en ik heb er meer voor betaald, dus ik doe mijn deel.’ Maar ze realiseren zich niet dat de vervuiling voor de productie elders plaatsvindt en dat de banden van elektrische auto’s meer microplastics loslaten, omdat die auto’s zwaarder zijn. En vooral zien ze het simpele feit over het hoofd dat wat ze met een elektrische SUV doen ook met een veel kleinere elektrische auto kan, zeker in de stad.” In de stad speelt mee dat een SUV meer schaarse openbare ruimte inneemt en die daarmee privatiseert, ziet Bahrami, bijvoorbeeld doordat ze niet meer op parkeerplaatsen passen. Bovendien gaat de perceptie van meer veiligheid voor de inzittenden maar gedeeltelijk op: door het gevoel veiliger te zitten nemen SUV-rijders meer risico en wordt de kans dat ze bij een aanrijding betrokken raken groter.  Betekent dit dat SUV’s dan maar verboden moeten worden, zoals de activisten willen? Of uit binnensteden geweerd, zoals sommigen  bepleiten? Of moet er, zoals het IEA voorstelt, een belasting komen op zware accu’s?  In politiek Den Haag speelt dit onderwerp nauwelijks en dat verbaast Bahrami niet. Het gaat zoals dit soort dingen meestal gaat, zegt ze: het bedrijfsleven speelt veel sneller in op nieuwe ontwikkelingen dan beleidsmakers. Pas als de SUV het nieuwe normaal is, rijst de vraag of dat wenselijk is. Wat Bahrami betreft zetten de acties van de Tyre Extinguishers en de woedende reacties dan ook „een gesprek in gang dat we onvoldoende voeren”.  Als dat gesprek er is, kan het dan misschien eerst gaan over bewustwording, in plaats van verboden of inperking van de bewegingsvrijheid? Want niet iedereen kent de volledige achtergrond van zijn auto. Daar bij stilstaan is iets nieuws. Andere factoren, zoals onbewuste sociale normen (de buurman heeft hem ook) of simpelweg het aanbod in de showroom wegen nu vaak zwaarder. Terwijl je je ook kunt laten leiden door de vraag: wat ga ik met die auto doen, een woestijn doorkruisen of de kinderen naar school brengen? NRC-redacteur Hanneke Chin-A-Fo schrijft hier elke maand over de weg naar een duurzamer toekomst.||https://www.nrc.nl//nieuws/2022/09/30/we-moeten-meer-praten-over-elektrische-autos-a4143703
2022-09-30||‘Weten Nederlanders dat wij vrezen voor ons leven omdat jullie koeien soja krijgen?’||Zorgvuldig trekt sojaboer Antelmo Díaz (69) het prikkeldraad omhoog, stapt met zijn teenslippers op de kurkdroge maïsresten en loopt richting zijn koeien. „Oewehh, oewehh.” Met lange uithalen roept hij ze bijeen. Een groepje witte runderen kijkt nieuwsgierig op en stopt met kauwen.  „Binnenkort staat het hier puur vol met soja”, zegt Díaz tevreden. Hij streelt de hals van een van de koeien. „En dan gaan zij naar de slacht.” Zijn fazenda (boerderij) ligt zo’n veertig kilometer van de grote Braziliaanse havenstad Santarém, in de deelstaat Pará. Op zijn grond verbouwt hij maïs en soja, en grazen koeien voor de slacht, vertelt Antelmo Díaz. Zijn tongval verraadt dat hij een gaúcho is, iemand afkomstig uit het zuiden van Brazilië. Zijn voorouders waren Spaanse en Italiaanse immigranten. In de jaren negentig van de  twintigste eeuw trokken veel van hen naar het noorden. Op zoek naar meer landbouwgrond voor hun fazenda’s streken ze neer in de Amazone.  „Ik ben hier in 2003 gekomen”, zegt Díaz. „Ik wil dat mijn zoon en later ook mijn kleinzoon hun eigen boerderij kunnen beginnen.” Hij veegt het zweet uit zijn gezicht en snor. „Er is hier genoeg ruimte. Er liggen volop kansen voor ons. En van ontbossing moeten jullie me niet beschuldigen! Op die grond plant ik  soja, mais en grazen de koeien.” In de verte maakt een grote landbouwmachine de grond denderend bouwrijp voor het naderende sojaseizoen. Het is bloedheet. Het heeft al  lang niet geregend in dit deel van de Amazone. Bij de eerste ronde van de Braziliaanse verkiezingen, deze zondag, staat er hier in het hart van de Amazone veel op het spel. De ultrarechtse president Jair Bolsonaro (67) mikt op een tweede termijn, maar heeft stevige concurrentie van zijn aartsrivaal, ex-president Luiz Inácio ‘Lula’ da Silva (76), die na zijn eerdere regeerperiode (2003-2010) hoopt terug te keren in het machtscentrum. Lula gaat aan kop in de peilingen, maar waarschijnlijk is er een tweede kiesronde (op 30 oktober) nodig om te bepalen wie de komende vier jaar het grootste en economisch sterkste land van Zuid-Amerika leidt.  Er is hier genoeg ruimte. Er liggen volop kansen voor ons. En van ontbossing moeten jullie me niet beschuldigen! Op die grond plant ik soja, mais en grazen de koeien   De afgelopen vier jaar volgde Bolsonaro een anti-milieu-agenda door enthousiast de belangen van de grootgrondbezitters en agrosector te behartigen en de Amazone verder open te stellen voor exploitatie. Het leidde tot nog meer houtkap, drugshandel, visserij, landjepik en ontbossing in het grootste oerbos van de planeet. Milieuagentschappen werden uitgehold, hun kantoren gesloten.  Uitzicht op de boerderij van Antelmo Dias in Belterra. Foto Ian Cheibub
 
 Soja-boom 
 De strijd om land leidde tot hevige conflicten tussen inheemse bewoners en veelal bewapende, illegale indringers. Met meer moorden op activisten, inheemse leiders en journalisten veranderde de Amazone de afgelopen jaren in een strijdtoneel. In Santarém, waar al deze problemen samenkomen, hopen de sojaboeren dat Bolsonaro blijft als president. Voor inheemsen is dat juist het schrikbeeld.  Soja is uitgegroeid tot een van de belangrijkste exportproducten van Brazilië. De bonen gaan vooral richting China en Europa – ook naar Nederland, dat ze deels doorvoert, vooral naar  Duitsland. Santarém is spil in deze boom. De stad ligt aan het punt waar de schitterende Tapajosrivier samenvloeit met het  uitgestrekte water van de Amazone. Vanuit de westelijk gelegen deelstaat Mato Grosso, ook een groot sojagebied, loopt een grote autoweg (de BR 163) dwars door het oerwoud richting de haven.  Veel van de terminals en kades zijn na de eeuwwisseling uit de grond gestampt, en er liggen bouwplannen voor nog meer infrastructuur, waaronder een spoorlijn. Nederlandse bedrijven zoals Boskalis en Arcadis waren betrokken bij de bouw van de omstreden maar prestigieuze sojahaven. Zo zou Bolsonaro andere delen van de Amazone ook willen inrichten. Want, zo zegt hij vaak: het woud biedt Brazilië in potentie enorme rijkdom en zou nog veel verder ontgonnen moeten worden.  
 ‘Wat denk je wel, indiaan’
 Alessandra Korap Munduruku (37) steekt voorzichtig een peddel in het water van een zijkreek van de Tapajos. Dichtbegroeide kluwen van tropische planten en bomen hangen over het water. „Deze plek is heerlijk”, zegt ze. „Alles hier draagt kracht in zich. Dit is pas echt rijkdom.” Ze snuift de zoete boslucht op, schept met een klein bakje water uit de rivier en drinkt het leeg.  Hier is het water nog schoon. Maar stroomafwaarts, in de buurt van Itaituba, een dorp van de Munduruku-gemeenschap waar ze deel van uitmaakt, is de Tapajos zwaar vervuild met kwik. Het werk van garimpeiros: Braziliaanse goudzoekers, veelal mannen tussen de twintig en veertig die illegaal het gebied van de inheemsen binnendringen op zoek naar goud. Bij goudwinning gebruiken ze kwik, dat in de rivier belandt. „Ze vernietigen onze rivieren. We kunnen geen vis meer eten. Ze kappen bomen, brengen alcohol en geld naar ons dorp, terwijl wij, de Munduruku, geen geldeconomie kennen.”   Meisjes in het dorp worden lastiggevallen door de goudzoekers, vertelt ze, soms worden ze zelfs gedwongen zich te prostitueren. „Toen ik zag hoe mijn dorp veranderde en niemand er iets tegen deed, besloot ik mijn mond open te doen.” Ze werd activiste. In 2019 vertrok ze naar Santarém om rechten te studeren om zo de strijd tegen goudwinning en sojateelt in haar gebied effectiever te voeren.   Als we onze mond niet opendoen, wordt alles vernietigd  Nu is ze een van de meest bedreigde inheemse strijders. „Regelmatig zijn gewapende mannen mijn huis binnengedrongen. Een aanslag overleefde ik op het nippertje en ik krijg vaak dreigtelefoontjes en -brieven”, vertelt ze. „In een van de brieven stond: ‘Wat denk je wel, indiaan, dat je rechten durft te studeren. Ga terug naar het bos’. Mijn moeder vroeg me te stoppen omdat ze bang is dat er iets met me gebeurt. Toen zei ik: ‘Als we onze mond niet opendoen, wordt alles vernietigd.’ Maar uiteindelijk is mijn moeder ook achter me gaan staan en doet ze mee in de strijd”. Ze glimlacht. Alessandra Munduruku, die strijdt tegen de excessen van  goudwinning en sojateelt. Foto Ian Cheibub 
 Verdrongen
 Vorig jaar werden rond de dertig activisten en een onbekend aantal inheemse leiders vermoord in Brazilië. Internationale aandacht was er eerder dit jaar voor de moord op een Britse journalist van The Guardian, Dom Phillips, en de Braziliaanse onderzoeker Bruno Pereira, die tijdens een reportagereis in de Amazone werden doodgeschoten door illegale vissers. In september nog werden twee jonge inheemse activisten vermoord in Mato Grosso. Het grote probleem van de Munduruku is dat de grenzen van hun territorium in Pará nog niet officieel erkend zijn. Tijdens het grote demarcatieproces in de jaren tachtig en negentig kregen veel inheemse volkeren hun gebieden terug. Het idee was dat als zij in de gebieden wonen, ook de natuur wordt beschermd. De Munduruku zitten in de laatste fase van afbakening van hun gebied. Maar sinds Bolsonaro aan de macht is, zijn alle demarcatieprocessen stil komen te staan. „De sojaplantages rukken op en verdringen onze dorpen”, zegt Manoel Munduruku, de cacique (inheemse leider) tijdens een tocht door het gebied. Hier zijn behalve inheemsen ook quilombos, dorpjes van gevluchte plantageslaven, die hier sinds de koloniale tijd leven. Als je van boven op het gebied neerkijkt, wordt pijnlijk duidelijk dat het bos hier massaal is weggekapt om plaats te maken voor sojaplantages.  Door de ontbossing is het gebied steeds droger geworden. In de beekjes waar de inheemsen vissen, staat het water laag. En dieren verdwijnen. „Leven van de jacht en de visserij is steeds moeilijker. Straks moeten we, net als de stedelingen, eten in de winkels kopen”, zegt hij. Manoel Munduruku, de cacique (inheemse leider) van de Munduruku  Foto Ian Cheibub „De verkiezingsuitslag is cruciaal voor de Amazone en voor de wereld”, zegt Alessandra Munduruku, die zich net als cacique Manoel grote zorgen maakt. Ze laat zich van de boot het water in glijden.  „Nog eens vier jaar Bolsonaro en alles is hier vernietigd. De belangen van de sojaboeren, vleeshandelaren en goudzoekers gaan iedere keer voor. En wie aan hun belangen komt, kan een kogel verwachten. Weten jullie in Nederland wel dat we voor ons leven moeten vrezen omdat jullie koeien soja krijgen?” Volgens Bolsonaro hebben de inheemsen in de Amazone grond genoeg en botst hun leefwijze met zijn plannen voor het gebied. Maar milieu-organisaties slaan al jaren alarm dat het ecosysteem snel een kantelpunt bereikt als de ontbossing doorgaat. De Amazone is dan niet meer te redden.  Vanuit de westelijk gelegen deelstaat Mato Grosso, ook een groot sojagebied, loopt een grote autoweg (de BR 163) dwars door het oerwoud richting de haven. Foto Ian Cheibub 
 ‘We laten genoeg bos staan’
 Het zijn dit soort waarschuwingen die zijn leven zuur maken, meent boer Antelmo Díaz. Hij weigert te geloven dat de Amazone zich niet meer herstelt. „We laten al genoeg bos staan. Wij sojaboeren moeten altijd een deel van onze grond onbeplant laten. De regels zijn al streng genoeg. Mensen moeten blij zijn dat wij er zijn. Hoe zou de wereld anders te eten krijgen?”  De ‘sojasnelweg’ loopt praktisch langs zijn boerderij. Hij is blij dat het gebied is ontsloten en zijn producten makkelijk naar Santarém kunnen. Maar de vrachtwagenchauffeurs, die de soja vanuit Mato Grosso over slecht onderhouden wegen richting de sojahavens vervoeren, klagen. In een morsig wegrestaurant naast een tankstation neemt vrachtwagenchauffeur Carlos Oliveira de laatste happen van een bord rijst, bonen en rundvlees. Hij rekent af en start zijn vrachtwagen. „Velen van ons werken als zelfstandigen en moeten de reparaties aan de vrachtwagens zelf bekostigen. Als deze weg Bolsonaro’s voorbeeld is, waarom is hij er dan zo slecht aan toe? Hopelijk wordt er geïnvesteerd in het wegdek als hij herkozen wordt. Wij houden nauwelijks geld over voor onze gezinnen.”  Vrachtwagenchauffeur Carlos Oliveira op autoweg BR163, die dwars door het oerwoud richting haven loopt.  Photo: Ian Cheibub 	Ondanks hun kritiek is een stem op de linkse Lula voor zowel de vrachtwagenchauffeurs als de boeren uitgesloten. Bolsonaro denkt ten minste aan de belangen van de boeren, zegt Díaz. „En hij heeft ook veel aan ons te danken.” Toen Brazilië in een lockdown zat tijdens de pandemie en kantoren sloten, werkten de boeren door, zegt hij. Zij verdienden toch het geld en zorgden dat er eten was? Hoewel Bolsonaro door de ernst van het virus stelselmatig te ontkennen fouten heeft gemaakt en de economie er slecht voor staat, blijft het voor Díaz belangrijker dat er geen linkse regering komt.  
 ‘Superfood’ uit de Amazone 
 Dat is ook de boodschap in de plaatselijke pinkstergemeentekerk. „Links is de duivel”, verkondigt de voorganger herhaaldelijk in een drukbezocht zaaltje, niet ver van Díaz’ boerderij. Hij komt er zelf ook elk weekend om te bidden.  Met een politiek van o boi, a bola en a bíblia (de koe, de kogel en de Bijbel) kreeg Bolsonaro bij de vorige verkiezingen, in 2018, het platteland, evangelische christenen en wapengroeperingen achter zich. Het deed hem verrassend in het presidentieel paleis belanden, van waaruit hij zijn conservatieve kiezers de afgelopen vier jaar bediende met een agenda waarin God, het vaderland en de traditionele familie boven alles gaan.  Met een beroep op het recht op zelfverdediging versoepelde de regering-Bolsonaro ook wetten rond wapenbezit. Daarna gingen er ook in de Amazone meer pistolen en geweren circuleren. Toen Elisabeth Munduruku pas geleden açaí-bessen ging plukken achter haar huis, zoals ze vaker doet, zag ze plotseling een man met een pistool tussen de struiken. Ze vluchtte snel haar huis in. Die man was haar bessen aan het plukken, vermoedt ze. „We verbouwen dat al generaties, maar alleen voor eigen gebruik.”  Ze zoekt rondom het akkertje bij haar huis naar wat palmen die nog bessen dragen. Door de droogte is de oogst karig. „Als ik vroeger te veel bessen had, probeerde ik een opkoper te vinden in Santarém. Er was altijd maar één man die de bessen kocht, en vaak was hij niet in de stad.” Maar de afgelopen jaren is açaí steeds populairder geworden, ook in Europa. De bessen worden verwerkt in drankjes en yoghurt, die als ‘superfood uit de Amazone’ worden verkocht. „Voor ons is de populariteit van açaí een gevaar, want illegalen dringen ons gebied binnen en stelen de bessen. Er worden al hele plantages aangelegd.” Verderop probeert haar kleinzoon op het erf een kip te vangen voor het avondmaal. De Munduruku noemen de açaí-bessen al het nieuwe goud. „Ik ga ze niet langer planten”, zegt Elisabeth. „Daar ga ik mijn leven niet voor geven.” Eigenaar van een wapenwinkel in Santarém. Wapenwetten zijn versoepeld, onder Bolsonaro. Foto Ian Cheibub Bij schietclub Defender in Santarém zijn ze juist te spreken over de soepelere wapenwet. Het aantal leden is fors toegenomen en de verkoop van wapens is verdrievoudigd, vertelt eigenaar Thiago Mattos in zijn kantoor, dat is opgefleurd met ingelijste gouden pistolen. Op tafel prijkt een fles whisky in de vorm van een jachtgeweer. „We verkopen hier tussen de tachtig en honderd wapens per maand. Dat was vóór de regering van Bolsonaro veel minder.”  Terwijl Mattos wat nieuw ingeslagen vuurwapens in de schappen zet, wijst hij naar een rossige man met bril en roodverbrande huid die bij de kassa staat. „Dat is een van de grootste grootgrondbezitters van deze regio. Zij zijn mijn belangrijkste klanten.” De grootgrondbezitter wil geen commentaar geven en verdwijnt snel uit de winkel.   Vóór Bolsonaro verkochten we niet zoveel wapens  „Voor de boeren is het veiliger als ze bewapend zijn”, zegt Mattos. „Want ze wonen afgelegen en als er criminelen komen, moeten ze zichzelf kunnen verdedigen.”  Is de politie dan afwezig in het gebied? Hij begint te schaterlachen. „Aan de politie heb je hier niets. Voordat ze ter plekke zijn – als ze al komen – is de dief vertrokken. Je moet hier het heft in eigen handen nemen. Ik voel me ook veel veiliger met mijn wapen. Helaas mogen we volgens de wet nog niet gewapend op straat lopen. Maar als Bolsonaro herkozen wordt, kan  dat in de toekomst waarschijnlijk wel.” De teelt van onder meer soja en mais gaat ten koste van het leefgebied van de Munduruku-gemeenschap. Foto Ian Cheibub In Nederland demonstreren boeren omdat ze gedwongen worden minder stikstof te produceren. Veel van die stikstof komt – in de vorm van soja als veevoer – uit Brazilië. Er is, zo legt Merijn van Leeuwen van WWF Nederland uit, hierdoor een link tussen de ontbossing in de Amazone en het stikstofprobleem in Nederland. „Er wordt wel geroepen dat er duurzame soja wordt geïmporteerd, maar de realiteit is dat we nu nog moeilijk na kunnen gaan of er al dan niet ontbost is voor de sojaproductie. Als het uit Brazilië komt, en vooral uit de Amazone, is de kans groot dat er bossen voor zijn gekapt. Strengere controlemechanismen kunnen daar wel uitsluitsel over geven”, zegt hij.   
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/30/weten-nederlanders-dat-wij-vrezen-voor-ons-leven-omdat-jullie-koeien-soja-krijgen-a4143699
2022-09-30||Kom met een schets, laat je niet schetsen||Vanuit Smibologisch wetenschappelijk oogpunt heeft het woord ‘schets’ een multifunctioneel karakter. Waar het in het Nederlands in principe meestal gaat over een ‘niet uitgewerkte tekening’, is de betekenis in het Smibanese breder. Men spreekt van een schets wanneer een persoon het heeft over een beschrijving van iets wat de toekomst in store heeft. Middels een schets paint je een picture die vraagt om inlevingsvermogen van de aanhorende persoon. Je kan iemand een schets geven, of je kan meegaan in iemands schets. Een schets kan je ter plekke formuleren, of je gaat aan de haal met een bestaande. Het komt erop neer dat een schets tot de verbeelding spreekt. Een schets hebben is goed, want dan heb je een plan voor ogen. Iedereen kan een schets hebben, en iedereen kan er een maken, maar niet iedereen leeft wat ze zeggen.  Schets [znw.] s’gets  1. Een planning 2. Een bepaalde situatie 3. Een leugen, bijv: ik heb nog geen schets vanavond, maar sta open voor whatever / die schets daar is niets voor mij, man. Ik blijf liever thuis / ze zei me dat ze dit niet vaker doet maar volgens mij schetst ze de boel Een schets kan ook een vertekend beeld scheppen. In zo’n geval is de persoon met het voorstel een schetser en probeert hij of zij mensen te schetsen. Ter illustratie: stel dat jij en een vriend(in) op het Leidseplein staan om vier uur ’s nachts en er wordt je een schets aangeboden. In de wandelgangen kreeg je vriend(in) mee dat er een afterparty ergens is. Eenmaal gearriveerd op het plaats delict zien jullie dat er maar drie mensen zijn, waarvan twee al met elkaar bezig zijn. Is dat een afterparty? Hoewel er wel enigszins sprake is van een schets ben je toch geschetst, want die schets is eigenlijk geen schets, snapje? Dat is geen after. Je bent dan eindstand gewoon geschetst. Als je valt voor een leugen ben je geschetst, want de schetser heeft jou meegekregen in een vertekend beeld. Schetsers lopen de boel te schetsen. Wij van de Smibanese University zijn niet op dat, want wij houden het 100, net die groene briefjes. Wij zijn daarentegen wel altijd op een schets, omdat wij  vooruitblikken met onze intenties. Wij van de Smibanese University zien de toekomst als een blanco canvas. Wanneer je een schets hebt, loop je voor op zaken, en pas je het visualiserende vermogen constructief toe. Met een schets anticipeer je op de future, en dat is nou net wat wij van de Smibanese University onze studenten aanmoedigen te doen. Wees op een schets, maar laat je niet schetsen. Kom met een schets, maar wees geen schetser. Schets of word geschetst.  Prof. Soortkill (1993) is een schrijver uit de Amsterdamse Bijlmer, van o.a. het Smibanese woordenboek, co-founder van hiphopplatform SMIB Worldwide en oprichter van de Smibanese University, SMIB’s ‘fictieve hiphopschool’.||https://www.nrc.nl//nieuws/2022/09/30/kom-met-een-schets-laat-je-niet-schetsen-2-a4143681
2022-09-30||Column | De verdoezelde geopolitieke draai van Giorgia Meloni||De vraag of Giorgia Meloni wel/geen fascist is, houdt velen bezig. Maar over haar zege van zondag is wel meer te zeggen. Want de radicaal-rechtse politica, die nu een nieuwe regering formeert, lijkt als geen ander aan te voelen hoe Poetins oorlog in Oekraïne de Europese politiek verandert. Ze herpositioneerde haar partij om daar maximaal van te profiteren. Atlantisch, Europees, pro-Oekraïens – gaan andere radicaal-rechtse partijen haar voorbeeld volgen? Veel Europese burgers worden door deze oorlog bevestigd in een gevoel dat ze sinds Brexit en Trump toch al hadden: dat ze misschien nog steeds ontevreden zijn met de Europese Unie (met de manier waarop de EU functioneert), maar wel steeds meer tevreden zijn in de Europese Unie (met het feit dat hun land erin zit). Zo wordt de exit-optie voor eurosceptici steeds minder aantrekkelijk.  Brexit is geen succesnummer dat onmiddellijke navolging verdient. Europa wordt, van buitenaf, onder druk gezet door krachten die het onderuit willen halen – Rusland met zijn gruweldaden, energiewapen en nucleaire dreigementen; Turkije dat migranten Europa induwt en Griekse eilanden met fregatten treitert; China met economische chantage en wurgcontracten; het VK dat Brexitafspraken aan zijn laars lapt; Amerika, dat onder Trump Europese bedrijven superheffingen oplegde. De lijst is lang. Deze turbulentie maakt dat er, voor het eerst, een soort wij-gevoel ontstaat in Europa. Vroeger moest je naar verre continenten om je enigszins Europees te voelen. Nu voelen Europeanen het bínnen Europa. Hun reflex is: dekking zoeken. Ze willen een nest. Frontex, het agentschap voor grensbewaking dat niemand ooit serieus nam, krijgt 10.000 man. EU-buitengrenzen gingen dicht toen Covid toesloeg. Buitenlandse investeringen in gevoelige sectoren worden gescreend. Russen krijgen amper nog visa. Russische ‘nieuwssites’ die ons publieke debat met malicieuze fabels vergiftigen, zijn verboden. Het Europese discours, dat lang vooral over schuld en tekorten ging, staat ineens in het teken van veiligheid. Zelfs het grootste taboe ligt op tafel: Europese defensie. Burgers voelen zich kwetsbaar, onzeker. Ook radicaal-rechts gooide daardoor het roer al om. Matteo Salvini stapte met Mario Draghi, de redder van de euro, in een regering en staakte zijn aanvallen op Brussel. Marine Le Pen wil Frankrijk ineens niet meer uit de eurozone halen.  Veel radicaal-rechtse partijen willen geen exit meer. Nee, ze willen de Europese politiek in – om Europa van binnenuit te veranderen. Vroeger moest je naar verre continenten om je enigszins Europees te voelen  Hoe? De Italiaanse verkiezingen zijn een indicatie. Dat de partij Italexit maar 1,9 procent haalde, was voorspelbaar. Maar ook de zeer rechtse Salvini en Berlusconi kregen flink klop. Zij zijn pro-Russisch en anti-NAVO – wat zelfs in Italië geen succesformule meer is. Meloni opereerde tactischer. Vanuit de oppositie vijlde ze haar programma bij: pro-NAVO, pro-Oekraïne en zelfs pro-euro. Ze beschouwt de munt nu als ‘bescherming’ – niet onverstandig met een recessie en begrotingsmalaise in het vooruitzicht. Het enige wat ze bleef doen, is tieren tegen migranten en hameren op ultraconservatieve waarden. Dat domineerde haar campagne en verdoezelde haar geopolitieke draai.  Haar koers sluit beter aan bij die van Draghi dan de stellingnames van Salvini en Berlusconi, die wél aan Draghi’s regering deelnamen. Zeker, Meloni wil een „Europa van natiestaten”, maar dat hebben we natuurlijk allang. Europa wordt intergouvernementeler: lidstaten zitten ferm achter het stuur. Gilles Gressani, directeur van Le Grand Continent, noemt Meloni’s opstelling „techno-soevereinisme”: ze accepteert het oude, technocratische Europa van markt, bedrijven en consumenten, én het nieuwe, geopolitiek soevereine Europa dat burgers tegen de boze buitenwereld moet beschermen. Als ze hiernaar handelt als premier, „belichaamt zij niet een fascistische revival, maar een nieuwe politieke formule”. Klassieke partijen kunnen hun borst natmaken. Caroline de Gruyter schrijft wekelijks over politiek en Europa. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/09/30/de-verdoezelde-geopolitieke-draai-van-giorgia-meloni-a4143697
2022-09-30||‘Leven in Jeddah is echt chill’||‘Veilig en beschermd, zo was mijn jeugd in het West-Zeeuwse vissersdorpje Breskens. Iedereen kent elkaar,  een fijne plek om op te groeien. Mijn ouders komen er vandaan, ze ontmoetten elkaar in een cafeetje toen ze zeventien en achttien waren. Mijn vader was bakker, hij werkte vooral ’s nachts. Mijn moeder werkte in een restaurant. Ik was veel bij mijn opa en oma. „Ik ging naar de middelbare school in Oostburg, tien kilometer fietsen. Via de mavo naar de havo. Ik bleef nog een jaartje zitten dus mijn netwerk werd steeds groter. Daarna ging ik verpleegkunde studeren in Vlissingen. Elke dag over met het pontje. Tijdens mijn studie had ik bijbaantjes in verschillende verpleeghuizen. „Na mijn studie wilde ik weg. Ik vond het lastig dat iedereen me zag als ‘de dochter of kleindochter van’, ook als ik als verpleegkundige ergens binnenstapte. Op een gegeven moment stond ik bij mijn oude basisschooljuf aan  bed die ernstig ziek was en uiteindelijk overleed. Ik dacht: ik ken deze mensen te goed. Toen ik werd gebeld door een detacheringsbureau hapte ik toe. Ik koos  voor een baan in Breda,  een wat ‘dorpse stad’. „Na twee jaar verkaste ik naar Rotterdam en ging werken bij een grote thuiszorginstelling. Ik vond een  leuk huisje op Rotterdam-Zuid. De vrijheid van de stad trok me. De anonimiteit vond ik heerlijk.  Tegelijkertijd kan je iedereen ontmoeten. Rotterdam is multicultureel. Ik was  altijd al nieuwsgierig  naar andere perspectieven. Dat komt  ook door het werk als wijkverpleegkundige. Dan stap je zoveel verschillende levens binnen. „In Breda had ik al kennisgemaakt met de islam via een Turkse collega. Ik kwam bij haar thuis en ze had me veel geleerd. Eenmaal in Rotterdam kwam ik steeds meer moslims tegen. In mijn buurt én ook onder mijn patiënten. Ik begreep niet altijd de keuzes die patiënten maakten op gezondheidsvlak. Maar ik vind dat je niet kunt oordelen zonder dat je meer weet van de beweegredenen. Ik wilde graag meer weten. „Een Somalische patiënt gaf me onbewust een zetje in de rug. Hij vertelde over het geloof. Ik ben toen de Koran gaan lezen, dat gaf rust. Ik benaderde een moskee in Den Haag. Zij hebben me gekoppeld aan een dame van die moskee. Ik kon haar altijd bellen of appen, ik mocht alles vragen. Uiteindelijk ben ik in die Haagse moskee bekeerd.” ‘Eerst veranderde niet zoveel. Ik volgde lessen bij de moskee. Met het  Suikerfeest in mei werd ik uitgenodigd door een vriendinnetje. Het was heel gezellig. Haar moeder zei: Esmée, die hoofddoek staat je prachtig. Waarom draag je die niet elke dag? Ik wilde het al, het  was het laatste zetje. „Diezelfde avond belde een ander vriendinnetje en ze nodigde me uit voor een diner bij haar thuis.  Haar familie was daar. Haar moeder nam me  even apart. Zie je die man? Dat is echt een leuke, goede kerel. Ik ken de familie heel goed. Misschien is hij wat voor jou? Later vertelde ze me dat hij en zijn moeder vanuit Saoedi-Arabië op bezoek waren in Nederland. Zijn zus is getrouwd met een Nederlandse man. „Ik heb erover nagedacht en haar laten weten dat ik openstond voor een ontmoeting. Hij zag er in elk geval heel goed uit. Hij zou al snel terugvliegen. We hebben afgesproken en het klikte enorm. We hebben alle belangrijke dingen meteen op tafel gelegd, het is heel anders dan hoe veel Nederlanders daten, waarbij je wel ziet of het wat wordt. Maar de helderheid aan het begin is ook prettig. Je weet meteen hoe de ander erin staat, waar je hetzelfde over denkt en waar verschillen liggen. En toen moest ik hem alweer uitzwaaien. „Kort voor ik Tareq leerde kennen, had ik ontslag genomen bij de thuiszorgorganisatie. Ik had nog een paar weken vakantie tegoed. Ik belde Tareq en we bedachten dat het goed zou zijn als ik op bezoek kwam. Alleen dan zou ik weten of hij het voor mij is en of ik daar zou kunnen wonen. Zo arriveerde ik in Saoedi-Arabië. „Ik logeerde bij zijn ouders in Jeddah. In die stad woont en werkt Tareq ook. Ik maakte kennis met zijn uitgebreide familie. Leven in Jeddah is echt chill, althans zoals ik het leerde kennen. Overdag bleven we binnen, het is ziekheet buiten in de zomer. ’s Avonds gingen we de stad in, hapje eten, wandelen, naar het strand. Het is een mooie, moderne stad, er is heel veel te doen.  Vrouwen zijn de baas in huis. De banken in de gastenkamers waren voortdurend gevuld met vrouwen.  „Mijn ouders heb ik meegenomen op mijn reis via FaceTime. Vanuit Breskens maakten ze kennis met Tareqs ouders en zijn familie. Natuurlijk moesten ze wennen aan mijn rigoureuze stappen. Maar ze kregen vertrouwen in Tareq, konden hem zien en met hem spreken. Ze hebben in Rotterdam zijn zus en haar man ontmoet, aan wie ze alles konden vragen over de familie en het leven in Saoedi-Arabië. „Het plan was dat ik twee weken zou blijven. Maar het klikte zo goed tussen mij en Tareq dat ik langer bleef. De beslissing om te trouwen werd steeds reëler. Een grote stap, we overlegden intensief met mijn en zijn ouders. Uiteindelijk ging het toch nog snel en reisde ik een week later als getrouwde vrouw terug naar Nederland. „Opvallend zijn de verschillende reacties die ik krijg. Veel mensen vinden het een spannende stap maar wensen me alle goeds. Anderen hebben hun oordeel over Saoedi-Arabië en daar valt weinig aan te veranderen. In Breskens weet iedereen het. Ik vind alle reacties goed. Maar alleen de mening van mijn ouders, zijn ouders en mijn opaatje trek ik me aan. Verder is het mijn leven. Ik ga er alles aan doen om er iets moois van te maken.”  Aanmeldingen: ditbenik@nrc.nl 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/30/leven-in-jeddah-is-echt-chill-a4143687
2022-09-30||‘We houden geld over nu we leven als studenten’||Babette: „Ik weet nog precies hoe het begon. Het was zondagmiddag 12 januari 2014. Rick en ik zaten op de bank en hij vertelde over zijn onderzoek waaruit bleek dat de productie van een nieuwe auto net zoveel energie kost als vijf jaar lang autorijden. Hij vertelde ook dat veel natuurschade, zoals erosie, droogte en overstromingen, samenhangt met ontbossing voor onder andere veevoer en palmolie. Doordat ik op dat moment besefte dat mijn voedselkeuze kan leiden tot ontbossing, ben ik in die problematiek gedoken en ik ben er nooit meer mee opgehouden. Ik was designer, nu ben ik fulltime bezig met duurzaamheid en onderzoek ik hoe we een veilige toekomst kunnen creëren.” Rick: „Dat moment heeft ons leven veranderd. Gelukkig woonden we al in een klein, goed geïsoleerd huis, maar nu hebben we ook de ketel op 60 graden afgesteld, staat de thermostaat lager en kopen we steeds minder spullen, want dat zijn de grootste vervuilers.” Babette: „We hebben onze auto verkocht en vliegen niet meer. Laatst kreeg ik een uitnodiging om het ontwerpteam van Google toe te spreken in Californië. Heel eervol, maar toch heb ik het afgeslagen.” Rick: „Ik vond het wel moeilijk om de auto te verkopen, anderzijds was het een opluchting: nooit meer bang zijn voor een deuk of wat er uit de apk komt. Nu doen we zoveel mogelijk met de fiets, het openbaar vervoer of de elektrische deelauto.” Rick Porcelijn (50) is oprichter van retailontwerpbureau 16 Mammals in Amsterdam. Hij helpt ondernemers in de detailhandel succesvolle en duurzame winkels te creëren.  Babette Porcelijn (49) studeerde net als haar man Rick industrieel ontwerpen aan de TU Delft. Zij had een studio in communicatie en design, maar richtte in 2016 de  organisatie Think Big Act Now op, met als doel de maatschappij te verduurzamen. Ze geeft regelmatig lezingen en trainingen en schreef diverse boeken.  Rick en Babette en hun zoon (14) en dochter (17) wonen in Amsterdam. Het gezamenlijk gezinsinkomen varieert, maar ligt doorgaans rond de 1,5 keer modaal. Babette: „De grote stappen, zoals geen vlees eten, minder spullen kopen en niet vliegen, kosten me geen moeite. Veel lastiger vind ik dingen als kleding: dan moet je eindeloze afwegingen maken tussen  materiaal, nieuw of tweedehands en de vraag of er kinderarbeid en uitbuiting bij komen kijken. Dan koop ik maar niks. Soms ga ik wel ver: dan gebruik ik bijvoorbeeld een totaal versleten T-shirt met gaten nog een poos als pyjama.” Babette: „Een van mijn belangrijkste inspiratiebronnen is mijn vader. Hij heeft ternauwernood een concentratiekamp overleefd en zich de rest van zijn leven ingezet voor verbinding, dialoog en een veilige wereld. Na zijn overlijden wilde ik dat stokje overnemen en dat doe ik nu met mijn streven naar een duurzame wereld. Een wereld met crashende ecosystemen, milieuvervuiling en natuurverlies is gevoeliger voor conflicten en oorlogen.” Rick: „We hebben allebei industrieel ontwerpen gestudeerd in Delft. Ik heb een eigen studio voor duurzame inrichting en verbouwing van winkelketens. Daarnaast reken ik graag de ecologische impact door van bijvoorbeeld wit- en bruingoed, om te zien waar de verspilling zit. Het is geen hobby en ook geen werk, meer een bevlogenheid. Bovendien komt de kennis die ik hiermee opdoe vaak van pas in mijn werk. Ik denk ook graag na over vraagstukken. Zo heb ik laatst een gecombineerde tunnelbrug over het IJ bedacht. En verder leer ik Frans, superleuk!” Babette: „Daar begon je ook mee om onze zoon te enthousiasmeren voor zijn huiswerk. Maar die vindt Frans nog steeds niet leuk, haha.” Rick: „Toen ik fanatiek aan het trainen was voor de marathon, heb ik het ultieme trainingsschema uitgedacht. Dat is ook een soort ontwerpproces. Ik word gewoon heel enthousiast als ik dingen kan ontdekken.” Babette: „Eigenlijk is hij een soort uitvinder.” Rick: „Nee, dan lijkt het of ik oeverloos gekke ideeën verzin, terwijl ik het liefst bezig ben met toepasbare oplossingen.” Babette: „Toen ik Rick net kende, lag hij eens wakker van het Palestijns-Israëlische conflict. Hij heeft toen bedacht dat er een kunstmatig eiland moet komen voor de kust van Israël waar mensen kunnen wonen.” Rick: „Ja, een soort Flevopolder. Er wordt nu gevochten om een klein stuk land. Door dat stuk grond groter te maken, ontstaat ruimte.” Rick: „We houden geld over nu we leven als studenten, zonder auto en vliegvakanties. Dat geeft Babette de financiële ruimte om boeken te schrijven over duurzaamheid.” Babette: „En we hebben al bijna de hele hypotheek afgelost. Ook hebben we allebei een transparante beugel à 4.000 euro per stuk. Anderen geven dat geld in een half jaar uit aan wegenbelasting en benzine.” Rick: „Ook onze reizen zien er anders uit nu we niet meer vliegen. Laatst zijn we voor een lezing van Babette met de trein naar Madrid geweest.” Babette: „Als onze zoon 18 is, nemen Rick en ik een jaar vrij en gaan we een grote reis maken, op de fiets. En als we overzee willen, proberen we mee te liften op een containerschip. Maar voorlopig blijven we in Europa. Ik kan heus wel eens verlangen naar een mooie reis naar een ver land, maar dat slaat dood als ik bedenk wat ik daarmee allemaal aanricht aan vervuiling.” Rick: „Mijn ouders zijn tachtigers en maken jaarlijks lange fiets- of wandeltochten. Ze beleven onderweg mooie avonturen, misschien wel meer dan tijdens een all-invliegreis naar Thailand.” Babette: „Onze kinderen mogen zelf bedenken hoe ze willen leven, we laten hen vrij. Al heb ik laatst wel een stokje gestoken voor het plan van mijn dochter om per vliegtuig naar Italië te gaan. Toen heeft ze de trein genomen. Ik maak me verder niet druk over wat anderen doen en laten. Ik ben geen missionaris. Maar als mensen goed willen doen en niet weten waarmee te beginnen, kan ik wel laten zien waarmee je het meeste verschil kunt maken.”  _Wonen In een rijtjeshuis in Amsterdam. _Vervoer Wandelen, fiets, ]ov of elektrische deelauto. _Vakanties Het gezin Porcelijn houdt vakantie in Europa en reist per trein of fiets.  Of ze kamperen ergens in Nederland. _Sport Twee of drie keer per week gaan Rick en Babette naar de klimhal en de sportschool.  _Sparen Ze sparen voor de studie van de kinderen en voor de aflossing van de hypotheek, en daarmee voor hun pensioen. _Laatste grote uitgave Collegegeld voor hun dochter, een vakantie in de Alpen en voor Babette en Rick allebei een transparante beugel. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/30/we-houden-geld-over-nu-we-leven-als-studenten-a4143767
2022-09-30||Gemeenten moeten 21.200 statushouders huisvesten in eerste halfjaar van 2023||Het kabinet heeft gemeenten en provincies vrijdag gevraagd om 21.200 statushouders huisvesting te bieden voor het eind van de eerste helft van 2023. Dat is flink meer dan de 13.500 statushouders die gemeenten oorspronkelijk in de tweede helft van 2022 moesten huisvesten, en komt volgens ANP bovenop de 20.000 woningen die in het asielakkoord zijn afgesproken. Het aantal is volgens de aankondiging van het kabinet gebaseerd op het aantal asielzoekers dat tussen juli dit jaar en maart volgend jaar een verblijfsvergunning krijgt, en op het aantal statushouders dat nog in de asielopvang verblijft. Die statushouders hebben recht op een woning, maar konden vanwege de krappe woningmarkt nog niet weg uit de opvangcentra. De verwachte instroom van asielzoekers en gebrekkige uitstroom van statushouders spelen volgens het kabinet ook mee. Het kabinet verwacht dat het aantal van 21.200 een te hoge inschatting is, en kijkt in maart of dat klopt. Zo niet, dan moeten gemeenten hun achterstand in de tweede helft van 2023 alsnog inhalen. Gemiddeld komt de doelstelling van het kabinet uit op 62 statushouders per gemeente. In de eerste helft van dit jaar lukte het gemeenten een deel van de achterstand in de huisvesting van asielzoekers weg te werken. De 1.833 woningen die toen nog gevonden moesten worden, zijn doorgeschoven en opgeteld bij het doel van 13.500 voor de tweede helft van dit jaar. De gemeenten liggen tot nu toe op schema: in juli en augustus zijn bijna vijfduizend woningen voor statushouders gevonden.||https://www.nrc.nl//nieuws/2022/09/30/gemeenten-moeten-21-200-statushouders-huisvesten-in-eerste-halfjaar-van-2023-a4143770
2022-09-30||Ollongren: Wiebes maakte &#8216;te rooskleurige&#8217; inschatting van de versterkingsoperatie||Al weken waren er begin 2018 overleggen tussen verschillende ministeries over de gaswinning in Groningen. Er moest snel iets gebeuren om de aardbevingen in de regio te verminderen. Maar op het moment dat toenmalig minister Eric Wiebes (Economische Zaken, VVD) in maart 2018 besloot om de gaskraan in de toekomst dicht te draaien, kwam dat toch als een verrassing, vertelde voormalig minister van Binnnenlandse Zaken en Koninkrijkrelaties Kajsa Ollongren (D66) vrijdag voor de parlementaire enquêtecommissie. Wiebes beredeneerde dat er minder huizen versterkt hoefden te worden als er minder gas zou worden gewonnen. Immers, minder gaswinning leidde tot minder aardbevingen. Maar „de vraag was of dat echt zo was”, zei Ollongren. „Dat wisten we niet.” Ook had Ollongren kritische kanttekeningen over het alternatief: „We moesten goed nadenken over de dreiging van nog meer afhankelijkheid van Russisch gas.” In de ministerraad waren de cijfers duidelijk: de gaskraan in 2030 naar nul zou leiden tot 4.200 minder te versterken huizen en een besparing van 1,9 miljard euro, vertelde Ollongren. Die berekening vond Ollongren „heel tentatief.” Haar topambtenaar waarschuwde Ollongren dat die cijfers „wishfull thinking” waren. Ollongren vond de verwachting van Wiebes ook „te rooskleurig”.  Te technocratisch
In de loop van 2019 werd het ministerie van BZK verantwoordelijk voor de versterkingsoperatie. Dat ministerie had meer ervaring met wonen, bouwen en de omgang met gemeenten. Terugkijkend had het ministerie van Economische Zaken de versterkingsoperatie „te technocratisch” aangepakt, zei Ollongren. „Het gaat om mensen en hun thuis.”  Die technocratische benadering leidde tot grote verschillen: de huizen aan de ene kant van de straat werden wel versterkt en aan de andere kant niet. „Technisch was dat misschien helemaal in orde, maar menselijk was het niet te begrijpen”, zei Ollongren. „De gedachte dat je iets op de tekentafel kunt bedenken zonder overleg met regiobestuurders en bewoners werkt in de praktijk helemaal niet.” Ondanks verwoede pogingen tot versnelling van de versterkingsoperatie, zijn nog steeds duizenden panden niet versterkt. Inmiddels wordt er rekening gehouden met de versterking van mogelijk 27.000 panden. Pas een vijfde daarvan is intussen versterkt. Ollongren, inmiddels minister van Defensie, kondigde vorig jaar aan dat de versterkingsoperatie in 2028 afgerond moet zijn en gelooft nog steeds dat dat kan lukken.  Onderschat heeft ze de versterkingsoperatie niet, zei Ollongren. Ze wisten op het ministerie hoe groot de operatie was. Wel was het „weerbarstig” om de uitvoering goed te krijgen. Had ze dan de weerbarstigheid onderschat, vroeg voorzitter Tom van der Lee (GroenLinks)? „Dat zou goed kunnen”, antwoordde Ollongren.||https://www.nrc.nl//nieuws/2022/09/30/ollongren-wiebes-maakte-te-rooskleurige-inschatting-van-de-versterkingsoperatie-a4143765
2022-09-30||NAVO-chef Stoltenberg: Russische landroof is illegaal en illegitiem||Jens Stoltenberg, secretaris-generaal van de NAVO, heeft zich in een persconferentie fel uitgesproken tegen de Russische annexatie van vier Oekraïense gebieden. „De schijnreferenda werden bedacht in Moskou en aan Oekraïne opgelegd, totaal in strijd met internationale wetgeving. Deze landroof is illegaal en illegitiem.” Stoltenberg spreekt van een cruciaal moment. „De combinatie van de mobilisatie, de roekeloze nucleaire retoriek en de illegale poging van vandaag om een deel van het territorium van Oekraïne te annexeren, vormt de grootste escalatie sinds het begin van de oorlog in februari. Het doel van Poetin is om ons af te schrikken van verdere steun voor Oekraïne, maar dat zal niet gebeuren.” Op het verzoek van Zelensky om versneld lid van de NAVO te worden, ging Stoltenberg niet direct in. „Elke democratie in Europa heeft het recht om NAVO-lidmaatschap aan te vragen. De deur van de NAVO staat open.” Het besluit om Oekraïne tot de verdragsorganisatie toe te laten, is aan de dertig lidstaten, aldus Stoltenberg. „We concentreren ons nu op de directe steun aan Oekraïne om zich te helpen verdedigen tegen de invasie.”||https://www.nrc.nl//nieuws/2022/09/30/navo-chef-stoltenberg-russische-landroof-is-illegaal-en-illegitiem-a4143762
2022-09-30||Negen Europeanen, onder wie Nederlander, gearresteerd voor rol in protesten Iran||Iraanse autoriteiten hebben de afgelopen dagen negen Europeanen gearresteerd vanwege betrokkenheid bij de grootschalige protesten in het land. Onder hen is ook een Nederlander aangehouden. Dat schrijft persbureau Reuters vrijdag op basis van een verklaring van het Iraanse ministerie voor Inlichtingen.  Ook zijn mensen uit Duitsland, Polen, Italië, Frankrijk en Zweden gearresteerd. In de verklaring schrijft het ministerie dat ze zijn aangehouden „tijdens de rellen of terwijl zij op de achtergrond een complot beraamden”. Sinds enkele weken vinden in Iran grootschalige protesten plaats naar aanleiding van de dood van de 22-jarige Mahsa Amini na haar arrestatie door de Iraanse zedenpolitie.  Volgens een woordvoerder van het ministerie van Buitenlandse Zaken is de Nederlandse ambassade in Teheran eerder deze week benaderd door iemand die meldde dat zijn vriend sinds 21 september vastzat in Iran. De Iraanse autoriteiten zouden vooralsnog niet gereageerd hebben op verzoeken van de Nederlandse ambassade in Iran om consulaire bijstand aan deze gearresteerde Nederlander te geven. Over de identiteit van de man en onder welke omstandigheden hij wordt vastgehouden is verder niets duidelijk. Amini werd eerder deze maand gearresteerd in Teheran omdat ze „ongeschikte kleding” zou hebben gedragen. Na haar arrestatie overleed ze, volgens mensenrechtenbewegingen omdat ze in elkaar was geslagen door de veiligheidsdiensten. Haar dood zorgde voor woedende reacties, eerst van Iraanse vrouwen, die uit protest hun hoofddoek afdeden en hun haar afknipten. Deze demonstraties groeiden uit tot de heftigste protesten in jaren in Iran. Iraanse veiligheidstroepen proberen de betogingen met harde hand de kop in te drukken. Op donderdag meldde de in Noorwegen gevestigde mensenrechtenbeweging Iran Human Rights dat zeker 83 mensen zijn omgekomen bij de protesten.||https://www.nrc.nl//nieuws/2022/09/30/negen-europeanen-onder-wie-nederlander-gearresteerd-voor-rol-in-protesten-iran-a4143761
2022-09-30||Nederlandse militairen in Mali: gebrekkig Frans, te weinig spullen en verwarring over doel|| Nederlandse militairen  tijdens de VN-missie in Mali, met als belangrijkste taak inlichtingen verzamelen, spraken  geen of gebrekkig Frans. Ze hadden een gebrek aan gekwalificeerde tolken in andere belangrijke talen van het land.  Ook was hun kennis van de lokale politiek en cultuur heel beperkt.  Het zijn enkele van de vele complicaties die maakten dat de Nederlandse bijdrage aan de missie in Mali tussen 2014 en 2019 weinig effectief was. Dat blijkt uit een rapport van de directie Internationaal Onderzoek en Beleidsevaluatie (IOB), dat vrijdag naar de Tweede Kamer is gestuurd.  Volgens de IOB, een onafhankelijk onderdeel van het ministerie van Buitenlandse Zaken, zijn de doelen van de Nederlandse inzet  beperkt bereikt en zijn wel behaalde resultaten snel verdampt. Zo brachten Nederlandse helikopters geregeld mensenrechtenonderzoekers naar onherbergzame plekken. Maar dat is van korte duur als de veelgevraagde heli’s halverwege de missie al naar Nederland worden teruggehaald, omdat Defensie die elders nodig had.  De bijdrage aan  Minusma (voluit: Multidimensionale Geïntegreerde Stabilisatie Missie in Mali) is de grootste militaire missie van Nederland in het afgelopen decennium. In de eerste jaren waren ruim vijfhonderd Nederlandse militairen in Mali, meer dan van welk ander westers land onder VN-vlag ook. Twee Nederlandse militairen kwamen in Mali om het leven door een ontplofte mortiergranaat – het leidde tot het vertrek van toenmalig minister van Defensie (Jeanine Hennis, VVD) en  van de hoogste baas van de krijgsmacht (Tom Middendorp). Mali was de grootste VN-missie voor Nederland sinds Bosnië eind vorige eeuw. Mali werd tien jaar geleden geteisterd door opstanden. Er heerste onvrede over hoe  de overheid  de armoede aanpakte. In de noordelijke regio’s Timboektoe, Gao en Kidal klonk de roep om autonomie. Ook in de hoofdstad liepen  de spanningen hoog op en in maart 2012 pleegde het Malinese leger een staatsgreep. Terroristische groeperingen in het noorden verdreven  separatistische rebellen en voerden daar een jihadistisch bestuur in. Minusma is een van de dodelijkste VN-missies ooit. Tot 30 april 2022 kwamen 275 mensen om het leven, onder wie 237 militairen. Aan Nederlandse kant verloren vier militairen het leven. René Zeetsen en Ernst Mollinger kwamen  in 2015 om bij een  helikoptercrash. Henry Hoving en Kevin Roggeveld werden in 2016 slachtoffer van een mortierongeval. Het IOB-rapport gaat niet in op deze ongevallen, omdat bijvoorbeeld het mortierongeluk al uitgebreid is onderzocht door andere instanties. Op verzoek van de verdreven Malinese regering joegen Franse militairen de jihadisten het land uit. De VN nam vervolgens een resolutie aan voor de Minusma-missie, die Mali moest helpen het centraal gezag te herstellen en een vredesakkoord tussen de regering en de separatisten te handhaven.  Het kabinet-Rutte II, dat bestond uit de PvdA en de VVD, zei in 2013 ‘ja’ tegen het VN-verzoek om hoogwaardige militaire middelen aan de Mali-missie te leveren. De PvdA wilde zich  solidair tonen met de burgers in conflictgebieden in Afrika, de VVD ging akkoord onder voorwaarde dat militairen zich ook zouden richten op terrorismebestrijding en het terugdringen van migratie uit Afrika. Het kabinet voegde het beschikbaar houden van grondstoffen en energiebronnen ook toe als doel. Deze ambitieuze doelen waren alleen niet of nauwelijks te verwezenlijken door een land dat een beperkte bijdrage leverde aan een  missie – in een complex gebied ter grootte van Frankrijk en Italië samen. Bovendien, signaleren de onderzoekers, „werd beschreven wat men belangrijk vond, maar niet wat men exact moest bereiken en hoe dat moest gebeuren.” Dat schiep bij de deelnemers ook „verwarring” over het waarom van de missie. Nederlandse uitzending in Mali werd volgens IOB snel „een missie in de missie” Zo werd al vroeg de kiem gelegd voor het ontstaan van wat de IOB „een missie in de missie” noemt: Nederland opereerde wel bínnen maar lang niet altijd mét de VN-missie. Toen door getreuzel binnen de VN het basiskamp in Gao maar niet werd gebouwd, stampten Nederlandse militairen Camp Castor uit de grond. Dit kamp werd de basis van landen als Duitsland en Zweden, terwijl landen als Togo en Bangladesh later in het nabijgelegen VN Super Camp belandden. Dat verdiepte de kloof tussen westerse en niet-westerse VN-deelnemers. De missie-binnen-de-missie werd misschien wel het meest zichtbaar bij de inlichtingen, het Nederlandse pronkstuk. Nederland had zich bij de NAVO-missie in Afghanistan bekwaamd in het vergaren van diepgravende informatie over de omgeving, de samenleving en vijandige groepen. In Mali ontwikkelde Nederland dit verder, met het idee de VN te onderrichten in deze vaardigheid. Beleidsmakers en ngo’s in de Malinese hoofdstad Bamako en de stad Gaowaren blij met de Nederlandse rapporten, waarin langetermijntrends werden geschetst. De militaire commandant in het hoofdkwartier daar had echter meer behoefte aan concrete inlichtingen over bijvoorbeeld bermbommen, die steeds meer militaren doodden. In de loop van de missie begonnen de Nederlanders wel een samenwerking met de VN-eenheid die deze zogeheten tactische informatie moest leveren, maar die kwam nooit echt van de grond. Andersom bleven bruikbare inlichtingen van de Nederlanders vaak op het hoofdkwartier hangen, door de bureaucratie en traagheid van de VN. Hierdoor konden de eenheden in het veld niet altijd snel reageren op veranderingen. Voor goede samenwerking waren zij afhankelijk van persoonlijke contacten. Een betere kennis over hoe de VN werkt, zo zegt de IOB, had de Nederlanders kunnen helpen.  Een betere beheersing van het Franse taal ook, omdat binnen Minusma Frans de voertaal was. Het Nederlandse steenkolen Frans  stond samenwerking met andere VN-bataljons in de weg,  De hele missie kampten de militairen ook met te weinig of onbruikbaar materieel. De special forces wisten een groot gebied bij Kidal snel onder controle te krijgen, maar moesten hun acties daar beperken toen hun helikopters vaker elders werden ingezet. Drones waren er wel, maar konden de eerste zes maanden niet worden gebruikt om inlichtingen te verzamelen. Aan onderdelen was voortdurend gebrek. Hoewel de IOB het nergens zo opschrijft, lijken de jarenlange bezuinigingen op defensie hun tol te hebben geëist in Mali. Ondanks alle beperkingen deden de Nederlanders wat ze konden, zo valt uit het rapport op te maken. Ze patrouilleerden te voet en probeerden ondanks de taalbarrière contact te leggen met de bevolking. De Nederlanders hadden daardoor een relatief goede reputatie, zo blijkt uit het rapport op basis van interviews ter plekke. Mimusma als geheel was weinig populair. De vraag of de Malinese bevolking echt iets aan de Nederlandse aanwezigheid heeft gehad, beantwoordt de IOB niet. Het rapport maakt wel duidelijk dat Nederlandse successen tijdelijk, klein en plaatselijk waren. Het stabiliseren van bevolkingscentra en de bescherming van burgers in heel Mali is bijvoorbeeld nauwelijks gelukt. Dat lag vooral aan de snelle verslechtering in het land, waar het Malinese regeringsleger en gewapende groeperingen mensenrechten begonnen te schenden. En aan de VN die traag reageerde toen bijvoorbeeld het geweld oplaaide.  Toch had Nederland het beter kunnen aanpakken, staat in de aanbevelingen van de IOB. Vooraf was er veel optimisme over de toekomst van Mali en wat Nederland daaraan kon bijdragen met zijn unieke expertise; maar kenners hadden ook toen al kunnen vertellen hoe complex de situatie  was. De politiek moet vooraf helder en eenduidig formuleren waarom Nederland meedoet aan een missie. De krijgsmacht moet beter in kaart brengen aan wat voor soort inlichtingen behoefte is. En veel meer militairen moeten een diepgaande cursus over het land van bestemming krijgen. In een brief aan de Tweede Kamer schrijft het kabinet als antwoord op de evaluatie: „Ondanks deze moeilijke omstandigheden, waarin resultaten niet gemakkelijk te behalen zijn en inzet doorgaans gepaard gaat met risico’s, acht het kabinet het van belang bij te blijven dragen aan internationale missies ter bevordering van de internationale rechtsorde en stabiliteit. Hiermee worden immers ook de Europese en Nederlandse veiligheidsbelangen gediend.” ||https://www.nrc.nl//nieuws/2022/09/30/nederlandse-militairen-in-mali-gebrekkig-frans-te-weinig-spullen-en-verwarring-over-doel-a4143753
2022-09-30||‘Alles wat Max Verstappen nu nog wint, is een bonus’, zegt zijn teambaas Christian Horner||Christian Horner moet even nadenken. De vraag is welke inhaalmanoeuvre van Max Verstappen in zijn ogen de meest indrukwekkende was. „Het zijn er de laatste zes jaar zoveel geweest”, verzucht de teambaas van Verstappen’s team Red Bull Racing. Horner noemt de inhaalrace op een kletsnatte baan in Brazilië in 2016, waarbij Verstappen oprukte van plek zestien naar plek drie, en zijn race op het circuit van Spa-Francorchamps in België van een paar weken geleden, toen Verstappen startte op plek veertien en in twaalf rondes naar de leiding reed. „Of toen hij in de buitenbocht Nico Rosberg inhaalde op een natte baan op Silverstone in 2016”, zegt Horner. „Het laat maar zien: Max never ever gives up.”   Horner zit, drie weken terug, op een comfortabele bank op het dakterras van het Energy Station, het gedeelde motorhome van Red Bull en zusterteam AlphaTauri in de paddock van het circuit van Monza in Italië.   Het is een hectisch weekend voor de teambaas: een  deal tussen Red Bull en Porsche is afgeketst, en de koningin van Engeland is net overleden. In allerijl zijn  herdenkingsstickers vervaardigd voor op de auto’s, die uit de fabriek in het Britse Milton Keynes komen. Verder zijn er weinig zorgen voor  het Oostenrijkse F1-team met Britse wortels; Verstappen gaat ruim aan de leiding in het klassement om de wereldtitel, de RB 18 racewagen is snel en betrouwbaar en het team neemt strategisch goede beslissingen. Een tweede wereldtitel voor Verstappen is dan al aanstaande, net als de constructeurstitel voor Red Bull.  Verstappen zou ook de race in Italië winnen, waardoor hij dit weekend al wereldkampioen kan worden. Dan moet hij de Grote Prijs van Singapore winnen, zijn concurrent Charles Leclerc van Ferrari niet in de top-7 eindigen en Sergio Pérez, zijn ploeggenoot bij Red Bull, niet op het podium komen.  Verstappen is in de vorm van zijn leven, zegt Horner, die in dit gesprek niet als teambaas, maar vooral als sportliefhebber naar Verstappen kijkt. Hij ziet zijn coureur  eenzelfde pad afleggen als die andere coureur die onder zijn leiding in een Red Bull domineerde: de Duitser Sebastian Vettel. „Ook Vettel won zijn eerste titel na een spannend seizoen, en het jaar erop domineerde hij”, zegt Horner.  Verstappen domineert dit jaar ook. Wat maakt hem zo speciaal? „Ik denk dat het belangrijkste aspect is hoe Max  met momenten van grote druk omgaat. Kijk maar naar de Grote Prijs van Nederland, op het circuit van Zandvoort. Al die mensen zitten daar voor hem, ze verwachten dat hij wel even wint. Max had een verschrikkelijke vrijdag, met  problemen met zijn versnellingsbak, maar hij is dan in staat om de knop om te zetten, op zaterdag tijdens de kwalificatie de snelste tijd te rijden, en op zondag de race te winnen. Die manier van handelen en presteren onder druk doet me denken aan de allergrootsten in de sport, mannen als Roger Federer en Tiger Woods.” Federer en Woods wisten ondanks hoge verwachtingen altijd  te verrassen. Wanneer is de laatste keer dat Verstappen u heeft verrast? „Ik moet zeggen dat Max er een gewoonte van maakt om ons te verrassen. Zo’n inhaalrace op Spa, het weekend in Zandvoort. Het was een gekkenhuis daar, en hij wint gewoon weer.”   Hoe zorgt  Verstappen ervoor dat hij niet beïnvloed wordt door die hoge  externe verwachtingen? „Hij kan de druk heel goed opsplitsen en wegstoppen. Ik zie het hem doen. Max overdenkt dingen niet, hij houdt het klein en beknopt en weet precies wat hij wil. Zo is hij in staat om zijn focus te behouden en zich niet te laten afleiden.” Is dat iets dat hij heeft moeten leren? „Hij heeft het moeten bijschaven, maar het zit fundamenteel in hem. Hij heeft die vastberadenheid, die honger, je kunt het gewoon aan hem zien. Dat zit in hem. Max is als een hond met een bot, hij laat niet los. Als hij achter je zit, dan weet je: hij komt eraan, hij zal het altijd proberen.” Heeft niet elke coureur in de Formule 1 die drive? „Ik denk dat ze geloven dat ze diezelfde vastberadenheid hebben, en ik geloof ook wel dat ze het verlangen hebben om te winnen. Maar ik denk dat het heilige vuur heviger brandt  in Max.”  De 48-jarige Horner was in zijn jongere jaren zelf een verdienstelijk coureur, en reed eind jaren tachtig in het wereldkampioenschap karten voor junioren nog tegen Sophie Kumpen, de moeder van Max Verstappen. Uiteindelijk schopte Horner het tot de Formule 3000. Als hij in 1998 tijdens een testdag op het circuit van het Portugese Estoril achter de latere Formule 1-coureur Juan Pablo Montoya een snelle bocht induikt, merkt Horner dat hij niet dezelfde toewijding en lef heeft als de Colombiaan. Daarop besluit hij te stoppen.  Als u niet als teambaas, maar als coureur naar Verstappen kijkt, wat ziet u dan? „Een coureur die volledig in harmonie is met zijn auto en zijn banden. De manier waarop hij met zijn banden omgaat zonder ze teveel te belasten, snel maar toch efficiënt rijdt. Dat heeft te maken met zijn manier van remmen, van sturen, van schakelen. Het getuigt van een grote gevoeligheid.”  U kon Montoya niet volgen in de bocht, hoe ver zou u komen met Verstappen? Horner lacht. „Ik denk dat ik Max nog niet eens de pitstraat uit kan volgen. Max zou heel goed dé coureur van zijn generatie kunnen zijn, ik denk dat hij waarschijnlijk de beste racer is die ik ooit in de Formule 1 heb gezien. Het meest opwindende is dat hij nog altijd beter wordt. Hij ontwikkelt zich nog steeds.” Max is als een hond met een bot, hij laat niet los Christian Horner teambaas van Red Bull Racing Op wat voor manier ziet u Verstappen beter worden? „Hij is volwassen geworden. Je merkt dat hij wat voorzichtiger is, hij denkt aan het grote plaatje. Hij hoeft zich niet meer in elke bocht te bewijzen, hij kan het een ronde later ook proberen. Dat geduld is er ook gekomen doordat er een hoop van zijn schouders is gevallen na het winnen van die eerste wereldtitel. Alles wat hij nu nog wint is een bonus.”  Verstappen lijkt nog jaren mee te kunnen. Wat wordt zijn grootste uitdaging? „Hij moet het niet voor lief gaan nemen dat hij de beste is. Zelfingenomenheid is het grootste gevaar. Laten we hopen dat we het momentum van dit seizoen kunnen gebruiken om te bouwen aan het succes van volgend seizoen.” Meer sport: padel verdrijft tennis Weekend 27 ||https://www.nrc.nl//nieuws/2022/09/30/alles-wat-max-verstappen-nu-nog-wint-is-een-bonus-zegt-zijn-teambaas-christian-horner-a4143752
2022-09-30||Dertig jaar na de Bijlmerramp: ‘Als ik mijn ogen sluit, voel ik weer de hitte’||„Ik neem aan dat het een zeer grote brand is? Over.” „Nou, zo groot heb ik hem nog nooit gezien.” „En nog even, wat voor vliegtuig is het, is het een Boeing? Over.” „Dat is niet meer na te gaan. Er staan hier veertig, vijftig à zestig flats volop in de glorie. Nou, er ligt hier zoiets als een vliegtuig, dat is het. Over.”  De Bijlmerramp kostte het leven aan zeker 43 mensen, onder wie 18 kinderen. Foto ANP
 Het gesprek dat een brandweerman ter plekke om 18.47 uur voert met de meldkamer, vat de shock en verbijstering op zondag 4 oktober 1992 goed samen. Een vrachtvliegtuig van de Israëlische maatschappij El Al heeft zich enkele minuten eerder door de flats Klein-Kruitberg en Groeneveen in de Amsterdamse Bijlmermeer geboord. De oorzaak van de crash, zo blijkt later, is een defect aan het ophangsysteem van een van de motoren. De Bijlmerramp kostte het leven aan zeker 43 mensen, onder wie 18 kinderen. Dertig jaar later werkt die noodlottige avond, en de nasleep ervan, nog altijd door in vele levens. NRC interviewde drie getuigen van destijds. Wat betekent de ramp dertig jaar later nog voor hen? Mama Betty, één van de overlevenden van de Bijlmerramp, dertig jaar geleden. Foto Aurelien Goubau Eigenlijk wilde Mama Betty op zondagavond 4 oktober  melk gaan halen in  het buurtwinkeltje, voor haar tweejarige dochtertje.  Toen stonden er ineens twee vrienden voor de deur. „Ik zei: lang niet gezien, kom binnen!”  Mama Betty is geboren in Ghana. Ze woonde destijds  een jaar of tien in de Amsterdamse Bijlmermeer, zes hoog in de flat Klein-Kruitberg. Haar echte naam is Patience Nyarko, maar iedereen noemt haar Mama Betty. Ze is nu 67 jaar  oud. „Ik had mijn vrienden net iets te drinken ingeschonken, toen we  keihard ‘boem!’  hoorden. We keken elkaar aan: wat is dat? Misschien een auto-ongeluk?” Toen een van de twee   vrienden de deur naar de galerij opende, werd hij door een sterke wind  teruggeblazen, de woning in. „Op de galerij stond het vol met mensen. Ze gilden en ze  renden naar het trappenhuis. Je hoorde alle talen door elkaar: Nederlands, Papiamento, Sranang, Ghanees.”   Mama Betty maakte haar dochter wakker. Met z’n vieren verlieten ze het appartement. Overal in het trappenhuis stond rook, ze hoorden brandweersirenes. Op de trappen liepen mensen elkaar in paniek omver. „Mijn dochtertje huilde en legde haar handen over haar oren.” Buiten keek  Mama Betty  naar de vlammenzee. Was dit een film? Nee, het was echt. Op nog geen honderd meter van haar voordeur was het vliegtuig  ingeslagen.   Bewoners vluchtten weg van het brandende gebouw. „Mensen  gooiden hun kinderen in het grachtje onder de flat. Dat was  de enige manier om te weg te komen.” Na twee uur  nam een bekende Mama Betty en haar dochter mee naar huis, om te slapen. Foto Aurelien Goubau  De volgende ochtend ging ze terug naar de rampplek, waar de brandweer  nog steeds aan het blussen was. In het daglicht  zag ze het gat dat het vliegtuig in de flats had geslagen. „Ik dacht: is dát Klein-Kruitberg? Het enige wat ik op dat moment kon doen, was tranen vergieten. Ik heb drie of vier dagen niet gegeten.” Haar dochtertje was nog weken van streek. „Ze kon niet tegen het geluid van de metro die langskwam, of van de stofzuiger. Ze wilde niet alleen zijn. Als ik naar de wc ging, moest ik haar meenemen.” Mama Betty nam haar  mee naar de huisarts. „Die zei: ze is in shock.”        Klein-Kruitberg werd na de ramp gesloopt. Haar appartement zag Mama Betty nog één keer, om wat persoonlijke  spullen op te halen. De rest kon ze weggooien, vrijwel alles  in haar appartement was  beschadigd door de rook. Twee maanden kon ze bij haar kennis blijven logeren, totdat ze een nieuwe woning kreeg. Een huis met een tuintje, een halve kilometer verwijderd van de rampplek. Ze woont er nog steeds. Vorige maand is Mama Betty voor het eerst gaan kijken bij  het monument voor de ramp, dat er al sinds 1996 staat. „Ik ben er altijd met een boog omheen gelopen. Er is toen een angst in me gekropen die nooit helemaal is weggegaan.”  Haar dochter is nu 32 en al jaren het huis uit. Over de ramp praat ze niet graag met haar moeder. Mama Betty komt  nog weleens mede-overlevenden tegen op straat. „Dan praten we over andere dingen. Ik heb geen zin om slechte herinneringen bij ze boven te halen. Let’s cheer up.”  „Maar ieder jaar als  4 oktober eraan komt, zit ik heel stil op de bank en bid ik voor de families die toen zijn  getroffen. Dan denk ik aan mijn  buurvrouw, die haar drie kinderen  verloor. Een van haar dochters was die  zondagmiddag  nog bij me aan de deur, om zonnebloemolie te lenen. Dat is de laatste keer dat ik haar gezien heb.” De dagen en weken na de ramp was Van de Belt, die voorzitter was van de bewonersvereniging, onafgebroken in touw. Foto Aurelien Goubau Rond half zeven ’s avonds zat Henk van de Belt, grafisch ontwerper en Bijlmerbewoner van het eerste uur, thuis achter zijn computer. Het was een prachtige herfstdag, overdag  was hij wezen zeilen op de nabijgelegen Gaasperplas. En toen: een enorm lawaai, een dreun en een reusachtige rookpluim achter de flat. „Ik greep mijn video 8-camera en rende naar buiten”, vertelt Van de Belt (73) in zijn appartement in de flat Kikkenstein, waar hij nog altijd woont.  Van de Belt filmde wat hij zag. „Eilanden van vuur” in het gras voor zich. Parfumflesjes, afkomstig uit het ruim van het vliegtuig, die ontploften door de hitte. Het merk herinnert hij zich nog: Dakar. Van de Belt filmde het gat dat het vliegtuig in de flats geslagen had en de brandende balkons. „Anderhalve minuut. Toen was de batterij van mijn camera leeg.”  Van de Belts opnames waren de eerste beelden van de ramp die ’s avonds  te zien waren in het achtuurjournaal. Plankgas was hij naar Hilversum gereden, om ze naar de NOS-redactie te brengen. „Ik heb die beelden later teruggezien op de BBC, CNN, de Duitse tv. Ze gingen de hele wereld over.”   De dagen en weken erna was Van de Belt, die  voorzitter was van de bewonersvereniging,  onafgebroken in touw. Hij gooide de collectieve ruimtes van de flat open, „zodat mensen konden  praten over wat er was gebeurd”. Hij hing affiches op in de buurt met de tekst ‘ramptoerisme niet gewenst’. Hij zamelde spullen in voor overlevenden die alles kwijt waren geraakt, bij burgers en bedrijven. Als hij denkt aan de „golf van  medeleven” die er  in het land loskwam na de ramp, raakt hij dertig jaar later opnieuw  geëmotioneerd. „Dat was echt hartverwarmend.” Foto Aurelien Goubau Hoe afschuwelijk het ook was,  door de ramp is de Bijlmer wel „ontdekt door de politiek en de media”, zegt Van de Belt. „Voor die tijd was de wijk een no-go-area, een vergeten gebied. Ik spaarde  positieve krantenartikelen over de buurt, dat was er precies één. Na de ramp kwamen ze hier ineens kinderseries opnemen.” De ramp heeft Henk van de Belt  nooit meer losgelaten. Hij  ijverde voor een monument ter nagedachtenis aan Pa Sem, de Surinaamse gemeenschapswerker  die een tienjarig kind redde uit de brandende flat. In 1993 publiceerde hij met de Werkgroep Vliegverkeer Bijlmermeer  een  ‘tegenonderzoek’ naar de toedracht van de ramp en de veiligheid voor omwonenden van  Schiphol. „We waren een soort Bellingcat avant la lettre.” Zijn graafwerk en dat van andere burgeronderzoekers en journalisten, zegt Van de Belt,  leidde  mede tot de  parlementaire enquête  in 1999. Hij   is altijd kritisch  gebleven over de rol van Den Haag, Schiphol en de Rijksluchtvaartdienst in de nasleep van de ramp.   „In mijn kelderbox heb ik nog vier meter archief staan.” Of hij het als een last ervaart dat zijn leven verknoopt is geraakt met de Bijlmerramp? „Ja, maar  ook als een voorrecht. Ik heb mensen kunnen helpen. Ik heb  inzicht  gekregen in  hoe de  politiek werkt, in Den Haag en in  de Bijlmer. De ramp heeft me meer levenswijsheid gegeven.” Joop Reder, een politieagent die als een van de eerste ter plaatse was bij de Bijlmerramp. Hij is nu met pensioen. Foto Aurelien Goubau Een vliegtuig neergestort? Op de Bijlmermeer? Joop Reder geloofde er helemaal niets van toen zijn collega hem over de telefoon vertelde waar al die sirenes vandaan kwamen.   „Ik zei: ‘Je moet je eigen troep in de maling nemen.’”   Twintig minuten later stond Reder, rechercheur in Amsterdam Zuidoost, voor de brandende flats. Samen  met een collega was hij  als eerste rechercheur ter plekke. De ‘gewone’  politie was er al, net als de brandweer. „Iedereen stond als aan de grond genageld. Ze wisten niet waar ze moesten beginnen.” Ondertussen begon het publiek toe te stromen. „Toen heb ik tegen een paar collega’s gezegd: houd de mensen op afstand. Al schreeuwend en heen en weer lopend is dat uiteindelijk gelukt.” Een „inferno”, zo omschrijft Reder (76) de rampplek. „Overal lagen onderdelen en brokstukken van het vliegtuig. En het was zó ontzettend heet, ik denk dat het de duizend graden benaderde.” Twee  mensen zag hij van de brandende flat springen, vertelt hij  achter een kop koffie thuis in Amsterdam Osdorp.   Zijn vrouw: „Daar heb je het nog vaak over.”  Na tweeënhalf, drie uur kijken  op  de rampplek („Als rechercheur  kon je daar niets doen”) vertrok Reder naar het politiebureau op de Flierbosdreef. Daar meldden zich spontaan hele rechercheteams van elders uit de stad. „Ineens zag je wat een fantastische politiemacht we hebben in Amsterdam. Die mensen  waren uit zichzelf naar de Bijlmer gekomen.  ‘Zeg maar als je ons nodig hebt’, zeiden ze. ‘We zitten in de kantine.’”  Foto Aurelien Goubau In de dagen en weken na de ramp moesten de  Amsterdamse rechercheurs     achterhalen hoeveel slachtoffers er gevallen waren. Een buitengewoon lastige klus, gezien de vele  ongedocumenteerden die in de flats woonden. Van de Gemeentelijke Basis Administratie (GBA)  „klopte geen flikker”, zegt Reder. De rechercheurs verzonnen een list: ze vroegen de adressenbestanden op van postorderbedrijven als Wehkamp en Otto. „Die legden we over de GBA heen.” Ze begonnen met een lijst van meer dan 200 vermisten. „Elke dag konden we mensen afstrepen, bijvoorbeeld als iemand zich meldde bij het opvangcentrum.”     Het officiële dodental van de Bijlmerramp werd uiteindelijk vastgesteld op 43, van wie er  vier in het vliegtuig zaten. „Maar als je me recht in de ogen kijk, zeg ik: in werkelijkheid waren het er veel meer. Een veelvoud van 43.” Als rechercheur had  hij de flats weleens bezocht. „Je zag daar stapelbedden staan, voor de illegalen die er woonden. Die mensen zijn gewoon niet teruggevonden.”   Joop Reder werkte 38 jaar  voor  de Amsterdamse politie. Bij zijn pensionering in 2004 wijdde misdaadverslaggever John van den Heuvel in De Telegraaf een groot artikel aan de ‘Baantjer van de Bijlmer’. Hij is in zijn carrière bij tientallen lijkschouwingen geweest en op ontelbaar veel plaats-delicten.  Maar als je hem vraagt wat in al die jaren het meeste indruk op hem gemaakt heeft, aarzelt hij geen moment. „Als ik m’n ogen sluit, dan zie ik mezelf  weer lopen bij die flats. En voel ik de  hitte.”||https://www.nrc.nl//nieuws/2022/09/30/als-ik-mijn-ogen-sluit-voel-ik-weer-de-hitte-a4143750
2022-09-30||Oekraïense buitenlandminister: er verandert niets voor Oekraïne door annexatie||Dmytro Koeleba, de Oekraïense minister van Buitenlandse Zaken reageert op de annexatie van vier regio’s van zijn land: „Met zijn poging om de Oekraïense gebieden Donetsk, Loehansk, Zaporizja en Cherson te annexeren, probeert Poetin territoria te pakken waarover hij niet eens de fysieke controle heeft. Niets verandert voor Oekraïne: we blijven ons land en volk bevrijden en onze territoriale integriteit herstellen.”||https://www.nrc.nl//nieuws/2022/09/30/oekraiense-buitenlandminister-er-verandert-niets-voor-oekraine-a4143749
2022-09-30||Zwaar gas smoort vuur||Het is een wonderlijk gezicht, als kaarsjes uitdoven doordat er een onzichtbaar gas overheen gegoten wordt. Maar de theorie is simpel: vuur heeft zuurstof nodig. Gewone lucht is 20 procent zuurstof. Maar als die zuurstof verdrongen wordt door een ander gas, stopt de verbranding.  Bakpoeder bevat natriumbicarbonaat NaHCO3, een base. Als je daarbij azijn giet, CH3COOH, een zuur, ontstaat het gas CO2 ofwel kooldioxide. Dat gas kan de zuurstof verdringen. Eigenlijk gaat het om een uitgebeende versie van de CO2-brandblusser die overal aan de muur hangt.   STAP 1 Gooi twee eetlepels bakpoeder in de maatbeker, en zet de azijn klaar. Steek het waxinelichtje aan. Je kunt er ook meerdere aansteken, en eventueel op verschillende niveaus zetten, om het effect nog duidelijker in kaart te brengen. STAP 2 Gooi een scheut azijn in de maatbeker. Het bakpoeder-mengsel reageert wild bruisend met de azijn (het schuim kan over de rand lopen, dus zorg voor een ondergrond waarbij dat niet erg is). Het geproduceerde CO2-gas is zwaarder dan lucht, dus blijft in de maatbeker hangen (op de lange duur mengt het wel met de aanwezige lucht). STAP 3 Maak een gietende beweging met de maatbeker, maar zo dat het vloeibare mengsel op de bodem niet meegegoten wordt, over de kaarsen. De kaarsen zullen doven door het onzichtbare gas dat eroverheen gegoten wordt.||https://www.nrc.nl//nieuws/2022/09/30/zwaar-gas-smoort-vuur-a4143488
2022-09-30||Antropoceen||Over een jaar of tien miljoen geven ze lessen over toen de mensen nog bestonden en gaan ze op excursie naar één van de vele plekken waar hun sporen zijn  gevonden: een laag vol plastic, blik en schroot aanwijzingen voor watersnood een artefact met wielen en als de matige student het dan nog steeds niet heeft herkend: sparerib- en kipfossielen! Marlies ter Voorde||https://www.nrc.nl//nieuws/2022/09/30/antropoceen-a4143485
2022-09-30||Draagvlak monarchie verder onder druk||Het draagvlak voor de monarchie komt verder onder druk te staan. Nog slechts een kleine meerderheid van de Nederlanders steunt deze regeringsvorm. Dat blijkt uit een peiling in opdracht van de pro-republikeinse vereniging Republiek, uitgevoerd door marktonderzoeksbureau Ipsos. Dat voert ook de jaarlijkse peiling op Koningsdag uit. De vraag die Ipsos stelde was dezelfde: wat is volgens u het beste: dat Nederland een monarchie blijft of dat het een republiek wordt met een gekozen president als staatshoofd? In april vond 58 procent nog dat Nederland een monarchie moet blijven – dat is nu gedaald naar 51 procent. In het inhuldigingsjaar van koning Willem-Alexander in 2013 was de steun voor de monarchie nog 74 procent. Het aandeel ondervraagden dat het goed vindt dat het oudste kind van de koning automatisch troonopvolger vindt, is ook gedaald: van 51 procent in april naar 47 procent nu. De steun voor een republiek als staatsvorm is licht gestegen: van 24 procent in april naar 26 procent. Uit de peiling, een representatieve steekproef gehouden in de dagen na Prinsjesdag, blijkt dat net als bij eerdere peilingen de steun voor de monarchie het hoogst is onder 55-plussers. Bijna 27 procent van de 18- tot 34-jarigen en bijna 32 procent van de 35- tot 54 jarigen vindt dat Nederland een republiek zou moeten worden. Floris Müller, voorzitter van Republiek, noemt dat opvallend: „Er wordt altijd gezegd dat jongeren republikeinser zouden zijn. Jongeren blijken de groep tot 54 jaar te zijn.”   Dat de steun voor een republiek al enkele jaren rond de 25 procent zit, wijt Müller aan het feit dat weinig Nederlanders een beeld bij deze staatsvorm hebben. „Men denkt snel aan [de Amerikaanse president] Trump, niet aan Ierland of Duitsland. Wij hebben hier een traditie van een parlementaire democratie, dat zal niet snel veranderen.” In de Koningsdagpeiling wordt gevraagd naar een voorkeur voor een meer ceremonieel koningschap. Republiek liet Ipsos vragen welke presidentsvorm de ondervraagden zouden willen hebben als Nederland een republiek zou zijn. Daarop zei 32 procent geen mening te hebben, ruim 30 procent zei een ceremonieel presidentschap zoals in Duitsland of Ierland  te prefereren boven een republiek zonder staatshoofd (zoals Zwitserland) of een met een president met politieke macht (zoals Frankrijk). Naar het vertrouwen in koning Willem-Alexander en de tevredenheid over zijn functioneren, vaste elementen in de Koningsdagpeiling, werd ditmaal niet gevraagd.||https://www.nrc.nl//nieuws/2022/09/30/draagvlak-monarchie-verder-onder-druk-a4143747
2022-09-30||Zelensky: Oekraïne vraagt versneld NAVO-lidmaatschap aan||Oekraïne wil versneld lid worden van de NAVO. Dat heeft de Oekraïense president Volodymyr Zelensky vrijdag in een videotoespraak aangekondigd. Hij zegt dat versnelde toelating tot het bondgenootschap „eerlijk voor Oekraïne” is en dat zijn land „de facto de weg naar de NAVO” al heeft afgelegd. Volgens Zelensky hebben de waarden van de NAVO in Oekraïne weer „vitale energie” gekregen doordat de landen van de militaire alliantie meehielpen in de strijd tegen Rusland. Hij acht de versnelde procedure kansrijk. „We weten dat het mogelijk is. We hebben gezien dat Finland en Zweden dit jaar zonder een actieplan voor het lidmaatschap tot het bondgenootschap zijn toegetreden”, aldus Zelensky. In zijn toespraak zegt Zelensky ook open te blijven staan voor een dialoog met Rusland. Hij benadrukt dat gesprekken echter onmogelijk zijn zolang de Russische president Vladimir Poetin staatshoofd is. „Wij zijn bereid tot een dialoog met Rusland, maar met een andere president”, zegt hij.||https://www.nrc.nl//nieuws/2022/09/30/zelensky-oekraine-vraagt-versneld-navo-lidmaatschap-aan-a4143746
2022-09-30||Biden: internationale gemeenschap moet illegale annexatie Rusland afwijzen||De Amerikaanse president Joe Biden dringt er bij de internationale gemeenschap op aan om „de illegale pogingen van Rusland” om de vier Oekraïense gebieden te annexeren „af te wijzen”. Volgens Biden zullen de Amerikaanse sancties gevolgen hebben voor hen die „politieke of economische steun bieden” aan de Russische acties op het Oekraïense grondgebied. Dat melden internationale persbureaus vrijdag. Vrijdag kondigde kondigde de Russische president Vladimir Poetin aan Donetsk, Loehansk, Zaporizja en Cherson in te nemen. Het Kremlin beschouwt de regio’s vanaf vandaag als Russisch grondgebied. Het Westen heeft de acties van Rusland stevig afgekeurd. Veel westerse landen erkennen de annexatie en de schijnreferenda daarover niet.||https://www.nrc.nl//nieuws/2022/09/30/biden-internationale-gemeenschap-moet-illegale-annexatie-rusland-afwijzen-a4143745
2022-09-30||Rutte: Nederland zal de Russische annexatie nooit erkennen||„Nederland zal deze annexatie, net als die bij de Krim, nooit erkennen.” Dat heeft premier Mark Rutte (VVD) vrijdag gezegd in de wekelijkse persconferentie na afloop van de ministerraad. „De wereld zal niet accepteren dat Poetin met een paar pennenstreken de erkende grenzen verlegt.” De Russische annexatie van vier Oekraïense regio’s is „een nieuwe inbreuk op de territoriale integriteit van Oekraïne”, zei Rutte. „Een cynische methode van Poetin om de mobilisatie te rechtvaardigen en de zoveelste escalatie van deze illegale oorlog.” Rutte zegde toe dat Nederland een nieuw sanctiepakket zal steunen, dat nu op Europees niveau in de maak is. ||https://www.nrc.nl//nieuws/2022/09/30/rutte-nederland-zal-de-russische-annexatie-nooit-erkennen-a4143742
2022-09-30||Speculaties over de Nord Stream-explosies: verborg het grootste zeilschip ter wereld een onderzeeër?||Bij gebrek aan harde feiten over de explosies in de Nord Stream-gasleidingen, maandag, gedijen speculaties. Zoals: wat deed een Russisch schip daar in de buurt? En nog wel  het grootste zeilschip ter wereld.  De Sedov werd in Bremen gebouwd in 1921, vervoerde salpeter en graan, werd na 1945 een opleidingsschip voor Russische matrozen en is nu  eigendom van de technische universiteit van Kaliningrad, de Russische exclave aan de Oostzee. In 2015 was de viermaster nog te gast bij Sail Amsterdam.  Je kunt hem afhuren voor een diner met 200 man en er is een bioscoopzaaltje. Maar leidt de Sedov wellicht een dubbelleven? Op websites als MarineTraffic, die scheepsbewegingen tonen, kon je zien hoe de Sedov zich tijdens de explosies oostelijk van het eiland Bornholm ophield, stilliggend of langzaam varend.  Maandag om 19.04 uur, het tijdstip van de tweede explosie, voer het de Exclusieve Economische Zone (EEZ) van Zweden binnen. Dinsdag voer het parallel aan de gasleidingen, om er woensdagavond zelfs recht overheen te varen. De Sedov was toen  minder dan tien zeemijl (18,5 kilometer) binnen zichtafstand van het lek in Nord Stream 1.  Ook opmerkelijk: van woensdag 21 tot vrijdag 23 september ontbreken precieze posities, omdat de Sedov zijn AIS-baken vaak uit had staan. Het schip bevindt zich dan een mijl of dertig oostelijk van de plaats waar de eerste explosie, in Nord Stream 2, zal plaatsvinden, maandagochtend vroeg. „Kan een zeilschip gasleidingen saboteren”, vraagt onder meer  een twitteraar die zich bedient van de naam van een Pools romanpersonage, Moryc Welt. „Bijvoorbeeld door duikers af te zetten, of door een onderzeeboot zich onder zijn romp te laten verschuilen?”  Misschien is het Kremlin wel bezig ruw materiaal voor memes te verzamelen Het is allemaal denkbaar (vooral het laatste). Simpeler verklaringen – ook voor haperende AIS – zijn plausibeler. „Russische schepen in de Oostzee zijn niets ongewoons,” zei defensie-analist Stefan Lundqvist  tegen de Zweedse krant Aftonbladet.  Ook de Mir, een ander groot zeilschip, was daar onderweg, net als Russische vrachtschepen en offshore-vaartuigen. „Niets dat niet bij een normaal verkeersplaatje hoort.” Het kan, maar „er is geen bewijs voor noch tegen”, zei Jukka Savolainen, een Finse defensiespecialist  tegen de Helsinki Sanomat.  Maar ook zonder direct verband met de explosies speelt de Sedov een rol, suggereerde twitteraar Markus Jonsson: in de psychologische oorlogvoering. „Misschien is het Kremlin daar wel bezig ruw materiaal voor memes te verzamelen”, de hapklare beelden en ideeën die zich via sociale media verspreiden. De Sedov ligt intussen weer bij Kaliningrad.||https://www.nrc.nl//nieuws/2022/09/30/wat-deed-dit-russische-zeilschip-bij-nord-stream-a4143743
2022-09-30||Een onbegrijpelijke ziekte||Sven Speybrouck zou je kunnen kennen van Het Mirakel van Schuman, een podcast over de onstaansgeschiedenis van de Europese Unie, eerder door de Podcastclub getipt. Speybrouch weet hoe hij de luisteraar het best kan benaderen, zo blijkt ook in deze podcast, waarin hij dementie onderzoekt. Dat doet hij op een persoonlijke, open en liefdevolle manier. Zijn moeder leed eraan, lang geleden, ze is inmiddels overleden.  Toch heeft Sven haar ziekte nooit helemaal kunnen begrijpen. Hij besloot daarom met dementerenden, verpleegkundigen en experts te spreken. Zijn eigen familie is het uitgangspunt van de eerste aflevering, die vorige week uitkwam. Mistlicht, wekelijks afleveringen van 20-40 min, Radio 1. ||https://www.nrc.nl//nieuws/2022/09/30/een-onbegrijpelijke-ziekte-a4143741
2022-09-30||Stranger Danger||Helaas kon niet iedere topper een plekje bemachtigen in de lijst van beste true crime podcasts, die NRC deze week samenstelde. Daarom bij deze nog een bonustip, een misdaadverhaal dat de Podcastclub unaniem zeer waardeert. In the Dark start een aantal weken nadat iemand de moord op Jacob Welling heeft opgebiecht, maar vertelt het hele verhaal, vanaf allereerste minuten van de verdwijning, zeer nauwkeurig. Iedereen die er ook maar iets mee te maken heeft komt aan het woord; Jacobs ouders, zijn vriendjes, buren, een verdachte, de sheriff. Allen hebben verrassend heldere herinneringen aan die ene dag, en zo komt podcastmaker Madeleine Maran uiteindelijk tot nieuwe conclusies.  Richting het einde van het seizoen zoekt deze podcast naar het grotere plaatje; het effect van deze zaak op Amerika’s omgang met pedofilie en „Stranger Danger”. Dit opende mijn ogen. In the Dark, 22 afl. van 20-60 min, AMP Reports.||https://www.nrc.nl//nieuws/2022/09/30/stranger-danger-a4143740
2022-09-30||Ministers doen aangifte tegen FVD-Kamerlid vanwege nazivlag-tweet||De ministers Ernst Kuipers (Volksgezondheid, D66) en Karien van Gennip (Sociale Zaken, CDA) gaan aangifte doen tegen het Tweede Kamerlid Pepijn van Houwelingen (Forum voor Democratie). Aanleiding is een tweet die Van Houwelingen verstuurde met een bewerkte foto, waarin de twee ministers een nazivlag hesen. Persbureau ANP meldt dat het tweetal aangifte doet van „belediging en/of smaad en/of laster”. Op de inmiddels verwijderde foto hesen Kuipers en Van Gennip een vlag met daarop de duurzaamheidsdoelen voor het jaar 2030 van de Verenigde Naties. Complotdenker zien daarin een samenspanning van een wereldwijde elite om de macht over te nemen. Naast de oorspronkelijke foto was een bewerkte foto van de twee ministers te zien, met in plaats van de VN-vlag een vlag met een hakenkruis. Deze foto was volgens Van Houwelingen „de werkelijkheid”. Later plaatste Van Houwelingen dezelfde bewerkte foto, met een communistische vlag waar eerst een nazivlag wapperde.  Na afloop van de ministerraad op vrijdag gingen de twee ministers in op hun aangifte. Volgens minister Van Gennip is „vrijheid van meningsuiting een groot goed, maar er zijn grenzen in Nederland in hoe je met elkaar omgaat. En die zijn wat ons betreft overschreden”. Eerder kondigde D66-fractievoorzitter Jan Paternotte al aan een klacht in te dienen bij het College van onderzoek integriteit van de Tweede Kamer. Hij wil dat Van Houwelingen geschorst wordt als Kamerlid omdat hij de gedragscode voor parlementariërs zou hebben geschonden. ||https://www.nrc.nl//nieuws/2022/09/30/ministers-doen-aangifte-tegen-fvd-kamerlid-vanwege-nazivlag-tweet-a4143735
2022-09-30||Artistieke leiding van kunstmanifestatie Sonsbeek stapt op||De artistieke leiding van de internationale expositie Sonsbeek 20-24 is met ruzie vertrokken. In een brief aan het bestuur van de organiserende stichting, Sonsbeek & State of Fashion, schrijven ze dat de arbeidsomstandigheden de afgelopen drie jaar „precair en uiteindelijk ondraaglijk” waren. Het bestuur en management heeft ze de afgelopen drie jaar structureel genegeerd en verwaarloosd en ze waren ook slachtoffer van seksisme en institutioneel racisme, schrijven de curatoren en artistiek directeur Bonaventure Soh Bejeng Ndikung. Daarom zullen zij per 1 november opstappen.  Hiermee komt een voortijdig eind aan de vijf jaar waarin dit team zou werken aan de manifestatie die van 2020 tot aan 2024 zou lopen. Het thema is, ironisch genoeg, ‘arbeid’, onder de titel force times distance: on labour and its sonic ecologies.  Anders dan de vorige edities van de internationale beeldententoonstelling in Arnhem, die ongeveer iedere vier jaar plaatsvond, zou deze twaalfde editie van ‘Sonsbeek’ de hele periode tussen ‘20 en ‘24 omspannen. Het artistieke team wilde na de aftrap in 2020, die door corona werd uitgesteld tot augustus 2021, een reeks lezingen, publieksevenementen en publicaties organiseren die moesten culmineren in de editie van 2024. Het bestuur verstopte zich volgens de curatoren achter een „facade” van gepredikte culturele diversiteit en inclusie, terwijl ze er niet serieus over  in gesprek wilden toen de curatoren wel degelijk seksisme en racisme ondervonden. Voorbeelden hiervan geven de curatoren niet in de brief.  De opgesomde bezwaren gaan ook over problemen met de contracten en de managementstructuur. Zo werd het team curatoren in de eerste lockdown ontslagen, terwijl de subsidies voor het vierjarige evenement gebaseerd waren op de plannen van deze curatoren, schrijven zij. Sonsbeek draait vrijwel geheel op subsidies en projectfinanciering, vooral van de gemeente Arnhem en het ministerie van OCW. Een complicatie is dat de expositie sinds 2017 in handen is van de stichting Sonsbeek & State of Fashion die ook de voormalige vierjaarlijkse Modebiënnale organiseert. De stichting is daarom bezig zich om te vormen van een projectorganisatie die losse evenementen organiseert naar een meer structurele organisatie, maar dat gaat niet zonder slag of stoot, concludeerde de Raad voor Cultuur toen die de subsidieaanvraag voor 2020-2024 moest beoordelen.  Dat merkten ook de curatoren. Zij noemen ‘Sonsbeek’ in hun brief een „organisatie in puin”, waarvan management en toezicht „volstrekt onvoldoende van kwaliteit” zijn. De algemeen manager had onvoldoende ervaring met grote, meerjarige evenementen en was langere tijd afwezig, en het bestuur greep niet in. Ook niet nadat een externe evaluatie in opdracht van het bestuur uitwees dat het management beneden peil was.  Het bestuur van Stichting Sonsbeek liet in een reactie weten het besluit van het curatorenteam te betreuren, maar niet via de media inhoudelijk te willen reageren – dat wil het bestuur in een persoonlijk gesprek doen, waarvoor ze het team heeft uitgenodigd. Het bestuur zal zich de komende weken beraden over de situatie in overleg met betrokken partijen, zoals directie en de gemeente Arnhem.   
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/30/artistieke-leiding-van-kunstmanifestatie-sonsbeek-stapt-op-a4143739
2022-09-30||Ook onderzeese internetkabels zijn kwetsbaar voor sabotage||Ze lopen van Londen naar New York en Bombay, van Marseille naar Algiers, uitgeslepen sporen van de negentiende-eeuwse wereldorde. Maar op de oceaanbodems gaat het allang niet meer om koperen telegraafkabels die oude grootmachten verbonden met elkaar en met hun overzeese wingewesten. Nu ligt er glasvezel en hebben telegrammen over de katoenprijs  plaatsgemaakt voor selfies, dickpics en afleveringen van The Rings of Power. Belangrijker: de onderzeese kabels vervoeren  ook staatsgeheimen, dissidente ideeën, terreurplannen, bitcoins en flitstransacties ter waarde van miljarden per dag; vrijwel alle intercontinentale communicatie gaat erdoor.  Naar schatting ligt  er zo’n 1,3 miljoen kilometer aan kabels (ruim  drie keer de gemiddelde afstand tussen aarde en maan). Geen wonder dus dat ze nu een  geopolitiek slagveld vormen, net als de Duitse telegraafkabels in het Kanaal die de Britten in 1914 enkele uren na hun oorlogsverklaring doorsneden.  Het strategische belang is duidelijk. Doorgesneden kabels belemmeren communicatie tijdens een oorlog, maar kunnen ook maatschappelijke ontwrichting veroorzaken: financiële transacties worden bemoeilijkt, bedrijven kunnen niet meer werken. Na de annexatie van de Krim sneed Rusland verbindingen naar de rest van Oekraïne door, waarna de bevolking alleen nog via door het Kremlin gecontroleerde verbindingen online kon. Toch werd over de beveiliging van internetkabels tot voor kort maar weinig gesproken, zegt Chris van Zinnicq Bergmann, die 25 jaar werkte voor diverse zeekabelexploitanten en nu zelfstandig consultant  is in de sector. Terwijl er aanleidingen genoeg waren. Het Russische ‘onderzoeksschip’ Jantar bijvoorbeeld, dat, uitgerust met sonar en mini-onderzeeërs al jaren wordt gesignaleerd  bij  datakabels: bij Groenland, op de Middellandse Zee en bij Ierland, vlak bij  transatlantische datakabels. In januari  werd een kabel tussen tussen het Noorse vasteland en Spitsbergen vernield; de verbinding met een satellietstation dat officieel een wetenschappelijk doel heeft, maar mogelijk ook voor militaire inlichtingenoperaties wordt gebruikt in het poolgebied. Hoewel de toedracht nooit is opgehelderd, zorgde de breuk voor veel speculatie. Zeker toen kort erna de Russische marine oefeningen hield ten zuidwesten van Ierland. Een waarschuwing:  „De bedoeling was niet om kabels door te snijden, maar tonen dat ze dat elk moment zouden kunnen doen”, zei een Ierse militaire bron  tegen The Irish Times.  Nadat Nancy Pelosi, voorzitter van het Amerikaanse Huis van Afgevaardigden, deze zomer een omstreden bezoek bracht aan Taiwan, lekte een Chinese lijst uit van potentiële doelwitten bij een eventuele invasie, waaronder zeekabels en de stations waar die aan land komen. Toen een zeebeving in 2006 kabels rond het eiland verwoestte, kampten grote delen van Oost-Azië met internet- en telefoonstoringen. Sindsdien is de infrastructuur daar wel robuuster geworden. En nu heeft de vermoedelijke aanslag op Nord Stream 1 en 2 opnieuw de aandacht gevestigd op de kwetsbaarheid van vitale onderzeese infrastructuur.  „Dit is  wel een wake-upcall”, zegt Van Zinnicq Bergmann aan de telefoon. Al zou sabotage van   datakabels in continentaal Europa volgens hem minder schade aanrichten dan vroeger: er zijn meer kabels en minder „flessenhalzen” in de vorm van kwetsbare knooppunten. Hoewel: bijna alle kabels van Azië naar Europa lopen via het Suezkanaal, waar in het verleden al vaker breuken ontstonden – vrijwel altijd omdat ze per ongeluk waren kapotgetrokken door scheepsankers. „Als het zou lukken die tegelijk  lam te leggen, valt een enorme capaciteit uit.” Internet via de satelliet is te traag en te duur om een reëel alternatief te vormen. Heeft Europa ook zo’n ‘Suezkanaal’? Dat valt mee, denkt Van Zinnicq Bergmann, althans voor continentaal Europa. „Nederland heeft bijvoorbeeld veel zeekabels naar het Verenigd Koninkrijk, maar ook verbindingen over land naar België en Frankrijk. Transatlantisch liggen er zeker zestien afzonderlijke verbindingen. Die allemaal platleggen lijkt me niet reëel.” Veel kabels hebben bovendien overcapaciteit: als er een uitvalt, kun je data via een andere  omleiden. Maar bij uitstek in de relatief ondiepe Oostzee is de situatie anders. De noordelijke landen zijn vooral via continentaal Europa met  internet verbonden. „Finland heeft één kabel naar Duitsland,  plus een handvol  naar Zweden en Estland. Ik vermoed dat de Russen dat redelijk in kaart hebben.” Beveiliging is niet eenvoudig. Bij de kust zijn ze doorgaans ingegraven in de zeebodem, maar verder weg, op open zee, liggen ze, ongeveer zo dik als een tuinslang, open en bloot.  „En je kunt een kabel van duizend kilometer  niet over de hele lengte fysiek bewaken.” Buiten de territoriale wateren is ook de juridische bescherming zwakker. Het eerste internationale verdrag dat sabotage van onderzeese kabels verbiedt dateert uit 1884 en de afspraken zijn sindsdien nauwelijks aangepast.   Kabels zijn maar één schakel. In 2019  schreef het NAVO-cyberdefensiecentrum dat ook de stations waar kabels aan land komen onvoldoende zijn beveiligd. En steeds meer kabels worden op afstand beheerd, wat ze kwetsbaar maakt voor hackers.   Op zee zijn afschrikking en surveillance de belangrijkste wapens. Bijvoorbeeld door belangrijke corridors, zoals  voor de Britse en Ierse kust, scherper te bewaken. Sinds 2019 heeft de NAVO in Norfolk, aan de Amerikaanse oostkust, een hoofdkwartier voor ‘strategische verbindingen’: militair transport over de Atlantische Oceaan én kabels.  Na de aanslagen op Nord Stream  zei de organisatie een aanval op kritieke infrastructuur van lidstaten „eensgezind en vastberaden te beantwoorden”. Frankrijk, waar veel kabels uit Afrika en het Midden-Oosten Europa binnenkomen, presenteerde in februari een nieuwe militaire ‘diepzeestrategie’, met  onder meer aanschaf van onderwaterdrones. Tijdens een demonstratie werd een mini-onderzeeër gebruikt voor kabelinspecties. Ook het VK kondigde vorig jaar de bouw aan van een surveillanceschip . Daarnaast wordt er volgens Van Zinnicq Bergmann technologie ontwikkeld waarmee gerommel met een kabel direct te signaleren is, door detectie van trillingen. „Maar dan nog: je ziet wel dat er iets gebeurt, maar even later is-ie alsnog doormidden. Ik denk dat het toch vooral aan de militaire kant is om die infrastructuur zo goed mogelijk te beveiligen.” 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/30/nord-stream-aanslag-is-wake-upcall-a4143738
2022-09-30||Opinie | ‘Stillezen, da’s niks voor mij. Ik kan dat gewoon niet’||Puck Nederstigt (10) en Roos de Berg (12) zijn leerlingen in groep 8 op basisschool De Zwanebloem in Zwaanshoek (gemeente Haarlemmermeer). Roos: „Van mijn ouders móet ik thuis elke dag een kwartier lezen. Dan zegt mijn moeder: ‘Hé, lees ’s verder in je boek!’ Uit mezelf zou ik dat nooit doen.” Puck: „Ik lees nu deel drie uit de serie Soul Riders. Het gaat over vriendschappen, paarden en slechteriken. Ik zou het in één ruk willen uitlezen, maar ik probeer mezelf af te remmen. Ik vind het altijd jammer als ik een spannend boek snel uit heb.” Roos: „Ik ben ook dol op paarden. Maar ik lees geen paardenboeken. Ik speel veel liever Star Stable, op m’n telefoon.”  Puck: „Mijn telefoon staat ingesteld op een kwartier schermtijd per dag. Dat kan ik heel makkelijk wegklikken. Mijn ouders weten dat, maar ze zeggen er niks van. Per dag zit ik, denk ik, een uurtje op m’n telefoon.” Roos: „Ik ook zoiets; misschien anderhalf uur. Ik kijk filmpjes, ik doe spelletjes, ik app met vriendinnen. Ik heb dyslexie. Daarom lees ik alles op een e-reader. Dan kan ik de letters zelf groter maken. Maar ook als ik geen moeite met lezen had, zou ik er niks aan vinden, denk ik.” Puck: „Ik vind lezen leuker dan filmpjes kijken. Als ik iets lees, ga ik zelf van alles erbij verzinnen. In een film drinkt iedereen zwarte koffie. In mijn fantasie kan koffie net zo goed roze zijn.” Roos: „Ik hou veel meer van knutselen, tekenen, bezig zijn. Ik snap best dat lezen belangrijk is. En dat je dit moet kunnen om dingen te leren, om vooruit te gaan op school. Maar ik vind het gewoon totaal niet leuk.” Puck: „En luisteren naar iemand die jou voorleest – vind je dat ook niet leuk?” Roos: „Nee, dan moet ik stilzitten en maar afwachten wanneer een verhaal afgelopen is. Op m’n telefoon kan ik zelf beslissen waarnaar ik kijk en wat ik doe.” Puck: „Ik vind het héél leuk om te luisteren naar iemand die spannend kan voorlezen. Daarna wil ik het zelf nog een keer lezen. In mijn hoofd hoor ik dan weer die voorleesstem.” Roos: „Ja, maar dan ken je het verhaal toch al? Ik vind het dan juist helemaal niet meer spannend.” Puck: „Maar als iemand jou bijvoorbeeld, echt héél spannend, deel één voorleest van Soul Riders? Zou je dan geen zin hebben om zelf deel twee te gaan lezen.” Roos: „Nee, dan zou ik naar de film gaan kijken, als die er was.” Puck: „Om tien voor half negen gaat de schooldeur open. Dan mag je naar binnen, dan hebben we stillezen, tot negen uur.” Roos: „Kinderen die graag lezen, zitten meestal in de klas. Kinderen die graag op hun telefoon zitten, of liever kletsen, zitten in de hal. Ik zit meestal in de hal.” Puck: „Eigenlijk moeten we stil zijn tot negen uur.” Roos: „Ja, dat zijn we ook, als er een juf of meester langs loopt. Dan doen we alsof we heel braaf bezig zijn.” Puck: „Om tien uur gaat de juf voorlezen, een minuut of tien. Intussen mogen wij wat eten, drinken en tekenen.” Roos: „Ik vind vrijdag de allerleukste schooldag. Dan gaan we creatieve dingen doen. Iets maken. Toneelstukjes doen. Op pad, naar buiten. En vrijdagmiddag heb ik altijd paardrijles. Dan ga ik naar de manege met m’n moeder. Paard verzorgen. Knuffelen. Koekjes geven. Dat vind ik allemaal leuk. Stillezen – da’s niks voor mij. Écht, dat kan ik gewoon niet.”||https://www.nrc.nl//nieuws/2022/09/30/stillezen-das-niks-voor-mij-ik-kan-dat-gewoon-niet-a4143737
2022-09-30||Is dit de podcast der podcasts?||Als je al wat langer true crime-podcasts luistert, zul je deze niet gemist hebben. Ben je nog een leek dan raad ik je aan hier te starten: ruim 300 miljoen luisteraars gingen je voor. Serial legde het fundament voor vele andere podcasts in het genre. Neem een staaltje sterke onderzoeksjournalistiek en verpak het in een spannend audioverhaal, waaruit blijkt dat er bij de politie of binnen het rechtssysteem grote fouten gemaakt zijn, dat mensen gelogen hebben - of juist niet geloofd werden. De hoofdrolspeler in het eerste seizoen van de gerenommeerde podcast is Adnan Syed, een jongen die veroordeeld werd voor de moord op zijn ex-vriendinnetje. Recentelijk kwam Syeds verhaal opnieuw in het nieuws, op een manier waar elke true crime-podcastmaker van droomt. Mede dankzij de aandacht die deze podcast genereerde, werden de beslissingen in de zaak (eindelijk) heroverwogen. En zo kwam twee weken geleden het nieuws naar buiten dat Adnan Syed, na 23 jaar, wordt vrijgesproken. Als dat niet de kracht van de podcast aantoont, zou ik niet weten wat wel. Serial, 30 afleveringen van 20-60 min, Serial Productions.||https://www.nrc.nl//nieuws/2022/09/30/is-dit-de-podcast-der-podcasts-a4143736
2022-09-30||Opinie | Een liberale krant maakt ruimte voor uitgebreide  tv-gegevens||Op 2 januari 2009 schrapte nrc.next de tv-gegevens en de sudoku uit de krant, in de veronderstelling dat de relatief jeugdige  nextlezer weinig boodschap had aan het krakend oude medium televisie en niet bijzonder puzzellustig was. Vergissen is menselijk: na  driehonderd klachten haalde   NRC  bakzeil: „nrc.next is geen krant van ‘u vraagt, wij draaien’. Maar de krant wil wel terdege rekening houden met wat lezers beweegt.” Uiteindelijk duurde het zenderoverzichtloze tijdperk zes dagen. Toen NRC drie weken geleden de zaterdagkrant opnieuw indeelde en vormgaf, werd besloten om bij wijze van experiment de televisiegegevens niet langer af te drukken. De gedachte was, zo verwoordde chef Media Karel Smouter het, dat de lezers van NRC meer behoefte hadden aan concrete tips over interessante tv-programma’s, series, podcasts en culturele evenementen dan aan ellenlange ‘ladders’. De onderliggende argumenten verschilden niet veel van die van dertien jaar geleden: het belang van lineaire televisie neemt af, de gegevens zijn online goed te vinden,  het produceren van de pagina’s kost   tijd (zo’n drie uur per dag) die ook aan journalistiek inhoudelijker zaken kan worden besteed. Bovendien blijkt dat de NRC-lezer de betreffende pagina’s online hoogst zelden leest – en de hoofdredactie wil ‘digitaal’ leidend laten zijn. Rond 1 oktober zou worden besloten of de overzichten terugkeerden, of ook door de week verdwijnen.  Het bleef niet onopgemerkt. In de eerste  week kwamen 47 klachten binnen van lezers die wel degelijk hechtten aan het programmaoverzicht. De brief van  J.J. van Herwijnen belandde in de rubriek hiernaast, ‘De lezer schrijft… De krant antwoordt’. Hij verbond zijn protest tegen het schrappen van het tv-overzicht met  ongenoegen over „vele pagina’s lange artikelen die in een opinieweekblad horen, de maandelijkse glossy bijlage (gaat ongelezen bij oud papier), de paginagrote foto’s enz.” Van Herwijnen raakte een snaar. In zijn kielzog draaiden tientallen lezers een kleine revolutie af, zich aansluitend bij zijn bezwaar, hem prijzend en in één geval zelfs met het verzoek om een kopie van een   brief door te sturen naar het huisadres van Van Herwijnen. Inmiddels zitten er zo’n honderd brieven in de mailbox van de ombudsman. Eén briefschrijver steunt het schrappen van de programmagegevens. Veel mensen maken er melding van zeer lang abonnee te zijn, een enkeling vertelde juist relatief nieuw te zijn. Een aantal dreigde expliciet met opzeggen. Een handvol lezers leek  gehecht aan het op hoog volume ventileren van het eigen ongenoegen, maar de toon van de meeste reacties kwam op mij over als ernstig en bezorgd. De groep klagers is kleiner dan die bij de lezersopstand van 2009, wellicht omdat de puzzels nu buiten schot bleven – een ezel stoot zich niet tweemaal aan dezelfde sudoku. Maar gevoegd bij de 47 eerdere klachten en de reacties die verder binnenkwamen via (hoofd)redactie en klantenservice, vormen de zich roerende lezers een flinke groep. Hoeveel zwijgende abonnees het ongenoegen van de briefschrijvers delen, is lastig te zeggen. Zeker is dat de Nederlandse tv-kijkers met véél zijn: tussen de 4 en 5 miljoen op  zaterdag- of zondagavond. Om de zaak in historisch perspectief te plaatsen heb ik  gekeken hoeveel ‘service’ NRC de lezers in de loop der jaren heeft geboden. Op 23 september 1972 waren er enkele hoekjes van NRC Handelsblad gereserveerd voor informatie waarbij de redactie slechts als doorgeefluik fungeerde: tv- en radiogegevens van twee respectievelijk drie zenders, een halve pagina beurskoersen, wat puzzels, een kleine bioscoopladder en een (tweemaal zo lang) overzicht van kerkdiensten, een lijst afgestudeerden uit Leiden en Wageningen. In de jaren negentig bevatte de zaterdag-NRC  drie broad-sheetpagina’s met beurskoersen en nog eens drie met  media, het weer en puzzels. Naar mate dat soort informatie online beschikbaar kwam, verdween die uit de krant. NRC publiceert nu nog een (tabloid-)pagina beurskoersen op zaterdag, een halve pagina met het weer en de sudoku en  twee pagina’s ‘De gids’ met de genoemde mediatips en een puzzel. Met die aanbevelingen wil NRC de lezers compenseren voor het verdwenen totaaloverzicht van tv-programma’s, maar die compensatie vind ik aan de schrale kant. Immers, ook toen de krant nog een  overzicht produceerde, werden er zes programma’s uitgelicht, twaalf in totaal. Daarvan is nu de helft over, waardoor de selectie (vorige week twee speelfilms, twee documentaires, een informatief programma en de registratie van een cabaretvoorstelling) een zekere willekeur aankleeft. De podcastrubriek wil recht doen aan de toenemende belangstelling voor audiojournalistiek, wat terecht is – maar die rubriek bestond al een tijdje. Blijven over de  blokjes met drie tips voor series op de streamingdiensten en vier aanbevelingen uit het Nederlandse cultuuraanbod. Al met al is er meer verdwenen dan er is teruggekomen, op een moment dat de zaterdagkrant niet de indruk wekt aan papiertekort te lijden. Bovendien schrijven verschillende lezers dat het een liberale krant niet past om zo radicaal te selecteren en dat zij liever zelf hun keuze uit het aanbod maken. Voor dat argument ben ik persoonlijk nogal gevoelig. De afgelopen vijf jaar werkte ik als tv-recensent voor NRC en in die periode ontdekte ik hoe veel dat medium te bieden heeft, juist door de volle breedte van het lineaire aanbod in ogenschouw te nemen. De tv biedt een uitgelezen mogelijkheid om kennis te maken met werelden waarvan je niet wist dat ze je aangingen, om buiten de eigen bubbel te stappen. Juist in de overvloed aan programma’s zit de waarde. Dat zou ik leidend maken in de vraag hoe de NRC-lezer  het best bediend kan worden. De hoofdredactie wil het experiment dezer dagen evalueren. Wat mij betreft blijft het zenderoverzicht  in de krant. Arjen Fortuin Reacties ombudsman@nrc.nl | Spreekuur elke maandag op nrc.nl/ombudsman Als bewoners van de Bijlmer storen wij ons enorm aan de term ‘Bijlmerramp’. Normaal gesproken krijgen rampen de naam van het vluchtnummer (denk aan de MH17) of de datum (9/11). In het geval van de Bijlmer is er gekozen voor de Bijlmerramp. De Bijlmer komt al sinds mensenheugenis negatief in het nieuws, als het maar even kan. Wanneer er positief nieuws is blijft het vaak oorverdovend stil….  Wij Bijlmerbewoners zijn dit zat. Vandaar dat wij al sinds jaren pleiten voor de term Bijlmer Vliegramp. Helaas blijft de andere naam zeer hardnekkig overeind, vooral in de media.   Angelique Hoogmoed De ramp die zich op 4 oktober 1992 voltrok toen een Boeing 747 neerstortte op een Amsterdamse wijk is  niet de enige luchtvaartcatastrofe die bondig wordt aangeduid met een verwijzing naar de locatie, zegt adjunct-hoofdredacteur Melle Garschagen. „Zo wordt er met regelmaat gerept over de Faro-ramp (1992) en de Lockerbie-aanslag (1988). De Bijlmerramp is een term die niet afwijkt van hoe andere luchtvaartrampen worden aangeduid. Het is dus geen benoeming die vermeden hoeft te worden. De Bijlmer vliegramp is wel preciezer. En de Amsterdamse vliegramp weer inclusiever; de Bijlmer is in alle opzichten onderdeel van de hoofdstad.” 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/30/een-liberale-krant-maakt-ruimte-voor-uitgebreide-tv-gegevens-a4143734
2022-09-30||‘The Rings of Power’ komt eindelijk écht op gang||Fantasyserie  The Lord of the Rings: The Rings of Power  Van: Patrick McKay, J. D. Payne. Met o.a.: Morfydd Clark, Robert Aramayo, Nazanin Boniadi, Markella Kavenagh,  Joseph Mawle.  Prime Video (wekelijks). Gezien: afl. 5 en 6 (van 8).  

●●●●●
 En zo zijn we over  de helft. Voorzichtig hummen we mee met de muziek uit de intro van de duurste serie die ooit werd gemaakt. Af en toe kan zelfs de ondertiteling even uit, zonder dat we ons hoeven afvragen hoe de personages precies heten en waar ze naar op weg zijn. De schaakstukken staan op het bord. De meute racistische fantasyfans – volwassen mannen die witheet worden van een elf of een dwerg van kleur en sociale media en Lord of the Rings-fanfora vervuilden met hun geschreeuw, werd de afgelopen weken even afgeleid; als meeuwen op een stukkie brood stortten ze zich op de kleine zeemeermin, die niet genoeg op hen zou lijken. Je zou bijna denken dat The Rings of Power ons de eerste vier afleveringen in de wachtkamer heeft laten zitten, tot de verwachte ophef wat minder werd en de aandacht kon gaan naar wat er te zien is, in plaats van alles daaromheen.  Want de vaart komt erin, eindelijk. Aflevering 5 is de stilte voor de storm, en aflevering 6 begint het te waaien. En nu er beweging in komt, ziet het er mooier uit dan ooit.  Tot aan ver in aflevering 5 werkte het tempo van de verschillende verhaallijnen ontregelend: dat wat onbelangrijk lijkt, krijgt alle tijd. De migratie van de harfoots (de oerhobbits, op wie veel kritiek kwam deze week: met hun gekunstelde accent, primitieve leefwijze en muziek met doedelzakken vormen ze een kwetsend Iers-stereotype) voelt als een welkom ommetje, maar neemt kostbare minuten in beslag die we elders goed hadden kunnen gebruiken. In Númenor, bijvoorbeeld, waar we worden getergd met een ongemakkelijke, onnodige scène waarin Galadriel jonge jongens moet overtuigen van haar mad skills, terwijl we maar moeten gissen naar de reden voor dat wantrouwen jegens elfen. Bovendien krijgen we maar amper wat te zien van het geopolitieke gesmoes van de adviseur van de koningin, en van hoe het mysterieuze personage Halbrand de gevangenis uitkomt en ineens toch in de smidse aan het werk mag. Zonde, want voor de storm losbarst, is het belangrijk dat we weten en voelen wat er op het spel staat. En daarvoor weten en voelen we na aflevering 5 nog te weinig. (Al liet Tolkien ooit weten dat de lezer van hem niet overal een verklaring voor moet verwachten. Dat hebben we niet nodig, vond hij.)  Neem Bronwyn. De dappere heler die de mensen uit het dorp Tirharad naar een schuilplaats leidt en ze probeert te overtuigen te vechten voor hun leven. Dat lukt maar deels. En dat is voor de kijker te begrijpen. Bronwyns moed, wilskracht en kleurrijke outfit onderscheiden haar van de mensen over wie ze waakt, maar waarom zij zo anders is dan rest van het dorp – als Belle, van het Beest – en wat zij doet in een dorp waar ze doodongelukkig is, blijft nog altijd onduidelijk. We kennen haar niet goed genoeg om te vrezen voor haar leven.  Het is net zo goed de vraag of de kijker ten strijde zou trekken voor onze grote held Galadriel. Ze maakt het ons heel moeilijk zolang woede haar enige drijfveer blijft. Die duizenden jaren levenservaring zou je haar niet geven. Zo blijft het belangrijkste personage uit de franchise relatief oninteressant. Ondanks haar schitterende voorkomen, zeker te paard in haar nieuwe art nouveau-harnas, wordt ze links en rechts ingehaald door dwergen en schurken. Ze wint het gevecht maar verliest het in beeld van haar soortgenoten, elf Arondir (voor wie we wel degelijk juichen) en haar grootste vijand tot nu toe, de innemende Adar (met dank aan de geweldige Joseph Mawle). Ondanks zijn schurkenrol, is het Adar die de kijker geeft waar die al weken op wacht. Hij maakt in een enkele scène van Galadriel een complexer, gelaagder personage. Een stukje voorbij de clichés en de dogma’s. Nu wordt het spannend. Dit is een recensie van afleveringen vijf en zes van The Rings of Power.  NRC laat vier recensenten bij toerbeurt twee afleveringen recenseren. Lees hier de eerste en hier de tweede recensie. ||https://www.nrc.nl//nieuws/2022/09/30/the-rings-of-power-komt-eindelijk-echt-op-gang-a4143732
2022-09-30||Italiaanse verkiezingswinnaar Giorgia Meloni keurt annexatie af||De annexatie van de vier Oekraïense gebieden heeft volgens Giorgia Meloni „geen juridische of politieke waarde”. Dat zegt de leider van de Italiaanse radicaal-rechtse partij Broeders van Italië volgens persbureau Reuters in een verklaring. Volgens Meloni toont Poetin opnieuw „zijn Sovjet-stijl, neo-imperialistische visie die de veiligheid van het hele Europese continent bedreigt”.  Meloni won deze week de Italiaanse verkiezingen en wordt naar verwachting de volgende premier van het land. Ze heeft al eerder afstand genomen van Rusland, maar partijen waarmee ze waarschijnlijk een coalitie vormt voelen meer sympathie voor Poetin.||https://www.nrc.nl//nieuws/2022/09/30/italiaanse-verkiezingswinnaar-giorgia-meloni-keurt-annexatie-af-a4143730
2022-09-30||Opinie | Australië ligt niet  aan de Theems||In de dagen na de dood van koningin Elizabeth II kwamen er eerbetonen uit heel de wereld. Zoals uit de Australische deelstaat Victoria, waar de stad Melbourne ligt. Deelstaatpremier Daniel Andrews (Labor) stelde voor een ziekenhuis naar haar te vernoemen. Het Maroondah ziekenhuis wordt, als het aan Andrews ligt, het Queen Elizabeth ziekenhuis. „Het is een blijk van respect voor haar inzet voor onze gezondheidszorg en onze gemeenschap”, zei hij.   In deze rubriek belichten correspondenten op onregelmatige basis het publieke debat op hun standplaats. Zijn voorstel stuit op groot verzet. Maroondah is een woord uit de lokale Aboriginal taal Woi Wurrung en betekent ‘blad’, of ‘bladeren gooien’. „Die naam staat symbool voor de groene omgeving. Het is respectloos naar de Aboriginal gemeenschap van dit gebied om de naam af te pakken”, zegt Aboriginal senator Lidia Thorpe van de Groenen. Een online petitie tegen de naamsverandering is inmiddels meer dan 50.000 keer ondertekend.  Vanuit de oppositie komt juist steun voor het voorstel. Tim Smith (Liberals) riep op Twitter zijn collega’s op de naamswijziging te steunen. „Ik kan niet geloven dat ik het met Dan Andrews eens ben, dat is bijna niet voorgekomen in de laatste acht jaar. Maar het is een goed idee om het Maroondah ziekenhuis naar voormalig koningin Elizabeth II te noemen”, schreef hij.  Ook vanuit de Aboriginal gemeenschap komen enkele steunbetuigingen. Oud-politicus en Bundjalung man Warren Mundine vindt dat critici in een ‘slachtofferrol kruipen’. „Mijn voorouders zouden zich in hun graf omdraaien als ze wisten dat hun nakomelingen zo teer als bloemblaadjes zijn over de naam van een ziekenhuis”, schreef hij in een opiniestuk op Sky News. De opschudding over het ziekenhuis wakkert een oudere discussie aan over het in ere herstellen van de oorspronkelijke Aboriginal namen voor plaatsen. „Mensen moeten accepteren dat ze in Australië wonen, niet aan de Theems. We zouden onze rijke geschiedenis moeten vieren”, zegt Bruce Pascoe, historicus en bestuurslid van de First Languages Australia organisatie in het radioprogramma RN Drive van de publieke omroep ABC.  Zijn organisatie is al jaren bezig om de oude namen nieuw leven te geven. En dat gaat voorspoedig, ongeveer 65 procent van alle plaatsnamen in Australië hebben hun Aboriginal naam weer terug.  Het bekendste voorbeeld is de iconische rode rots in het midden van Australië. Uluru heette lange tijd Ayers Rock. De rots kreeg die naam in 1873 van de ontdekkingsreiziger William Gosse, die als eerste witte man het indrukwekkende natuurverschijnsel zag. Hij vernoemde de rotsformatie naar een Britse bureaucraat.  In 1993 werd de oorspronkelijke naam Uluru toegevoegd, een woord uit de lokale Pitjantjatjara taal. Er is geen goede Engelse vertaling voor het woord.  Het duurde nog tot 2020 voordat Uluru de officiële eerste naam werd. In 2021 kreeg het idyllische Fraser Island zijn oorspronkelijke naam terug. De officiële naam is nu K’gari, wat ‘paradijs’ betekent in de taal van de inheemse Butchulla gemeenschap. Uiteindelijk gaat het om het verbeteren van de positie van de inheemse bevolking van Australië, niet alleen om de symboliek van een plaatsnaam, stelt Pascoe. „Er is nog steeds heel veel racisme, Aboriginal mensen worden nog altijd enorm achtergesteld”, zegt hij.  In de deelstaat Victoria wordt sinds een paar jaar onderhandeld over een verdrag met de Aboriginal bevolking. Er worden afspraken gemaakt over het erkennen van de rechten en de cultuur van de eerste bewoners, en er wordt gesproken over mogelijke herstelbetalingen. „Het gaat soms tergend langzaam, maar toch gaan we vooruit”, zegt Pascoe. „Dat moeten we niet uit het oog verliezen.” ||https://www.nrc.nl//nieuws/2022/09/30/australie-ligt-niet-aan-de-theems-a4143731
2022-09-30||‘Niemand geloofde dat het zou werken’||Zwaar geïrriteerd stond Rob Holtackers in 2016 op de tweewekelijkse vrijdagmiddagborrel met zijn collega’s van King’s College London. Al een jaar zocht hij als jonge biomedisch ingenieur naar de beste oplossing voor een groot probleem bij de beeldvorming van het hart na een hartaanval. „Gezond hartspierweefsel is zwart op dit type MRI-scan. En littekenweefsel, dat na een hartinfarct kan ontstaan, is wit. Maar bloed is óók wit. Kleine littekentjes aan de binnenkant van de hartspier zijn daardoor niet goed zichtbaar op een MRI-scan.” Al jaren beten wetenschappers zich stuk op dit probleem. „Er waren een paar technieken bedacht om bloed donkerder te maken op zulke scans, maar die waren zo complex dat ze niet op een standaard MRI-scanner uitgevoerd kunnen worden. De software van de scanners moest daarvoor worden aangepast.” „Voor mijn master aan de TU Eindhoven deed ik een afstudeerstage in Londen. Ik moest uitzoeken welke van die bestaande technieken de beste was. Aan het einde van mijn stage was het onderzoek nog niet klaar, dus nadat ik was gestart met mijn promotie-onderzoek aan het Maastricht UMC besloot ik nog twee maanden terug te gaan.”  „Op die borrel was ik behoorlijk gefrustreerd. Het onderzoek kostte veel moeite, elke patiënt moest vijf typen hartscans ondergaan, en de laboranten zagen door de bomen het bos niet meer. Daar, met een biertje en een stuk pizza in mijn hand, viel ineens het kwartje. Bij dit type MRI-scans passen we bij elke patiënt een belangrijke instelling aan, de inversietijd. Dat is de tijd die je toelaat voor waterstofatomen om weer terug te keren naar hun normale oriëntatie, nadat ze door een radiogolf tijdelijk verstoord zijn. Elk weefsel in het hart herstelt in zijn eigen tempo. Hierdoor kunnen we op een MRI-beeld die  verschillende weefsels onderscheiden.” „Tot die tijd werd de inversietijd zo ingesteld dat het gezonde hartspierweefsel zwart is en het bloed en de littekens wit. Ik bedacht ineens: waarom verkorten we die inversietijd niet tot het punt waar het bloed zwart is?”  Holtackers toog na de borrel meteen naar de scanner om zijn idee te testen. Al snel bleek dat het probleem was verplaatst: nu was zowel het gezonde weefsel als het littekenweefsel wit, en het bloed zwart. „Maar nu was er wél een manier om de signalen van gezond hartweefsel en littekenweefsel te onderscheiden, met een reconstructiemethode die PSIR heet. Door die te combineren met die verkorte inversietijd, krijgt elk weefsel zijn eigen unieke kleur: gezond hartspierweefsel is zwart, het bloed donkergrijs, littekenweefsel wit.” „Niemand geloofde dat het zou werken. Maar juist die combinatie bleek de crux. En het mooie is: PSIR is een standaardfunctie op elke MRI-scanner, letterlijk een instelling die je aan of uit kunt zetten. Hierdoor is de techniek direct toepasbaar, software-aanpassingen zijn niet nodig.” In een grote studie met 300 patiënten liet Holtackers in 2019 zien dat zijn nieuwe ‘dark-blood late gadolinium enhancement’ methode littekenweefsel detecteerde bij 97 patiënten, terwijl dat met de standaardmethode maar bij 89 patiënten lukte. „Bij acht patiënten werd littekenweefsel dus over het hoofd gezien met de conventionele methode.” Vervolgonderzoek moet aantonen of zijn nieuwe methode ook leidt tot een betere prognose. „Maar waar en hoeveel er ook zit, littekenweefsel in het hart is altijd slecht. Zelfs heel kleine gebiedjes van littekenweefsel geven een verhoogd risico op een volgend hart- of vaatprobleem.” Ziekenhuizen over de hele wereld passen inmiddels dagelijks zijn nieuwe scanmethode toe, ook het Maastricht UMC sinds 2019. „De kracht van deze methode is dat de aanpassing zo koe-eenvoudig is dat iedereen hem meteen kan gebruiken op elke scanner.” Holtackers promoveerde in mei cum laude op zijn onderzoek naar de nieuwe techniek aan de Universiteit Maastricht.  „Littekenweefsel zorgt vaak voor hartritmestoornissen. Tijdens mijn promotie-onderzoek heb ik de dark-blood LGE methode ook geschikt gemaakt voor 3D-imaging, zodat we littekenweefsel van alle kanten kunnen bekijken. Zo kunnen we niet alleen beter de juiste behandeling bepalen maar die ook beter uitvoeren.” „Vaak krijgen die patiënten met hartritmestoornis ablatietherapie. We branden het littekenweefsel dan weg met een katheter die via een ader in de lies naar binnen wordt geschoven. Je moet daarvoor wel precies weten waar je moet branden. Daarvoor zijn dit soort 3D-scans heel waardevol. Daarnaast is het in Maastricht sinds kort mogelijk om de hele ablatieprocedure in de MRI uit te voeren. Daarvoor moesten we van alles aanpassen, en alle apparatuur, katheters en communicatieheadsets bestand maken tegen het sterke magnetische veld van de MRI-scanner.”  Holtackers glundert. „Een onnoemelijk technische uitdaging. Maar we hebben daar de eerste patiënten al mee kunnen helpen.” 1992 in Weert 2017 - anderhalf jaar na de start van zijn promotie-onderzoek Op zijn mountainbike door Zuid-Limburg, en in snelle auto’s - hij organiseert sportauto-evenementen door heel Europa. „Met Aston Martins, Ferrari’s, Lamborghini’s, Porsches.” De Formule 1 in Zandvoort? „Natuurlijk geweest!” Niet. „Ik drink nooit koffie. Als ik één stap naast mijn bed zet ben ik klaarwakker. Voor die eerste stap is overigens wel flink wat nodig, ik ben een nachtbraker.”||https://www.nrc.nl//nieuws/2022/09/30/niemand-geloofde-dat-het-zou-werken-a4143483
2022-09-30||Aan de techniek van violiste Hilary Hahn kun je je alleen maar vergapen||Wat is violiste Hilary Hahn toch absurd goed.  Achttien jaar geleden speelde Hilary Hahn met het Rotterdams Philharmonisch Orkest, op haar 25ste verjaardag in het Concertgebouw. Deze week is ze terug bij het orkest, donderdag in een goed gevulde Doelen in Rotterdam. Ze speelt het Vioolconcert van Antonín Dvořák; een aaneenschakeling van virtuoze moeilijkheden, die ze bijna allemaal vol en met kracht in de roos treft. Hahn is het gloedvolle middelpunt van het podium en van de avond. Je kunt je ogen bijna niet afhouden van haar razendsnelle vingers, die het ene na het andere technische hoogstandje laten zien. Het is onwerkelijk knap hoe elke toon die ze speelt individueel klinkt, een volle toon krijgt en  betekenisvol feilloos de hele zaal bereikt. Ze zet strak aan, glijdt op een paar momenten verrukkelijk over de snaar. Een vergaaptraktatie.  En dat terwijl Hahn er zelf zo ontspannen bij staat dat het lijkt alsof ze vanavond eens even lekker voor d’r plezier wat uitprobeert. Alsof haar handen ook maar toevallig van haar zijn. Haar constante pogingen om oogcontact te houden met dirigent Lahav Shani zijn innemend, de glimlachjes als ze dat oogcontact weer vindt ronduit hartverwarmend. Zo’n glimlach heeft ze trouwens ook voor de eerste vioolgroep, wanneer ze even de tijd heeft om te kijken, en een paar keer zelfs voor haar eigen viool, alsof ze als eerste luisteraar geniet van alles wat er uit dat instrument getoverd wordt. Speelt alleen het orkest, en zij even niet, dan staat ze met de handen voor haar schoot, viool bungelend naar beneden, met haar hoofd te knikken op de muziek die ze, pom pom pom, meemompelt. Even onder de indruk als de zaal is het Rotterdamse orkest, dat na een vurig gespeelde introductie (Jörg Widmanns Con brio uit 2008), vanaf Hahns opkomst ineens niets meer durft. Shani kan sleuren en golven met zijn armen en prikken met zijn wijsvinger hoe hij wil, zijn musici blijven timide op de achtergrond.  Het is ze vergeven  omdat het zo vertederend is om te zien hoe vooral de violisten, als ze niet spelen, reikhalzend of gekromd turen over de schouders of onder de oksels van collega’s om maar geen beweging van Hahn te hoeven missen. Scherper was het orkest daarna weer in de Eerste symfonie van Brahms, al is het moeilijk te begrijpen waarom het Rotterdams na zo’n gloedvolle en virtuoze eerste helft na de pauze zo’n veilige Brahmssymfonie programmeert. Veilig, of eigenlijk zelfs een beetje duf. Met veel middentonen en een boterige klank probeert Shani belangwekkend tegenwicht te bieden aan de smulpartij eerder, maar het voelt wat geforceerd. Shani boetseert bergtoppen waar de muziek eigenlijk maar inhoud heeft voor heuvels. Één groep springt er desondanks opvallend bovenuit, alsof ze als enigen de glans van Hahn nog echt voelen: de hoorns blazen een tweede helft om door een ringetje te halen. Hahn had duidelijk veel nieuw publiek naar de zaal getrokken. Na het eerste en tweede deel van Brahms werd achterin de zaal lustig geklapt. Voorin de zaal werd, net zo concentratieverbrekend, luid gemopperd en ge-ssshht.  Klassiek Hilary Hahn met het Rotterdams Philharmonisch Orkest o.l.v. Lahav Shani. Gehoord: 29/9, De Doelen Rotterdam. Herhaling: 30/9 Rotterdam, 1/10 Amsterdam, 2/10 Dortmund, 3/10 Parijs. Info: rpho.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/30/aan-de-techniek-van-violiste-hilary-hahn-kun-je-je-alleen-maar-vergapen-a4143727
2022-09-30||De clown in Freek de Jonge is nog springlevend||We gaan het vandaag hebben over grensoverschrijdend gedrag, zegt Freek de Jonge aan het begin van zijn nieuwe voorstelling De Schreef. Dat neemt hij in de eerste plaats letterlijk: Rusland, toeristen, migranten. Over de oorlog in Oekraïne zijn geen grappen te maken, stelt hij. Maar om zijn support te tonen trekt hij zijn broekspijpen op en toont een blauwe en een gele sok: „Weet u ook hoe een held op sokken eruit ziet.” De clown in Freek de Jonge is nog springlevend. Bewonderenswaardig, want ik geef het je te doen, op je 78ste, honderd minuten volpraten, in volle vaart. Als hij spreekt, schiet hij zichzelf geregeld voorbij, zinnen niet afmakend, de stem verkleurend. Maar de teugels van zijn vertelling heeft hij strak in handen. Zelfs op een ingelaste première in Diemen (volgens website en ticket een try-out), vroeg in zijn tournee: alleen om het luie, Amsterdamse recensentenvolk ter wille te zijn. Ook Freek maakt zich zorgen of het theaterpubliek na corona de zalen wel terug kan vinden en dan helpt een stukje in de krant misschien. Clownesk is hoe hij worstelt met een Nederlandse vlag om het werk van Johan Remkes, bemiddelaar tussen kabinet en boze boeren, uit te beelden. Clownesk is de beste scène: van een plat pratende boer, waarin alleen de woorden ‘asbest’ en ‘hooibalen’ te ontcijferen zijn. Die komt na zijn hardste grap, ook over de boeren. Voorwendend niet op de afkorting van de radicale Farmers Defence Force te komen, maakt hij het af op: „Nou ja, de SA.”  De grensoverschrijding, letterlijk en figuurlijk, biedt Freek de ruimte om vrijelijk door de tijd te springen, de boel losjes aan elkaar hechtend bij zijn anekdotes, sprookjes en verhalen. Van een stuntelende Rutte gaat het via het misbruik door Lil’ Kleine en Marc Overmars tot aan het klimaat en de gelegaliseerde bende die de Vriendenloterij is in zijn ogen: er zijn meer dan genoeg types die over de schreef gaan. In zijn springerige fantasie koppelt hij een ergernis over de toegenomen hondenpopulatie tijdens de lockdowns aan een meelevend beeld van de deerlijke toestand waarin de honden nu verkeren: in het noorden van het land schijnen honden al buiten te moeten slapen. Niet elke metafoor is waterdicht, maar het is prettig zo in zijn satirische verzinsels te worden meegenomen.  Freek de Jonge, tijdens zijn nieuwe voorstelling De Schreef.    Foto Claudia Otten Zijn stelling bij grensoverschrijding is dat de mens altijd tot het uiterste geneigd is, ook al betekent het zijn eigen vernietiging: de atoombom is een perfect symbool. Bij de schepping van de aarde en de eerste mensen stelt hij al vragen en die lijn trekt hij door tot aan het Songfestival, waar het helemaal mis is: „Je moet in oorlog zijn om dat tegenwoordig te winnen.”  Maar zowaar: cultuur kan ons redden: „Cultuur is het antwoord van de mens op de zondeval.” Maar de media werken niet mee, volgens Freek. Elke dag journaals en kranten vol berichten, maar wanneer heb je nou echt nieuws, is zijn retorische vraag. Doe een krant vol cultuur en één pagina berichten: „Fuck het nieuws!” Wat grappig onlogisch is in een voorstelling die gevoed wordt door nieuwsfeiten. Ter illustratie vertelt Freek hoe het journaal de dood van Bernard Haitink afdeed. Waarna hij het goede voorbeeld geeft met  een doorleefde, gloedvolle ode aan de dirigent. Maar ook zichzelf de maat neemt en bekent dat hij, op de avond dat hij hoorde dat zijn vroegere kompaan Bram Vermeulen plots was overleden, niet had moeten doorspelen, maar hem had moeten herdenken. In de vloed aan materiaal zakt de spanning soms wat in, zoals bij te lang uitgesponnen anekdotes over zijn kinderjaren. En soms forceert hij zich, zoals bij een ongrappige poging te betogen dat Journaal-presentator Annechien Steenhuizen zich te uitdagend zou kleden.  Maar je verlaat de zaal met louter respect voor zijn tomeloze energie en creatieve geest. Misschien doelde Freek ook op zichzelf en zijn carrière toen hij een clouloze act afsloot met de woorden: „Er is hoop zolang het verhaal niet af is.” Freek is nog niet klaar met cabaret en zijn publiek hopelijk niet met hem. Cabaret Freek de Jonge: De Schreef. Gezien 29/9, Theater De Omval, Diemen. Tournee t/m 6/1/23. Info: freekdejonge.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/30/de-clown-in-freek-de-jonge-is-nog-springlevend-a4143725
2022-09-30||Column | Had ik me niet moeten laten verleiden tot ‘sportswashing’?||Op mijn werkkamer hangt een foto van mezelf op mijn racefiets. Je ziet me van de zijkant. Op de achtergrond is de zee azuurblauw. Mijn blote armen en benen en frisse outfit van Team Giant-Shimano steken er kraakhelder bij af. Op een muurtje achter me, in de hoek van de foto, zitten twee vrouwen. Ze zijn van top tot teen gesluierd.  Deze foto is genomen in Doha, in februari 2014. Ik reed de Ronde van Qatar, die ook een paar jaar een vrouweneditie had. Van alle foto’s uit mijn wielercarrière, intrigeert deze me het meest. Twee werelden die elkaar ontmoeten. Het is zo’n krachtig beeld. Het publiek van onze koersen bestond uit een paar sjeiks, hun vrouwen en kamelen. De vrouwen filmden ons met grote iPads bij de start. Ik heb me steeds afgevraagd hoe zij ons zagen. Met onze blote ledematen en strakke kleding zouden we een soort aliens voor hen moeten zijn. Zouden de wedstrijdverslagen op Al Jazeera bijna soft porno moeten zijn. In 2014 had ik best wat kunnen weten over de mensenrechtensituatie in Qatar. Theoretisch gezien deed ik dat ook wel. Natuurlijk wist ik dat hoe wij daar koersten geen enkele vrouw in Qatar was toegestaan. Vond ik daar wat van? Het fascineerde me vooral. In het kielzog van onze koers werd er een selectie van Qatarese wielrensters op poten gezet. De meisjes reden met arm- en beenstukken, en een hoofddoek onder hun helm. Maar ze fietsten. Ontwikkeling, zou je zeggen. Emancipatie.  Had ik niet in Qatar moeten gaan fietsen? Misschien Is dat naïef? Ja. Had ik niet moeten gaan? Misschien. Over de behandeling van arbeidsmigranten in Qatar was in 2014 nog geen algehele verontwaardiging. Met de kennis van nu zou je zeggen: was thuisgebleven. Was niet in de ‘sportswashing’ met dat groepje vrouwen getrapt. Maar als het hele peloton daar koerst, sla jij niet af. Je verandert er niets mee. Ik moest daaraan denken toen deze week het tenue van de Deense selectie voor het WK voetbal werd onthuld. De shirts zijn effen rood, wit of zwart – de logo’s van de sponsor en de voetbalbond geblurd. Als statement, als protest. Direct kwam er commentaar. Wat slap. Wat een symboolpolitiek. Ga gewoon niet. Boycot. Dat zou pas een statement zijn. Ja, dat zou pas een statement zijn. Natuurlijk had het WK nooit in Qatar gehouden mogen worden, natuurlijk was er alle kans geweest het alsnog ergens anders te doen toen eenmaal bekend werd dat er een spoor van verdachte betalingen voorafging aan de toewijzing. Het smeergeld uitdelen begon zelfs al in 2008.  Veertien jaar geleden. Toen zaten veel voetballers nog in de kleuterklas. Mag je van hen verlangen dat ze het belangrijkste toernooi in hun carrière opzij zetten? Zolang er geen wereldwijde boycot komt, vind ik van niet. Wat kun je dán doen? Statements maken. Aandacht vragen. Als dit WK niet werd gehouden, hadden we nog steeds weinig geweten over de mensenrechtensituatie in Qatar, wordt nu ook wel gezegd. Wrang, maar hoogstwaarschijnlijk waar.  Ik hoop dat andere landen Denemarken volgen, en ook zoveel mogelijk in zwart gaan spelen. Noem me naïef, maar als er op het veld spectaculair gevoetbald wordt, maar daarbuiten alles donker blijft, dan gaat dat de wereld over. Dan is dat wat iedereen onthoudt: het WK van de rouw. Omdat een beeld meer zegt dan duizend woorden, is een zwart shirt allesbehalve symboolpolitiek.||https://www.nrc.nl//nieuws/2022/09/30/wk-in-qatar-2-a4143724
2022-09-30||Opinie | De gemobiliseerde Rus is ook slachtoffer||Begin jaren 80 studeerde ik aan het theaterinstituut in Minsk, toen ik, net achttien jaar, werd opgeroepen voor het Sovjetleger. Ik herinner me de sombere ochtend dat ik naar het militaire rekruteringskantoor ging. Ik herinner me ook de zaal waarin wij, een honderdtal jongens van mijn leeftijd, moesten plaatsnemen. De commissaris van het rekruteringskantoor feliciteerde ons met het feit dat we een „bijzondere lichting” waren „die de grootse eer had zijn internationale plicht tegenover het Moederland te vervullen”. Aleksandr Skorobogatov is schrijver. Hij is geboren in Wit-Rusland en woont in België. In het officiële jargon van die tijd betekende dit dat we naar de oorlog in Afghanistan werden gestuurd. Luisterend naar het gewauwel van de commissaris wist ik dat er geen macht ter wereld bestond die me zou dwingen Afghanen te doden, of zelfs maar in het Sovjetleger te dienen.  Daarna kregen we het bevel ons uit te kleden, waarna honderd spiernaakte jongens langs de dokterskabinetten trokken om een medisch onderzoek te ondergaan. Iedere jongen die werd goedgekeurd, moest naar het leger. Tijdens zo’n medisch onderzoek verklaarde mijn beste vriend dat hij zijn officieren zou neerschieten zodra hij een wapen in handen kreeg. Vanuit het rekruteringskantoor werd hij direct naar een gesloten psychiatrische instelling gestuurd, die hij enkele maanden later mocht verlaten mét een psychiatrische diagnose en een vrijstelling voor het leger. Vandaag de dag stuurt Poetin honderdduizenden Russen eenzelfde wrede, misdadige en zinloze oorlog in. De eerste paar maanden dacht ik niet het recht te hebben om de gewone Russische soldaten te veroordelen die – zonder dat zij daarvoor toestemming hadden gegeven of zelfs maar wisten waar ze naartoe werden gestuurd –  naar Oekraïne werden gezonden. De 18-jarige soldaat die in de nacht van 24 februari onder het mom van oefeningen Oekraïne werd binnengeloodst, had zelfs geen schijn van keuze. Maar na zeven maanden oorlog, na Boetsja, Irpin, Marioepol, nadat de hele wereld de massale executies, verkrachtingen en martelingen van onschuldige Oekraïners heeft aanschouwd, is er geen enkele rechtvaardiging meer voor deelname aan Poetins oorlog. Schieten op Oekraïners, ook al worden de soldaten gedwongen door bevelhebbers en genoopt door omstandigheden, is een misdaad. Sinds de aankondiging van de mobilisatie zijn de anti-oorlogsprotesten in Rusland weer toegenomen. In Russische steden gaan betogers opnieuw de straat op. ‘Poetin naar de loopgraven’, roepen ze, terwijl de politie methodisch de ene demonstrant na de andere uit de menigte plukt, in elkaar slaat en de politiewagens in sleept. In veel steden worden rekruteringsbureaus bekogeld met molotovcocktails. Op het web circuleert advies over hoe een arm of been te breken om mobilisatie te voorkomen. Honderdduizenden Russen, vooral hoogopgeleide en welvarende mensen, proberen het land te verlaten: per vliegtuig, met de auto, te voet, legaal en illegaal. Maar het zogenoemde ‘diepe Rusland’, de inerte massa van gewone Russen, zwijgt.  Honderdduizenden mannen, uitgerekend gemobiliseerd uit dat ‘diepe Rusland’, stappen zonder verzet in bussen richting een gewisse dood. De lijdzaamheid waarmee Russen dezer dagen accepteren dat ze naar het front worden gestuurd, doet denken aan de lijdzaamheid waarmee Sovjetburgers massale arrestaties accepteerden tijdens Stalins repressies. In die gruwelijke jaren ging ‘s nachts de bel in miljoenen Sovjetflats en huizen. En altijd betekende dit: het is onze beurt, ze komen ons halen. Toch openden de mensen steeds de deur, niemand verzette zich tegen arrestatie, ook al kwamen de gearresteerden niet terug. Miljoenen verdwenen voor decennia in de Goelag, velen voor altijd. Alleen al op het hoogtepunt van de Grote Terreur in 1937-1938, werden meer dan een miljoen mensen geëxecuteerd. Ik herinner me onze professor in Moskou, die zich tijdens een lezing afvroeg: wat zou er gebeurd zijn als de geheime politie in deze flats op verzet was gestuit, als die gedoemde mensen die niets te verliezen hadden, hadden geprobeerd zich te verdedigen? Was alles dan anders verlopen? Mijn beste vriend verklaarde dat hij zijn officieren zou neerschieten en werd prompt naar een gesloten inrichting gestuurd Maar dat was net het punt: de horror die de stalinistische repressiemachine zelfs bij gedoemde mensen opriep, was sterker dan de angst voor de dood zelf. Dat is nagenoeg ondenkbaar voor wie in een democratisch land met gegarandeerde vrijheden leeft. Het leven laat echter zien dat het mogelijk is om zowel individuen als de samenleving zodanig te misleiden en te terroriseren dat verzet tegen de staat erger lijkt dan de dood, en vooral: volkomen zinloos. Want de macht van de staat, die mensen decennialang breekt, lijkt onoverkomelijk. Zich ertegen verzetten is net zo zinloos als zich verzetten tegen de zwaartekracht. Zou vandaag de dag elke gemobiliseerde Rus die door Poetins repressieve apparaat de dood in wordt gestuurd, zich verzetten en dienst weigeren, dan zou het systeem instorten – Poetin kan geen honderdduizenden mensen tegelijk in de gevangenis stoppen. Dan zou de oorlog voorbij zijn en zou geen van de jongens die nu naar het front worden gezonden, sneuvelen en Oekraïne kwaad berokkenen.  Alleen zijn ze net zo weerloos tegen de wil van Poetin als hun overgrootvaders tegen die van Stalin. De omvang van Stalins terreur is niet te vergelijken met Poetins repressie, maar gedurende de tweeëntwintig jaar van Poetins bewind is het volk zo onderdrukt en misleid dat ongehoorzaamheid en verzet tegen de president velen erger doet voorkomen dan de dood. En zinloos, zoals weerstand bieden aan de zwaartekracht.  Ooit weigerde ieder van mijn vrienden het leger in te gaan en mee te vechten in de oorlog in Afghanistan. Maar we hebben óók ontzettend veel geluk gehad; geluk dat we al vroeg beseften in een misdadige, totalitaire dictatuur te leven, geluk dat wij allen  aan de oorlog konden ontkomen zonder gevangenisstraf te krijgen, zonder ons leven voorgoed te ruïneren. Maar al die naakte jongens met wie ik van het ene dokterskabinet naar het andere liep, werden naar Afghanistan gestuurd. Geen van hen wilde vechten, maar het kwam nooit bij ze op dat ze dienst konden weigeren, dat de staat, die hen mentaal al had gebroken, niet almachtig was en wel degelijk kon worden bestreden. Sommigen van hen werden gedood, sommigen werden verminkt, anderen doodden en verminkten Afghanen. Toch was ieder van hen die dag een slachtoffer, net als tegenwoordig iedere gemobiliseerde Rus die gehoorzaam op een bus naar Oekraïne stapt. Poetin, zijn regime en iedereen die dat regime versterkt, zijn er schuldig aan dat deze mensen morgen in Oekraïne zullen worden vermoord. Of zelf misdadiger worden. ||https://www.nrc.nl//nieuws/2022/09/30/de-gemobiliseerde-rus-is-ook-slachtoffer-a4143722
2022-09-30||Europese leiders herhalen steun voor Oekraïne na officiële annexaties door Rusland||Aan het grondgebied van Oekraïne verandert niets, reageren Europese leiders kort na de toespraak waarin Poetin de annexatie van vier Oekraïense gebieden aankondigde. In een verklaring schrijven de regeringsleiders van de 27 EU-lidstaten dat ze de Russische referenda nooit zullen erkennen. „De Krim, Cherson, Zaporizja, Donetsk en Loehansk zijn Oekraïne”, staat in de verklaring. „We roepen alle staten en internationale organisaties op om deze illegale annexatie te verwerpen.” De Europese leiders beloven hun beperkende maatregelen tegen Rusland aan te scherpen. Ursula von der Leyen, voorzitter van de Europese Commissie, sluit zich daarbij aan met een reactie op Twitter: „Alle gebieden die illegaal door Rusland worden bezet, zijn Oekraïens en zullen altijd deel van dit soevereine land blijven.”  „Volstrekt verwerpelijk”, reageert ook de Nederlandse minister van Buitenlandse Zaken Wopke Hoekstra op de annexatie. „In de 21e eeuw kan er geen plek zijn voor dit soort gewelddadig imperialisme. Daarom ontbieden we de Russische ambassadeur. Onze boodschap is helder: Oekraïens grondgebied moet, en zal, Oekraïens grondgebied blijven.”||https://www.nrc.nl//nieuws/2022/09/30/europese-leiders-herhalen-steun-voor-oekraine-na-officiele-annexaties-door-rusland-a4143721
2022-09-30||De 12 beste true crime-podcasts volgens NRC||
Als je al wat langer true crime-podcasts luistert, zul je deze niet gemist hebben. Ben je nog een leek dan raad ik je aan hier te starten: ruim 300 miljoen luisteraars gingen je voor. Serial legde het fundament voor vele andere podcasts in het genre. Neem een staaltje sterke onderzoeksjournalistiek en verpak het in een spannend audioverhaal, waaruit blijkt dat er bij de politie of binnen het rechtssysteem grote fouten gemaakt zijn, dat mensen gelogen hebben - of juist niet geloofd werden. De hoofdrolspeler in het eerste seizoen van de gerenommeerde podcast is Adnan Syed, een jongen die veroordeeld werd voor de moord op zijn ex-vriendinnetje. Recentelijk kwam Syeds verhaal opnieuw in het nieuws, op een manier waar elke true crime-podcastmaker van droomt. Mede dankzij de aandacht die deze podcast genereerde, werden de beslissingen in de zaak (eindelijk) heroverwogen. En zo kwam twee weken geleden het nieuws naar buiten dat Adnan Syed, na 23 jaar, wordt vrijgesproken. Als dat niet de kracht van de podcast aantoont, zou ik niet weten wat wel.
Jeanne Geerken 30 afleveringen van 20-60 min, Serial Productions. Zeven jaar geleden nodigde Uwe al zijn vrienden uit in zijn stamkroeg in Roermond. Hij nam de microfoon en vertelde het publiek dat hij longkanker had. Een paar weken zou hij nog uitrusten op de Canarische eilanden, om daarna thuis te sterven. Vanavond wilde hij bier drinken, het leven vieren, afscheid nemen van zijn vrienden. Iedereen in tranen natuurlijk, sommigen stopten hem geld toe voor zijn laatste vakantie. Ze dansten op het Limburgse nummer ‘Hald mich ’s vas’ van Frans Pollux. Nu kan de eigenaar van de kroeg het nummer niet meer horen. Ze vindt Uwe „een ongelofelijke lul”, want in Roermond gaat het verhaal dat hij helemaal niet ziek was. Uwe leeft nog. Wat is er gebeurd? In De Laatste Dans gaat muzikant, schrijver en meesterverteller Frans Pollux op zoek naar Uwe.
Carlijn Vis 8 afl. van 10-60 min, NTR/ NPO Radio . In 2009 wordt radiopresentator Kirat Assi online benaderd door JJ, een ex van haar nicht, die haar om advies vraagt om de nicht weer voor zich terug te winnen. Assi en JJ praten af en toe online, totdat JJ vijf maanden later plotseling overlijdt. Na zijn dood neemt de broer van JJ, Bobby, contact met haar op. De twee groeien naar elkaar toe en ze worden verliefd.  Er is alleen een ding: tot een ontmoeting komt het nooit. Want als Bobby niet in het ziekenhuis ligt, dan zit hij wel in een getuigenbeschermingsprogramma in Kenia. En als je dat al krankzinnig vindt klinken, zet je dan maar schrap: je valt van de ene verbazing in de andere terwijl Assi haar verhaal uit de doeken doet. Zo’n lekkere binge-listener hoor ik niet vaak voorbijkomen.
Anne Moraal 6 afl. van 30-55 min, Tortoise Media. In 1999 wordt mevrouw Wittenberg dood aangetroffen in haar woning. Moord. Het onderzoek naar de dader ontaardt in een mediahype, waarin ook journalisten en BN’ers zich moeien. Een fiscaal jurist wordt veroordeeld, maar is de klusjesman niet de werkelijke dader? Journalist Annegriet Wietsma ontleedt zeer degelijk en secuur  hoe een moordzaak ontaardt in een mediazaak. Ze geeft een fascinerend beeld van wat voor invloed media hebben op het juridisch proces én, niet onbelangrijk, op mensenlevens.  Die degelijkheid  is  ook de makke van de serie. Ondanks de primeur – de klusjesman vertelt voor het eerst zijn verhaal – doet de radioaanpak wat gedateerd aan, en blijft het wat droog. Wellicht is dat expres, als tegengeluid voor waar deze serie om draait: hoe media zaken onnodig kunnen opkloppen.
 Anne Moraal  6 afl. van 45 min, Human/VPRO „Ik heb heel wat vreemde en duistere dingen gezien. Maar niets kan tippen aan het verhaal dat je nu te  horen krijgt”, zegt presentator Jamie Bartlett in de eerste aflevering van The Missing Cryptoqueen. En dat zegt iets, want journalist Bartlett schrijft al jaren over de donkerste hoekjes van internet.
 Voor de BBC maakte hij samen met producent Georgia Catt deze podcast de Bulgaarse ondernemer Ruja Ignatova. In 2014 lanceert deze ‘Doctor Ruja’ de cryptomunt OneCoin, later groeit zij uit tot charismatisch leider van ‘OneLife’, een beweging die verantwoordelijk blijkt voor grootschalige oplichterij. Bartlett en Catt vliegen de wereld over om Ignatova’s sporen te volgen. Naast continue spanning en een hoge productiewaarde biedt The Missing Cryptoqueen een fascinerend inkijkje in massapsychologie.  Een jaar na de publicatie van deze podcast kreeg het verhaal een staartje en deze week, weer twee jaar later, wordt het verhaal vervolgd in een reeks gloednieuwe afleveringen.
Weten de makers Ruja eindelijk te vinden?
Menno van den Bos 10 afl. van 60 min, BBC. Joost Engelberts kun je kennen als regisseur van de visueel sterke tv-serie De Aardappeleters. Dit visuele aspect is terug te horen in de podcastserie Onland. Op knappe wijze brengt hij het decor van zijn jeugd tot leven; een kleine gemeenschap in de Achterhoek.  Engelberts’ buurmeisje van destijds, de 12-jarige Rinie Wielheesen, wordt op een februari-avond in 1970 verkracht en vermoord. Een dader wordt nooit gevonden. Engelberts keert terug naar zijn geboortegrond om uit te zoeken wat er destijds met het meisje is gebeurd en wat de gevolgen waren voor de kleine gemeenschap waarin hij opgroeide. In dit verhaal gaat het om alles wat er niet gezegd wordt. Dat lijkt tegenstrijdig voor een podcast, maar dat blijkt juist de grote kracht van deze serie.
Anne Moraal 5 afleveringen van 30 min, NTR. In 1979 begon een bar in  Los Angeles met iets nieuws. Iedere woensdagavond trokken mannen hun kleren uit voor een vrouwelijk publiek. Het idee voor de ‘Chippendales’ kwam van een ondernemer uit India, en de professionalisering – een écht goede show met hoogstaande choreografie – kwam van een producer van een kinderserie. Het succes was niet te houden: andere steden, wereldtour, merchandise.  Maar ondertussen konden de ondernemer en de choreograaf steeds slechter door één deur. Hoe fataal dat afliep, is vrij goed gedocumenteerd, maar ik zal het hier achterwege laten omdat Welcome to Your Fantasy rustig naar die apotheose opbouwt. Historicus Natalia Petrzela (goede stem, prettige verteller) neemt de tijd om tientallen mensen aan het woord te laten en het verhaal zich te laten ontvouwen.
Peter Zantingh 9 afleveringen, 30-60 min, Gimlet/Pineapple Studios. El Tarangu vertelt het verhaal van de Spaanse renner José Manuel Fuente, die overleden is. Of toch niet? De laatste Belgische Tourwinnaar Lucien van Impe krijgt in 2003 een telefoontje van Fuente. Of hij wil bijpraten. De podcastmakers van audiocollectief Schik, bekend van podcast Bob, duiken in dat verhaal. In een eerste aflevering wordt het verhaal geïntroduceerd, maar echte spanning blijft uit. Die loopt de volgende afleveringen op, als we horen over het scenario van een in scène gezette dood.  De tunes en het ritme van de podcast kloppen, en in El Tarangu zijn ook de zinnen prachtig: „Verbijsterd schuiven Lucien en Rita aan tafel. Ze kijken naar elkaar, kijken naar de man, kijken opnieuw naar elkaar, en weer naar de man.”
 Marissa van Loon 6 afl van 35 min, NPO Radio 1/VPRO. Het tweede seizoen van deze verhalende podcast heeft een groot deel van mijn vakantie opgeslokt. In de jaren ’70 krijgen Britse patiënten die lijden aan hemofilie - een zeldzame bloedstollingsstoornis - nieuws over een veelbelovend medicijn.  In eerste instantie verbetert hun kwaliteit van leven er drastisch door, maar dan belandt de een na de ander in het ziekenhuis. Daar krijgen ze een totaal onverwachte diagnose: aids.  Bed of Lies portretteert de slachtoffers en onderzoekt wat er met hen is gebeurd. Een verhaal dat uiteindelijk leidt naar een gevangenis in het Amerikaanse Louisiana. Het eerste seizoen, over de bijzonder dubieuze manier waarop de politie infiltreerde in links-activitische groepen in de jaren ’90, is ook zeker de moeite waard.
Harrison van der Vliet 15 afleveringen van 30-50 min, Gimlet/Pineapple Studios. De vader van Robert Dönnges ging bij zijn zoon langs „om peuken te brengen”. Bij aankomst zag hij dat de ramen van de zorginstelling waren ingegooid. „Robert zat op zijn bed, hij was terneergeslagen. Hij zag het niet meer zitten en had zijn speakers door de ruiten gegooid, lades opengetrokken, spullen door de kamer gesmeten. „Ik heb zijn begeleider erbij gehaald, die had niets gemerkt.”  Robert (27) kampte met psychische problemen en stierf een jaar geleden in een zorginstituut in Wageningen. Journalisten Ellen Kamphorst en Jenda Terpstra van Omroep Gelderland vragen zich af: hoe kan het dat iemand overlijdt in een instelling waar hij veilig hoort te zijn? In De dood van Robert onderzoeken ze ook: wie bekommert zich over verwarde mensen? Wie is er voor hen verantwoordelijk?
Carlijn Vis 5 afl. van 15-34 min, Omroep Gelderland. Mathilde, iedereen noemde haar bij haar voornaam, was in het Amsterdam van de jaren zestig en zeventig een bekende verschijning. Ze liep rond in extravagante jurkjassen van modeontwerpster Fong Leng en vulde haar eigen hoofdhaar aan met haarstukken van Noorse nonnen. Nadat haar man, de magisch-realistische schilder Carel willink, haar in 1975 het huis uit had gezet vertrok ze naar New York, vastbesloten om de nieuwe muze van Salvador Dali te worden.  Op 25 oktober 1977 werd ze dood aangetroffen in haar hemelbed. Zelfmoord, was de conclusie van de politie. Maar veel van haar vrienden hebben daar nooit in geloofd. Heeft Gerard Vitali, met wie ze in de laatste maanden van haar leven een relatie had, iets met haar dood te maken? Er wordt vollop gespeculeerd, maar gelukkig worden we in de laatste aflevering door twee nuchtere oud-politiemensen weer met beide benen op de grond gezet. Ze doen dat aan de hand van het politiedossier van toen, dat de podcastmakers van het Amsterdamse Stadsarchief mochten lenen.
 Vincent Bijlo 6 afl van 30 min, AVROTROS/NPO Radio 1. This American Life-producer Brian Reed, die ook meewerkte aan Serial, moet samen met de andere makers van zijn sterrenteam de potentie achter een oppervlakkige mysterie herkend hebben, toen een tip in zijn mailbox in rolde. Ene John B. McLemore over dat er in Woodstock, Alabama, een jongen rondloop die overal vertelt dat hij iemand heeft doodgeschopt maar nooit is gearresteerd. Al snel wordt duidelijk dat de hoofdpersoon niet die vermeende moordenaar is, maar de tipgever zelf. Reed reist af naar Woodstock en ontmoet de curieuze McLemore, een reparateur van antieke klokken die met zijn demente moeder woont en in de tuin van zijn enorme landgoed een doolhof gebouwd heeft. Tegen het einde van de eerste aflevering neemt S-Town een wending en wordt het een fascinerende tot binge-listening verleidende karakterstudie. Niet alle zijpaden gaan ergens naartoe en niet alle eindjes worden bij elkaar geknoopt, maar tegen het eind van het grootse S-Town maal je daar niet om.
 Peter Zantingh 7 afl van 45-60 min, Serial Productions. De audioredactie van NRC zette eerder de beste interviewpodcasts voor je op een rij. In de zomer publiceerden we daarnaast een overzicht met de beste podcasts van 2022 tot dusver.||https://www.nrc.nl//nieuws/2022/09/30/de-12-beste-true-crime-podcasts-volgens-nrc-a4143308
2022-09-30||Opinie | Waar is poëzie voor? Poëzie is er om ons dromen te geven||Poëzie is iets waar ik elke dag van mijn leven mee bezig ben, producerend, als dichter, of consumerend, als lezer of publiek. Vaak met pen en papier in het buurtcafé, in bed met laptop of boek, vaak instagrammend, en, aangezien mijn nieuwe bundel over Luilekkerland gaat, soms zelfs bakkend. Ik ben overtuigd van het belang van gedichten, en het spijt me dat er niet meer lezers voor te vinden zijn. Hannah van Binsbergen is schrijver. Van haar verscheen recent de dichtbundel Kokanje. Ik begrijp het ook: de meeste gedichten hebben niet de opslokkende werking van een verhaal, waardoor mensen te midden van algemene ontlezing nog wel eens kiezen voor een roman in plaats van een serie. De verleiding van de klassieke roman is de vlucht in een soepel gemonteerd andere werkelijkheid, waarin je alles kan proeven en ruiken. Je krijgt verreikende inzichten in andermans psyche, de illusie van ervaring, allemaal  zonder dat je je veilige hol hoeft te verlaten. Je kunt je voorstellen hoe het zou zijn als jij een ander was.  Poëzie is niet in staat zulke voyeuristische genoegens te bedienen. De naadloze montage van scènes rondom een centraal personage ontbreekt in de meeste poëzie. Poëzie wordt gepresenteerd in compacte eenheden (een pagina, een strofe, een reeks) en geeft de lezer vaak niet de mogelijkheid zich te identificeren met een stem. Juist die naadloosheid, die suggestie van natuurgetrouwheid die romans zo aangenaam maakt, ontbreekt hier volledig: gedichten zijn kunstmatige vervlechtingen van taal, niet bedoeld om de werkelijkheid een op een te spiegelen.  Als het lukt om poëzie te maken, weet ik dat meteen. Als ik een goed gedicht lees, wil ik dat meteen aan iedereen vertellen. Maar de boodschap komt niet altijd aan. Want waar romans ons sociaal en emotioneel activeren door identificatie, is het bij poëzie niet zo makkelijk te zeggen waar het voor dient en hoe het op ons inwerkt.  Mijn vorige grote schrijfproject was een roman. Dat was heerlijk, want ik kon gewoon doorwerken. ’s Ochtends liep ik door mijn werk van de vorige dag heen, herschreef een zin, besloot misschien een personage dat ik de vorige avond in een baldadige bui vermoord had, toch maar in leven te laten.  Met poëzie is er, voor mij althans, geen sprake van doorwerken. Gerard Reve zei ooit dat hij zo blij was niet alleen dichter te zijn, omdat je nooit zeker weet of het je nog een keer zal lukken een gedicht te schrijven. De inval kan uitblijven, de muze kan zwijgen. Nika Turbina, het poëziewonderkind uit de Sovjet-Unie, heeft na haar twaalfde nooit meer een gedicht geschreven. Verschrikkelijk, toch?  Ik geef les in schrijven. Iemand in mijn schrijfworkshop zei het laatst heel mooi: poëzie is de vorm voor wat niet aan een concept te binden is, wat een beetje in de lucht hangt. Ja, dacht ik toen, dat in de lucht hangen ken ik. Ik noem dat ‘het visioen.’ Volgens een recent onderzoek naar de motieven van mensen om poëziebundels te lezen, doen ze dat om geraakt te worden. Geraakt? Waar? In hun gevoel? Wellicht. Maar voordat een dichtregel tot de emoties doordringt, passeert deze eerst de zintuigen. Nu denken we dat we er vijf hebben, maar in de Middeleeuwen hadden mensen er tien. Vijf externe: zicht, gehoor, reuk, smaak en tastzin, en vijf interne: het verstand, de verbeelding, de fantasie, het oordeelsvermogen en het geheugen.  Misschien zou je zeggen dat een gedicht zich in eerste instantie richt op het oordeelsvermogen: ‘is dit nou poëzie?’ Maar als dat is hoe je naar poëzie kijkt, mooi, niet mooi, verfijnd of platvloers, kinderachtig of pretentieus, dan raak je nooit echt de kern, net zomin als dat je gedichten alleen aan het gezond verstand onderwerpt, want een regel als uw schedelveld is koeler maan (Jan Engelman) betekent dan gewoon niet zo gek veel.  Het zintuig waarin een gedicht de lezer raakt, is de fantasie. De kenschetsing van fantasie als zintuig past goed bij poëzie, omdat een zintuig iets lichamelijks is. Gedichten worden aan het lichaam ervaren door middel van hun klank en ritme, maar ook de webben van betekenis waarin de woorden zich begeven zijn gesponnen door handelende mensenlichamen. De woorden die mensen gebruiken om te beschrijven wat ze willen, van het zoutvaatje van de andere kant van de eettafel tot een plezierig leven, zijn dezelfde woorden die in gedichten belanden.  Wat er met woorden gebeurt in poëzie, gebeurt eigenlijk nergens anders. Je kunt jezelf erin trainen om het ritme beter te horen en de betekenisweefsels makkelijker te ontrafelen: dat zal ongetwijfeld zorgen dat je van meerdere gedichten kunt genieten, of dat je genot voller wordt. Maar de route naar het begrijpen van een gedicht is niet voorgeschreven, het is wat de gek ervoor geeft, of liever, wat er ontstaat tussen lezer en gedicht.  Er slapen in ons verschillende dromen, en een gedicht kan de juiste wekken Romans doen een beroep op de verbeelding, het vermogen om een woord om te zetten in een mentaal plaatje. Als ik zeg dat mijn huis groen is, stel je je een specifiek soort huis en een specifieke tint groen voor, maar daar houdt de vrijheid op. De fantasie is anders. Door het gebruik van ritme, zowel in klank als in betekenis, ontstaat er een ruimte tussen de concepten, waarin de lezer zichzelf kan stoppen. Een vrijheid.  Ik ben het met de surrealisten eens dat poëzie gaat over dromen, maar met deze nuancering: poëzie is er om ons dromen te geven. Er slapen in ons verschillende dromen, en een gedicht kan de juiste wekken. Door het lezen van gedichten kun je het zintuig van de fantasie ontwikkelen, zodat je betere, echtere dromen kunt hebben. En dromen zijn belangrijk omdat ze ons een inzicht geven in wat wij verlangen, waarvoor we leven en willen werken. Ik geloof dat poëzie ons iets kan leren over hoe we vrij moeten zijn. Maar dan moet ze wel eerst gelezen worden. Gelukkig is dat een genoegen.  ||https://www.nrc.nl//nieuws/2022/09/30/waar-is-poezie-voor-poezie-is-er-om-ons-dromen-te-geven-a4143720
2022-09-30||Huiselijk klimaatbehoud met een bloempotkachel||Bezweken voor de verleiding. Blokker had een schitterende partij elektrische waterkokers in de aanbieding: zeventien euro per stuk en toch twee jaar garantie. Eindelijk was er de kans om voor een habbekrats te onderzoeken wat al zo lang de moeite waard leek: is het rendement van de elektrische waterkoker echt zo hoog als het lijkt en is-ie  voordeliger in gebruik dan de fluitketel? Veel mensen blijken zich dat in deze benauwde tijden af te vragen. Dus zo’n Blokkerkoker in huis gehaald. Gespoeld en voorgekookt en aan metingen onderworpen. Het bleek een peulenschil. De temperatuur van het leidingwater lag op 16,5 graden en er zijn 350 kilojoules nodig om één liter van dit water aan de kook te brengen. De Blokkerkoker deed daar gemiddeld 200 seconden over. Volgens het bodemplaatje lag zijn vermogen tussen de 1850 en 2200 watt. De spreiding komt  van de range aan netspanningen waarop het geval is berekend: 220 tot 240 volt. In Nederland is de effectieve netspanning 230 volt en zal het vermogen ongeveer 2000 watt zijn. Een vermogen van één ‘watt’ staat gelijk aan het opnemen van één joule energie per seconde en zo blijkt dus dat de Blokkerkoker 400 kilojoules moet opnemen om er 350 aan water te kunnen overdragen,  dat is een rendement  van 88 procent.  Niet gek want voor de verwarming van een fluitketel op het gasfornuis geldt een rendement van maar 50 procent. De amateuronderzoeker komt op deze orde van grootte uit als hij water kookt op een campinggasstelletje en door wegen meet hoeveel gas er wordt verstookt. Hoera dus voor de waterkoker? Het probleem is dat energieleveranciers zoals Vattenfall voor energie die wordt aangeleverd als elektrische stroom traditioneel ruim twee keer zoveel laten betalen als energie die het huis als aardgas binnenstroomt. (Aannemend dat 1 m3 aardgas een energie-inhoud heeft van 10  kWh, dat is 36 megajoule.)  Breng je dit in rekening dan blijkt de waterkoker  weinig voordeel boven de fluitketel te hebben, het is lood om oud ijzer.  Maar bijzaken kunnen de doorslag geven. Zo zou je  kunnen aanvoeren dat de elektrische waterkoker in de praktijk extra energie bespaart doordat hij automatisch afslaat zodra het water aan de kook is. De tegenwoordig vaak onbefluite fluitketels staan vaak langer op het vuur dan nodig is.  Jammer genoeg raakte het automatisch afschakelsysteem van de Blokkerkoker die van AW-wege was aangeschaft (type BL-10111)  al na vier keer koken in het ongerede. De hippe tuimelschakelaar (waarin een leuk lampje zit) tuimelde niet langer vanzelf de veilige kant op. ‘t Zal een zending uit China zijn geweest die te lang in het Suezkanaal heeft vastgezeten, maar het euvel kan toch leiden tot droogkoken en uitslaande brand. Niemand wil dat, dus misschien moet Blokker het type maar uit de handel nemen of zo. Sticker erop? Gaat het de consument er  om een steentje bij te dragen aan klimaatbehoud dan heeft de waterkoker natuurlijk wél de voorkeur omdat een derde van de Nederlandse elektriciteit inmiddels duurzaam wordt opgewekt. In de komende jaren wordt dit almaar beter. Het verwarmingstoestel dat hier op het plaatje staat is niet per se milieuvriendelijk en al helemaal niet voordelig in het gebruik. Het is een ‘bloempotkachel’, een clay pot heater,  en als je de televisie mag geloven hebben veel Nederlanders zo’n kachel in huis gehaald omdat ze denken daarmee goedkoop de winter door te komen. Warmte wordt er geproduceerd door verbranding van paraffine en/of stearine die in de vorm van theelichtjes onder de pot zit. Op YouTube wordt gebruik van de bloempotkachel sterk gepropageerd, daar zit ongetwijfeld de theelichtlobby achter, maar je vindt er ook zwaar geïrriteerde reacties. De eerste hoofdwet van de thermodynamica wordt aangehaald: een theelicht kan nooit meer warmte produceren dan in de paraffine besloten ligt. De pot erboven heeft geen invloed. Toch kan er wel een effect zijn: in de warmte die onder de bloempot blijft hangen zou de verbranding van de paraffine vollediger kunnen zijn en ook: sneller. Dan zou het vermogen van de theelichtjes, dat zo rond de 25-30 watt ligt, door de pot vergroot worden.  Afgelopen week is met Hema-lichtjes en ‘waxine-lichten’ van ‘Gouda’ de proef op de som genomen. Op de waxine-verbranding had de bloempot geen noemenswaardige invloed, de Hema-lichtjes brandden onder de pot iets slechter. Kennelijk is de zuurstofvoorziening er kritisch, dat blijkt ook als je het drainagegat afsluit: dan dooft het vuur.  Maar wat doet de pot dan wel? De pot wordt heet. De verbrandingsgassen dragen een deel van hun hitte aan het terracotta over en die straalt het op zijn beurt naar de omgeving weg. De consument krijgt niet méér warmte, hij krijgt andere warmte uit een andere hoek: stralingswarmte. Het is net (nét) te voelen. Goedbeschouwd is de bloempotkachel een interessant schaalmodel  van de tegelkachel die in Oost-Europa altijd zo populair was. Hij figureert in talloze reisverhalen, sprookjes en Russische romans: de  bediende van Oblomov sliep op een tegelkachel.  Het kan geen kwaad zich in de werking van de kachel te verdiepen. Met het woord ‘Kachelofen’ wijst internet de weg. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/30/huiselijk-klimaatbehoud-a4143473
2022-09-30||Hoekstra ontbiedt Russische ambassadeur vanwege annexatie Oekraïense gebieden||Het Nederlandse kabinet heeft de Russische ambassadeur ontboden naar aanleiding van de annexatie van de vier Oekraïense gebieden Donetsk, Loehansk, Zaporizja en Cherson. Dat heeft minister Wopke Hoekstra (Buitenlandse Zaken, CDA) vrijdagmiddag bekendgemaakt. „Deze illegale annexatie door Rusland is volstrekt verwerpelijk. In de 21ste eeuw kan er geen plek zijn voor dit soort gewelddadig imperialisme. Daarom ontbieden we de Russische ambassadeur”, aldus Hoekstra. „Onze boodschap is helder: Oekraïens grondgebied moet, en zal, Oekraïens grondgebied blijven.” Eerder op de dag kondigde de Russische president Vladmimir Poetin aan de vier Oekraïense regio’s in te nemen. Het Kremlin beschouwt Donetsk, Loehansk, Zaporizja en Cherson vanaf nu als Russisch grondgebied. Aanleiding voor Poetin tot deze stap waren deze weeek georganiseerde schijnreferenda over de toekomst van de regio’s. In zijn toespraak riep de president Oekraïne op om de strijd te staken en met Rusland te onderhandelen.  Westerse landen erkennen de „volksraadplegingen” en annexatie van de Russen niet. Staatsrechtelijk zijn de Russische acties niet legitiem. Eerder op de dag noemde Hoekstra de annexaties „volstrekt illegaal”. Minister Kajsa Ollongren (Defensie, D66) typeerde de referenda als „schijnvertoon”. De ministers stelden Oekraïne te blijven steunen met het leveren van wapens. ||https://www.nrc.nl//nieuws/2022/09/30/hoekstra-ontbiedt-russische-ambassadeur-vanwege-annexatie-oekraiense-gebieden-a4143719
2022-09-30||Pro-Russische leiders bezette regio&#8217;s en Poetin ondertekenen annexatiedocumenten||De Pro-Russische leiders van de vier bezette oostelijke Oekraïense regio’s Donetsk, Loehansk, Cherson en Zaporizja en de Russische president Vladimir Poetin hebben de documenten voor de inlijving ondertekend. Dat deden ze in de Sint Joriszaal in het paleis van het Kremlin. Hierna volgde applaus uit de zaal, die gevuld is met Russische hoogwaardigheidsbekleders.  De annexatie van de bezette regio’s wordt internationaal veelal niet erkend. De documenten die Poetin en de andere leiders tekenen, hebben geen staatsrechtelijke betekenis. De inlijving die Rusland hiermee probeert te verwezenlijken is illegaal.  ||https://www.nrc.nl//nieuws/2022/09/30/pro-russische-leiders-bezette-regios-en-poetin-ondertekenen-annexatiedocumenten-a4143717
2022-09-30||Poetin beschuldigt Westen van ‘satanisme’||Poetin ging verder met een tirade tegen westerse waarden. „Mensen krijgen het aanbod om hun geslacht te veranderen, willen we dat in ons eigen land? Het is niet acceptabel.” De Russische president sprak van een dictatuur van westerse elites, gericht op de onderwerping van hun eigen inwoners. „Een complete ontkenning van mensenrechten. Ze bewegen richting openlijk satanisme.” Na de toespraak kreeg Poetin een staande ovatie. ||https://www.nrc.nl//nieuws/2022/09/30/poetin-beschuldigt-westen-van-satanisme-a4143715
2022-09-30||Opinie | De wraak van de verongelijkte mens||Vrouwen doen het goed in de Europese politiek. Eerst Marine Le Pen: 42 procent van de Franse kiezers stemde in april voor haar Rassemblement National. In september werd Liz Truss premier van het Verenigd Koninkrijk. En Italië krijgt nu voor het eerste een vrouwelijke premier, Giorgia Meloni. Alle drie zijn rechts, Meloni en Le Pen zelfs extreem-rechts. De oorsprong van hun partijen – niet die van Truss, uiteraard –, net als van de succesvolle Zweden Democraten, ligt in de onwelriekende zomp van voormalige SS-mannen, fascisten en collaborateurs met het nazisme.  Ian Buruma is historicus en schrijver. Tot niet zo lang geleden bepaalde die zomp het gezicht van extreem-rechts in Europa: mannen in groezelige regenjassen die met weemoed terugkeken naar de goede oude tijden van orde en stampende laarzen. Dat is nu anders. Niet alleen spelen vrouwen een grotere rol in ultrarechtse politiek, maar ook jongemannen in fraaie blauwe maatpakken. Denk aan Heinz-Christian Strache, Éric Zemmour, Jimmie Akesson, en natuurlijk onze eigen Thierry Baudet. Rechts zit nu dichter bij de mainstream. Ouderwetse conservatieve partijen zijn nog niet overgenomen door extremisten, wat wel is gebeurd met de Amerikaanse Republikeinen, maar zij laten zich uit angst voor stemverlies vaak meesleuren naar rechts.  Dit betekent nog niet dat bruinhemden weer brallend door de straten zullen marcheren. Geschiedenis herhaalt zich nooit op dezelfde manier. Meloni is geen Mussollini, en Baudet is zelfs geen Mussert. Bovendien is extreem-rechts niet overal hetzelfde. Dat was het fascisme in de jaren dertig trouwens ook niet. Ieder land heeft zijn eigen geschiedenis, en zijn eigen soort volksmenners.  Maar er zijn wel overeenkomsten tussen de verschillende vormen van rancuneleer in Europa en de Verenigde Staten. Rechts-populisme heeft grote aantrekkingskracht op bevolkingsgroepen die zich verongelijkt voelen, niet-gehoord, achtergebleven, op neergekeken. In veel landen geldt: hoe dieper in de provincie, hoe zuurder de rancune. In de VS speelt ras vanouds een belangrijke rol. Witte mensen in rurale streken kunnen de opkomst van zwarten moeilijk verkroppen. En overal ontladen onlustgevoelens zich snel op immigranten, vooral op moslims.  Misnoegen komt ook veel voor onder mensen die zich gekrenkt voelen door een gebrek aan aandacht of succes: gesjeesde intellectuelen, mislukte schrijvers, derderangs academici, of jongemannen uit de betere milieus die niet zomaar meer in goede banen worden geschoven. Vandaar de opkomst, hier en daar, van het corpsballen-rechts – zie het Amsterdams studentencorps; en vandaar ook die fetisj voor mooie maatpakken.  Dat extreem-rechtse partijen het nu goed lijken te doen wordt dikwijls geweten aan het falen van de liberale democratie. Vooral links wordt verweten dat het geen ‘goed verhaal’ meer heeft, waardoor rechts-populisme in een vacuüm kon springen. Dit verwijt is niet helemaal terecht. De sociaal-democratische partijen in Europa – en ook in de VS – hebben wel een verhaal. Ze zijn voor internationale samenwerking, internationale handel, de EU, een soepele immigratiepolitiek, en nog zo meer. Het probleem is dat ze zich hierdoor nauwelijks onderscheiden van de behoudende partijen. Er was weinig verschil tussen Bill Clinton en de oude Bush, of Blair en Cameron, of Merkel en Schröder, of Rutte en Asscher. Paars was de kleur van de late 20ste en vroege 21ste eeuw. Paars leent zich uitstekend voor technocratische politiek, het beleid van managers. Italië onder Mario Draghi was een heuse technocratie. De rancuneleer van rechtse populisten – Donald Trump voorop – richt zich daarom niet alleen tegen alles wat links is, maar ook tegen gematigd rechts.  De door extreem-rechts gehate ‘elites’ zijn overal min of meer paars gekleurd. Maar er is een reden waarom progressieven nog meer weerzin wekken dan het meer behoudende establishment: hypocrisie. Daar hebben mensen een enorme hekel aan, al – het is al vaker opgemerkt – kan een open maatschappij zonder hypocrisie niet bestaan. Absolute zuiverheid is de vijand van een liberale democratie, net zo goed als altijd precies zeggen wat je denkt niet strookt met goede manieren.  Maar er is een specifiek linkse hypocrisie die veel mensen om begrijpelijke redenen in het verkeerde keelgat schiet. Gematigd linkse partijen – Labour, de PvdA, de Democrats, de SPD – zeggen op te komen voor de minderbedeelden, maar vinden hun aanhang voornamelijk in de grote steden onder mensen met een betrekkelijk hoge opleiding. En globalisering, internationale instellingen en immigratie zijn in het belang van deze bevoorrechte klasse, mensen die reizen voor hun werk, meerdere talen spreken, en een culturele verscheidenheid waarderen.  Gevoelens van wraak zijn een wankele basis voor succesvol  bestuur Hier is op zichzelf niets tegen. Door de globalisering is de algemene welvaart gestegen. Nauwe internationale samenwerking, in Europees of wereldverband, is te verkiezen boven nationalisme en dichte grenzen. Het opnemen van asielzoekers is humaan, en immigranten verrijken onze cultuur en brengen nieuwe bedrijvigheid.  Maar niet iedereen heeft baat bij de paarse liberale orde. In Italië zit de middenstand vooral in de knel. In de VS hebben voormalige fabrieksarbeiders in het Midden-Westen het moeilijk. In Frankrijk, en ook Nederland, voelt de provincie  zich achtergesteld.  In reactie hierop is behoudend rechts snel geneigd om zich op te stellen als een boze vader, een beetje zoals de Duitsers tegenover de Grieken, toen die verpauperden (niet het minst door een hardvochtige politiek van de EU): niet zeuren, aanpakken! Links reageert eerder moralistisch. Mensen die klagen over te veel immigranten zijn racisten. Lieden die de EU afkeuren zijn chauvinistisch of xenofoob. Maar omdat de paarse progressieven nog steeds pretenderen op te komen voor de minst bevoorrechte klassen, klinken deze verwijten schijnheilig. Niet alleen profiteren progressieve stedelijke elites van de liberale internationale orde, ze willen ook moreel van de hoge toren blazen.  Mede daarom stemmen steeds meer mensen op Le Pen of Meloni, of in het Verenigd Koninkrijk voor Brexit. Als die elites zo warmlopen voor de EU, nu, dan stemmen wij voor Brexit. Als de elites emmeren over corona of het klimaat, wel, dan zeggen wij dat het onzin is, of zelfs een complot gesmeed door Bill Gates.  Dat is de wraak van de verongelijkte mens. Begrijpelijk, maar het stemt niet hoopvol. Wraakgevoelens vormen een wankele basis voor succesvol politiek bestuur. Trump heeft laten zien hoe het niet moet. We moeten maar hopen dat Georgia Meloni en haar geestverwanten het beter doen. Dat kan alleen als zij hun rancune weten te beteugelen. De vraag is wat er dan nog van hen overblijft.   ||https://www.nrc.nl//nieuws/2022/09/30/de-wraak-van-de-verongelijkte-mens-a4143714
2022-09-30||Nee,  #MahsaAmini gaat voor de verandering niet over jou||Woedend om de dood van de 22-jarige Koerdische Mahsa Amini protesteren duizenden demonstranten in Iran tegen het regime. Zij overleed op 16 september, enkele dagen nadat ze werd opgepakt door de zedenpolitie omdat ze haar hijab niet volgens de regels zou hebben gedragen. Volgens ooggetuigen werd ze hard op haar hoofd geslagen en raakte ze in coma. Koerdische mensen geloven dat Jina, haar Koerdische naam,  niet alleen om haar hoofddoek is vermoord, maar ook omdat ze een Koerd is, een etnische minderheid in het land.  De woede uit Iran is sinds de eerste demonstraties al te voelen op sociale media. Jina is online verworden tot het symbool van het lijden in Iran. Vrouwen in Iran gingen massaal de straten op en knipten hun haren af in protest tegen het regime dat vrouwen onder andere dwingt  een hijab te dragen. De duizenden beelden waren te zien in alle hoeken van het internet. Een foto van afgeknipt haar gehesen als een vlag gaat viraal en wordt gebruikt als symbool  bij de protesten in Iran. Het beeld uit 2014 is een kunstwerk van Edith Dekyndt. Het internet biedt activisten een megafoon om hun strijdkreten te delen met de rest van de wereld. Maar  online protestcampagnes zijn ook kwetsbaar. Voor je het weet wordt een hashtag gekaapt voor andere doeleinden dan wat de  beweging voor ogen heeft.  Als ik op Twitter zoek op de trending hashtag #MahsaAmini kom ik meteen de virale tweet van de Indiase nationalist en activist Jyot Jeet tegen waarin hij een schokkende compilatie laat zien van vrouwen  die worden aangevallen in Iran. „Zie hoe meisjes  genadeloos worden geslagen, aangevallen en publiekelijk vernederd door psychopathische radicale roofdieren in Iran omdat ze geen #Hijab dragen”, schrijft hij bij het filmpje. In een andere tweet laat hij een willekeurig filmpje van jonge kinderen zien die hij vervolgens „de volgende generatie ISIS” noemt. In zijn tweets wijst hij „radicale terroristen” aan als schuldigen voor het lijden van de Iraanse vrouwen. Het zijn termen als deze die zijn werkelijke agenda blootleggen.  Onder vele Hindu-nationalisten, zoals Jeet zelf, heersen negatieve gevoelens tegenover  moslims. Politiek analisten waarschuwen dat de repressie van moslims in India is toegenomen de laatste jaren. Mensenrechtenorganisaties stellen dat moslims in sommige gemeenschappen in de grootste deelstaat Uttar Pradesh vrezen voor een genocide. Verder is op Twitter te zien dat #MahsaAmini wordt vermeld in de namen en tweets van mensen die pleiten voor een hoofddoekverbod in  Nederland. „Ondertussen in NL,” staat er boven een foto waarop Tweede-Kamerlid Fonda Sahla (D66), die een hijab draagt, achter prinses Amalia zit tijdens de Troonrede van dit jaar. De twitteraar vraagt vervolgens  de wereld om hulp: „please help us in Holland as well”. Columnist Haroon Ali schrijft in Linda  waarom de situatie in Iran moeilijk met die in een land als  Nederland valt te vergelijken.   „Vrouwen in Iran riskeren hun leven als ze zonder hoofddoek naar buiten gaan, gesluierde moslima’s in het Westen niet. Die vergelijking bagatelliseert het leed van Iraanse vrouwen.”  De onderdrukking in Iran gaat dan ook veel verder dan het wel of niet dragen van de juiste hoofdbedekking. Getrouwde Iraanse vrouwen  mogen bijvoorbeeld geen buitenlandse reizen maken zonder toestemming van hun man. Ook gaan kinderen vanaf hun zevende jaar automatisch naar de vader als de ouders scheiden. Hierdoor komen veel vrouwen vast te zitten in huwelijken omdat ze hun kind niet kwijt willen raken. In de rechtbank telt de getuigenis van een vrouw maar voor de helft als zij tegenover een man staat in een zaak over overspel of buitenechtelijke gemeenschap.             Deze vorm van hashtag-kaping bewijst nogmaals dat   het internet vele  gebruikers kent die er aan herinnerd moeten worden dat het even niet over hen gaat nu.  
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/30/nee-mahsaamini-gaat-nu-even-niet-over-jou-a4143713
2022-09-30||Poetin: Westen voert hybride oorlog tegen Rusland||In zijn toespraak in het Kremlin schildert Poetin Westerse landen af als samenspannende macht tegen Rusland. „Het Westen voert een hybride oorlog tegen Rusland”, zei de Russische president. Volgens Poetin heeft het Westen geen recht van spreken als het gaat om democratie, omdat het in de middeleeuwen al met kolonialisme is begonnen. Het Westen wil Rusland ook koloniseren, zegt hij. Daarnaast beschuldigde hij Westerse landen ervan dat ze Oekraïens graan voor zichzelf gebruiken. Rusland blokkeerde eerder de export van graan uit Oekraïne, waardoor de voedselvoorziening in Afrikaanse landen in gevaar kwam. ||https://www.nrc.nl//nieuws/2022/09/30/poetin-westen-voert-hybride-oorlog-tegen-rusland-a4143712
2022-09-30||Stikstofijs op de verre ijsplaneet||Ruimtetelescoop James Webb (JWST) deelde vorige week dit gedetailleerde plaatje van verre ijsplaneet Neptunus met zijn wolken, ringen en manen. De laatste keer dat Neptunus zó gedetailleerd werd vastgelegd, is meer dan dertig jaar geleden toen ruimtesonde Voyager 2 langs de planeet vloog. Dat is de enige ruimtesonde die de planeet ooit bezocht. Vanaf de zon gezien is Neptunus de verste planeet in het zonnestelsel; hij staat dertig keer zo ver van de zon als de aarde van de zon staat. Op zo’n grote afstand is de zon  piepklein, daardoor is een dag op Neptunus vergelijkbaar met schemerige avond op aarde. Er waaien winden van maar liefst 1200 kilometer per uur. De planeet is vier keer zo breed als de aarde. Neptunus is eigenlijk blauw, omdat methaangas in de atmosfeer van Neptunus rood licht absorbeert en blauw licht juist weerkaatst. Maar op deze foto kleurt de planeet paars, omdat JWST in het infrarode licht waarneemt. Dat licht is voor het menselijk oog onzichtbaar. Om details in de infraroodfoto goed naar voren te laten komen, zijn er onechte kleuren gegeven aan de foto. Neptunus ziet er relatief donker uit, omdat methaangas infraroodlicht absorbeert. De lichtere vlekken op de planeet zijn vermoedelijk wolken van methaanijs, die het infrarode licht juist wél veel weerkaatsen. Ook goed te zien op de foto zijn de ringen van de planeet. De heldere blauwe vlek linksboven is geen ster, maar de grootste maan van Neptunus, Triton. Een laagje stikstofijs omhult de maan en reflecteert veel infraroodlicht. De zes pieken eromheen worden veroorzaakt door de vorm van de spiegel van JWST. Triton is de enige grote maan in het zonnestelsel die in  tegenovergestelde richting draait van de draairichting van de planeet. Naast Triton zijn op de foto  nog zes maantjes van Neptunus te zien. Dat zijn   de kleine witte stippen tussen en rondom de ringen. In totaal heeft Neptunus  veertien manen. JWST is de grootste en krachtigste ruimtetelescoop ooit gebouwd. Het instrument cirkelt om de zon op een afstand van 1,5 miljoen kilometer van de aarde. ||https://www.nrc.nl//nieuws/2022/09/30/stikstofijs-op-de-verre-ijsplaneet-a4143487
2022-09-30||Poetin roept Oekraïne op de strijd te staken en te onderhandelen||De Russische president Vladimir Poetin heeft Oekraïne opgeroepen om de strijd te staken en de onderhandelingen te hervatten. Dat deed hij tijdens zijn toespraak in Moskou over de annexatie van de vier bezette Oekraïense regio’s. Volgens Poetin is Rusland er klaar voor om weer gesprekken te voeren. Daarnaast zei de Russische president dat de Oekraïense autoriteiten „de wil van het volk” om bij Rusland te horen moeten respecteren. ||https://www.nrc.nl//nieuws/2022/09/30/poetin-roept-oekraine-op-de-strijd-te-staken-en-te-onderhandelen-a4143710
2022-09-30||Poetin kondigt tijdens toespraak in Moskou annexatie Oekraïense regio&#8217;s aan||De vier Oekraïense gebieden Donetsk, Loehansk, Zaporizja en Cherson zijn volgens Rusland vanaf nu Russisch grondgebied. De Russische president Vladimir Poetin heeft vrijdag tijdens een bijeenkomst in Moskou aangekondigd dat hij de uitkomst van de „referenda” die in die gebieden werden georganiseerd, overneemt. Het is niet duidelijk of de delen van de vier gebieden waar Rusland geen militaire controle over heeft, ook officieel geannexeerd zijn. „Deze mensen zijn van hun moederland weggerukt toen de Sovjet-Unie uiteenviel”, zei Poetin volgens persbureau Reuters. De honderden hoge Russische ambtsbekleders die in de Sint-Joriszaal van het Kremlin bijeengekomen waren, beantwoordden zijn aankondiging met applaus. Als de Oekraïense regio’s in de ogen van Rusland eigen gebied zijn, kan Poetin de pogingen van Oekraïne om ze heroveren bestempelen als aanval op zijn land. Dat kan hij aangrijpen als reden om de oorlog verder te laten escaleren.||https://www.nrc.nl//nieuws/2022/09/30/poetin-kondigt-tijdens-toespraak-in-moskou-annexatie-oekraiense-regios-aan-a4143709
2022-09-30||De mens schept een geologisch tijdperk||Het is niet zomaar een stuk veen dat ligt opgeslagen hier, in een koelruimte op de campus van de Adam-Mickiewicz-Universiteit, aan de noordrand van de Poolse stad Poznan. Biogeochemicus Barbara Fialkiewicz-Koziel  trekt aan de deurhendel. De koelruimte gaat open. Ze gaat op zoek naar het veen, dat ze twee jaar geleden in een natuurpark op de Pools-Tsjechische grens uit de grond heeft gestoken. „Waar ligt het nou”, moppert ze. „Iemand heeft hier lopen rommelen.” Dit stuk veen – geologen spreken van een ‘kern’ – krijgt binnenkort wellicht eeuwigheidswaarde. Want binnen een paar maanden kiest een speciale werkgroep het stukje aarde dat het meest representatief is voor een nieuw te benoemen  geologisch tijdvak: het Antropoceen, het tijdperk van de mens. Bij het vaststellen van zo’n nieuw tijdperk hoort een zogeheten golden spike, een gouden standaard met kenmerken waaraan de start van zo’n nieuw tijdperk is af te lezen. Ook elf andere kernen, opgeslagen in even zoveel labs, dingen mee om uitverkozen te worden tot golden spike. De een is afkomstig uit een grot, de ander uit een rif, een meer of een ijskap. Niet iedereen is het ermee eens om het Antropoceen uit te roepen tot nieuw geologisch tijdperk.  „Ik ben kritischer dan ooit”, laat bijvoorbeeld Erle Ellis via e-mail weten. Hij is hoogleraar geografie en milieusystemen aan de University of Maryland, en heeft zich de laatste jaren in de wetenschappelijke literatuur er steeds harder tegen uitgesproken. De discussie is zover opgelopen, zegt geoloog Kim Cohen van de Universiteit Utrecht, dat het „ons vakgebied in een identiteitscrisis heeft gestort.”   In de koelruimte in Poznan zucht  ook Fialkiewicz-Koziel. Zelf is ze voorstander van de benoeming. „Maar de discussie is steeds verder gepolariseerd.” Een paar tellen later: „Ah, hier is het”, zegt ze als ze de veenkern heeft gevonden. Hij is ruim 50 centimeter lang, zit ingepakt in aluminiumfolie met daaromheen ook nog vershoudfolie. Hij ligt in een beschermende houten kist. „Ik kan hem helaas niet uitpakken. Hij mag absoluut niet beschadigen”, zegt ze. Want stel dat hij  straks wordt verkozen tot de representatieve kern voor het Antropoceen. Dan moet hij voor altijd in een perfecte staat blijven. „Dit is zo spannend.” De term Antropoceen wordt voor het eerst genoemd door  Nobelprijswinnaar Paul Crutzen en bioloog Eugene Stoermer. In een artikel in de Global Change Newsletter (2000) beschrijven ze de centrale rol die de mens inmiddels heeft in geologie en ecologie. En daarom lijkt het hen „meer dan passend die rol te benadrukken, en stellen we voor  de term ‘anthropocene’ te gebruiken voor het huidige tijdvak”.  Die oproep valt samen met de opkomst van een nieuwe wetenschappelijke discipline,  earth system science, die wereldomvattende biologische, chemische en natuurkundige processen integreert met menselijke activiteiten. Die earth system scienceheeft dan duidelijk gemaakt dat de invloed van de mens inmiddels enorm is.   Op de afvoer van water en sediment in rivieren.  Op de ozonlaag. Op het uitsterven van soorten. Op het klimaat. In de huidige tijd steekt de mens de traditionele geologische krachten – verwering, vulkaanuitbarstingen, platentektoniek – naar de kroon.  Na een langzame start gaat  de  term vanaf 2010 steeds meer  rondzingen, schrijft Yadvinder Malhi, hoogleraar ecosysteemwetenschap aan de Universiteit van Oxford, in een reconstructie   in Annual Review of Environment and Resources (2017). Eerst onder aardwetenschappers, klimatologen, ecologen en milieukundigen. Daarna onder archeologen, historici, sociologen, filosofen. En vervolgens  ook buiten de wetenschap, onder schrijvers, activisten, kunstenaars.   En opvallend is: iedereen heeft een eigen betekenis bij de term. Malhi: „De stemming strekt van alarm en urgentie via weemoedige nostalgie of pragmatisch management, tot het optimistisch grijpen van kansen.” Maar steeds is er ook dat gemeenschappelijke thema: de dominante invloed van de mens op het functioneren van de aarde. Met dat in het achterhoofd, wordt in 2009 binnen de wereldwijde unie van geologische wetenschappen, de IUGS, een werkgroep opgericht, the Anthropocene Working Group, die moet  onderzoeken of het gerechtvaardigd is een nieuw geologisch tijdvak te benoemen onder de naam Antropoceen. De werkgroep moet ook beargumenteren wanneer dat tijdperk in moet gaan.  Crutzen en Stroemer hadden in hun artikel het eind  van de achttiende eeuw,  als de Industriële Revolutie op gang komt, als startpunt genoemd. Na lange beraadslagingen stemt in 2019 een ruime meerderheid van de 33-koppige werkgroep vóór benoeming van het Antropoceen. En het startpunt komt „rond 1950” te liggen. Dat laatste is ingegeven door onderzoek van onder meer milieukundige Will Steffen en historicus John McNeill – beiden zitten in de werkgroep. In tijdlijnen van de wereldbevolking, het energieverbruik, het aantal dammen, het gebruik van kunstmest, van cement, telefoons, papier, water, zien ze een dramatische versnelling rond 1950. Dat geldt ook voor allerlei vormen van vervuiling: de resten van kernproeven, van fossiele verbranding, bestrijdingsmiddelen, mijnafval, plastic. Het neemt rond het midden van de vorige eeuw allemaal razendsnel toe. En de  biodiversiteit, die  neemt navenant af. In haar veenkern is dat „signaal van de mens” rond 1950 duidelijk terug te zien, zegt Fialkiewicz-Koziel, terwijl ze op haar werkkamer de computer opstart. Ze heeft de kern geboord in een veengebied dat op een plateau ligt, op een hoogte van zo’n 1400 meter, vlakbij de berg Sniezka. Die plek is weloverwogen gekozen.  „Lokale vervuiling komt op die hoogte maar beperkt terecht, dus wat je vindt komt van ver”, zegt Fialkiewicz-Koziel. Het signaal in de kern moet representatief zijn voor een zo groot mogelijk gebied. Verder is de kern op een plateau geboord. „Omdat je op een helling  kans hebt dat er aardlagen zijn afgespoeld.” En op deze plek groeit het veen relatief snel. Over een periode van 100 jaar heeft dat een afzetting opgeleverd van zo’n 50 centimeter.  Op het computerscherm verschijnen grafieken. Rond 1950 beginnen in het veenmonster zogeheten sferoïdale koolstofpartikels op te duiken. Het zijn componenten van roet, en ze ontstaan bij fossiele verbranding. Ze zijn 1 tot 10 micrometer (een micrometer is een duizendste millimeter) groot. Ook vóór 1950 vindt Fialkiewicz-Koziel al koolstofpartikels, maar die zijn groter en onregelmatig van vorm. „Van de sferoïdale partikels weten we dat ze echt het gevolg zijn van hoge-temperatuur kolenverbranding.” Ook de radioactieve resten van kernproeven in de jaren 50 en 60, en van de ramp met de kerncentrale in Tsjernobyl in 1986 zijn in het veen terug te vinden. En dan is er nog het biologisch materiaal. De biogeochemicus heeft amoebes aangetroffen die in hun skelet aluminiumsilicaten en plastics hadden ingebouwd. Ze heeft ook veenkernen uit andere delen van de wereld, uit IJsland, Rusland. Ze ziet er dezelfde toename van sferoïdale koolstofpartikels in terug. En van lood, afkomstig uit gelode benzine. De twaalf teams die in de race zijn voor de golden spike, hebben afgelopen mei hun resultaten aan elkaar gepresenteerd, in Berlijn. Fialkiewicz-Koziel is zeer te spreken over de kern die is geboord in de bodem van de Baltische Zee. Rond 1955 nemen daarin bijvoorbeeld de metalen sterk toe, de plastics, de resten van het pesticide DDT. „Nadeel is dat zij geen biologisch materiaal hebben”, zegt ze.  Zo heeft elke kern zijn voor- en nadelen, zegt Colin Waters, gepensioneerd geoloog, en voorzitter van de antropoceen-werkgroep. Voordat de werkgroep binnenkort zijn favoriet kiest, zal er waarschijnlijk eerst een voorselectie worden gemaakt, zegt Waters. Hij noemt drie kernen die in zijn ogen sowieso afvallen. Die uit de Ernesto-grot bij Trento, die van de Karlplatz in hartje Wenen, en die uit een estuarium in de Baai van San Fransisco, waaraan Waters zelf heeft gewerkt. „Ze voldoen niet aan alle eisen.” Maar wat vinden Waters en Fialkewicz-Koziel van alle argumenten tegen de benoeming van het Antropoceen? Tegenstanders als Erle Ellis zeggen bijvoorbeeld dat de keuze voor 1950  een totaal verkeerd beeld geeft. Alsof de invloed van de mens dan opeens begint. Hij drukt al zeker 12.000 jaar zijn stempel op bijna ál het land op aarde, zo beschreef Ellis vorig jaar met collega’s in PNAS. Ontbossing en erosie spelen al duizenden jaren op grote schaal. Met de opkomst van de rijstcultuur, duizenden jaren geleden, begon de uitstoot van methaan al toe te nemen. Maar, werpt Waters tegen, van al die dingen vindt je geen wéreldwijd signaal terug in de aardlagen. Het  zijn lokale gebeurtenissen.  „Terwijl we de veranderingen gaandeweg de twintigste eeuw echt overal zien. Op het land, én  in de oceanen.” Die verzuren bijvoorbeeld. Daarnaast vindt de opkomst van de landbouw, van de rijstcultuur, van ontbossing, niet overal gelijktijdig plaats. Terwijl dat wel de eis is voor het vaststellen van het begin van een nieuw geologisch tijdperk, benadrukt Waters.  Een signaal moet wereldwijd en overal gelijktijdig terug te vinden zijn. Het Antropoceen eerder laten beginnen, bijvoorbeeld 12.000 jaar geleden, stuit ook op een  praktisch bezwaar. Want daarvoor is al een tijdvak benoemd, het Holoceen.  Moet dat dan geschrapt worden? „Nee”, zegt Waters.  „Het signaal van het Holoceen is iets heel anders dan de enorme schaal van veranderingen die we vanaf het midden van de vorige eeuw zien.” Maar die enorme veranderingen staan niet voor de mens, zeggen de tegenstanders dan weer. En dat is wel wat zo’n ‘tijdvak van de mens’ suggereert.  Het doet geen recht aan de grote verscheidenheid van menselijke samenlevingen in ruimte en tijd. Het benoemen van het Antropoceen, met een begin rond 1950, „versterkt een eurocentrisch, elitair, en technocratisch narratief over de omgang van de mens met zijn omgeving”, schrijft hoogleraar Malhi in zijn reconstructie. Alsof dit het enig mogelijke pad van de mens was. Door het Antropoceen als zodanig te benoemen, bestendig je dat narratief juist. Als compromis, schrijft hij, zijn er talloze alternatieven voor de naam geopperd: het Kapitoloceen, dat de rol van de kapitalistische economie benadrukt. Het Plantationoceen, vanwege het kolonialisme en de slavernij. Het Mantropoceen, dat de „mannelijke logica van grondstoffenuitbuiting” belicht.  Tegenstanders zeggen ook dat het geen geologie meer is als een tijdvak pas in 1950 begint. Want het vakgebied houdt zich bezig met het verre verleden. „Zo’n discussie werd al over het Holoceen gevoerd”, zegt Kim Cohen. „Volgens sommige geologen valt het meest recente deel ervan buiten de geologie.” De meningen zijn verdeeld, ook onder tegenstanders. Lucy Edwards, gepensioneerd geoloog van de Amerikaanse Geologische Dienst, vindt het tot daaraan toe dat de geologie zich met het recente verleden bezighoudt.  Maar een tijdvak benoemen voor de mens legt volgens haar ook een claim op de toekomst. „En alles wat nog niet gebeurd is, is geen geologie. Punt!” Weer anderen benadrukken dat de geologie  zich bezig houdt met veranderingen in gesteentelagen, en dat de aardlagen van de laatste honderd jaar nog niet zijn versteend. „Het wordt een heel ander soort geologie”, zegt Cohen. Datering vindt bijvoorbeeld ook plaats op basis van geschreven bronnen, van kranten, van tv. „De fall out van de kernproeven die je in aardlagen terug vindt, kun je rond 1950 plaatsen omdat we dat uit kranten weten.”  Door al deze discussies is het vakgebied in een identiteitscrisis gestort, zegt Cohen.  „Hoort wat we allemaal weten van de aarde in het heden, nu wel of en niet bij de geologie?” Waters blijft benadrukken dat de signalen in de aardlagen rond 1950 overduidelijk zijn, en „voor zich” spreken. Hij benadrukt dat veel mensen de term Antropoceen totaal verkeerd gebruiken. Iedereen bedoelt er iets anders mee. „Wij reclaimen zijn oorsprong”, zegt hij. „Die komt immers van aardwetenschappers.” „Maar”, pareert Lucy Edwards. „Crutzen was een chemicus, en Stroemer een bioloog. Dat men de term voor de geologie wil claimen, klink mij egoïstisch in de oren.” Dat allerlei mensen het woord Antropoceen op een andere  manier gebruiken, vindt ze juist goed. „De geest is uit de fles.” En hij is er niet meer in terug te krijgen. Op haar werkkamer zegt  Fialkiewicz-Koziel ook voor de benoeming te zijn „omdat het een duidelijke boodschap aan de wereld is”. Ze weet het, zegt ze, „dat is niet geologisch. Dat is politiek. Maar ik vind dat we het moeten meenemen. De veranderingen gaan zo snel. Ik vrees voor mijn kinderen.” In zijn reconstructie schrijft Malhi dat de term Antropoceen langer zal beklijven als het een „wetenschappelijk stempel van goedkeuring” krijgt.  Maar voor de discussie over  hoe mensen met hun omgeving moeten omgaan, en wat onze plaats op aarde is, vindt hij die benoeming „irrelevant”. Want dat debat  wordt al gevoerd, en zal ook zonder benoeming gevoerd blijven. Op het moment dat de antropoceen-werkgroep later dit jaar zijn keuze voor de golden spike maakt, is het proces overigens nog lang niet voorbij. Het hele dossier moet dan achtereenvolgens nog langs twee hógere commissies binnen de unie van geologische wetenschappen, de IUGS. Cohen zit in een van die twee commissies. Zijn indruk vooraf: „Er is verdeeldheid.” De tak van de geologie die gesteentelagen op volgorde van tijd  indeelt, heet de chronostratigrafie.  „In eerste instantie gebeurde dat op basis van fossielen”, zegt geoloog Kim Cohen van de Universiteit Utrecht. Later zijn er andere geologische methoden bijgekomen, zoals het bepalen van in de tijd veranderend magnetisme, en veranderingen in verhoudingen van isotopen. De  langst durende tijdperken heten  eonen. Ze zijn opgedeeld in   era’s. Die zijn weer opgedeeld  in perioden, en zo verder, in tijdvakken en tenslotte etages. „Grote uitstervingen in het verleden zijn gebruikt om de grenzen tussen de era’s en de perioden aan te geven”, zegt Cohen. De internationale unie van geologische wetenschappen, de IUGS, en haar Internationale Stratigrafische Commissie, actualiseert de tijdrekening.  Cohen is al een aantal jaren een van de samenstellers van de  International Chronostratigraphic Chart. Op basis van nieuwe inzichten, zegt hij, worden elk jaar wel een paar kleine aanpassingen doorgevoerd.  „Onlangs is het begin van het Cambrium verplaatst van 541,0 naar  538,8 miljoen jaar geleden”, zegt Cohen. Soms zijn er ook veranderingen in de indeling.  Het Gelasiean, van 2,6 tot 1,8 miljoen jaar geleden,  was lange tijd de laatste etage binnen het Plioceen. Cohen: „In 2009 is, na een halve eeuw debat, besloten dat het  Pleistoceen niet pas ná het Gelasiean begon, 1,8 miljoen jaar geleden, maar al bij aanvang ervan, 2,6  miljoen jaar geleden. Zo werd het Gelasiean de eerste etage binnen dat tijdvak.”||https://www.nrc.nl//nieuws/2022/09/30/de-mens-schept-een-geologisch-tijdperk-a4143478
2022-09-30||DNB geeft Rabobank uitstel voor aanpak van witwassen|| Rabobank krijgt langer de tijd om haar antiwitwasbeleid op orde te krijgen. De Nederlandsche Bank (DNB) stemt in met een verzoek van de bank om uitstel, meldt vertrekkend topman Wiebe Draijer in een afscheidsinterview met NRC. Rabobank krijgt nu tot eind 2024 de tijd om de achterstanden in klantendossiers weg te werken. Eerder was bepaald dat de bank de achterstand voor eind 2023 weggewerkt moest hebben.   Net als ABN Amro en ING worstelde Rabobank afgelopen jaren met een achterstand in het melden van mogelijke witwastransacties. Daarnaast heeft de bank klantdossiers niet op orde: van een deel van de klanten ontbraken belangrijke gegevens. Ook werden bepaalde klanten onterecht als een laagrisico gezien terwijl ze op basis van hun financiële activiteiten juist in een hogere risicoklasse behoorden. NRC ontdekte eerder dit jaar dat de bank al sinds 2014 op de hoogte is van deze problemen, maar er pas vanaf 2019 over naar buiten trad.    DNB gaf de bank eind 2021 een dwingende aanwijzing om alle achterstanden in de ruim 8 miljoen klantendossiers op orde te brengen. Vanwege de Europese sancties naar aanleiding van de Russische inval in Oekraïne vroeg de bank echter uitstel bij de toezichthouder. Het op orde brengen van de dossiers zou te veel tijd kosten, naast het bevriezen van personen en entiteiten op de sanctielijst en het in de gaten houden van verdachte transacties.  DNB is eind 2021 ook een straftraject begonnen tegen Rabobank vanwege haar falende witwasbeleid. In het interview stelt Draijer nog niet te weten waar dat onderzoek toe zal leiden. Ook op de vraag of het Openbaar Ministerie inmiddels meekijkt met DNB blijft hij het antwoord schuldig: „Ik weet het echt niet.”  Draijer zegt niet bang te zijn voor een eventueel strafonderzoek naar zijn persoon door het OM – net als bij voormalig ABN Amro-topman Gerrit Zalm – nadat hij al is vertrokken. Draijer zwaait deze vrijdag af bij Rabobank. „Ik heb echt iedere dag – en heel bewust – geprobeerd om datgene te doen wat op mijn pad lag. En het ten goede te keren. En daar heb ik het mee te doen. Ik heb er goed vertrouwen in dat dat de basis vormt waarop je afgerekend wordt.”  ||https://www.nrc.nl//nieuws/2022/09/30/dnb-geeft-rabobank-uitstel-voor-aanpak-van-witwassen-a4143708
2022-09-30||Afzwaaiend Rabo-topman over stikstof, witwassen én het belang van genieten||Als Rabobank-topman Wiebe Draijer tijdens een lange dag vergaderen wil ontspannen, kruipt hij op zijn werkkamer achter z’n drumstel. In zijn repertoire vooral oude rockmuziek – de Rolling Stones bijvoorbeeld. „Het mag geen naam hebben, maar ik vind het wel leuk. Ik ben nogal dyslectisch. Toen mijn moeder ontwikkelingspsychologie ging studeren had ze een jonge collega die thuis was in dyslexieonderzoek”, vertelt Draijer. „Bij ons aan de keukentafel zei ze: weet je wat je moet doen? Oefeningen die je linker- en rechterhersenhelft met elkaar verbinden. Zo ben ik gaan drummen.” Hielp het? „Niet echt, maar het is wel lekker.”  De nasleep van het Libor-schandaal. Een onderzoek van toezichthouder De Nederlandsche Bank (DNB) vanwege een tekortschietende anti-witwasaanpak. Kritiek op de rol van de bank in de stikstofcrisis: Draijer had de afgelopen jaren genoeg redenen om even de drumstokken op te pakken. Vanaf deze zaterdag heeft hij er meer tijd voor. Draijer vertrekt na acht jaar, na twee termijnen, als topman bij Rabobank.   Met Draijer kreeg Rabobank in 2014 een niet-bankier als voorzitter van de groepsdirectie. Hij studeerde werktuigbouwkunde aan de TU Delft en was daarna onder meer verantwoordelijk voor de activiteiten van adviesbureau McKinsey in de Benelux. Van 2012 tot 2014 was hij voorzitter van de Sociaal Economische Raad (SER), een belangrijk adviesorgaan van de regering.  Onder zijn leiding is de bank flink veranderd. Draijer centraliseerde de organisatie. Het bedrijf, dat  in 2014 121 regiokantoren  had met eigen banklicenties, kreeg  één bankvergunning. Ook kwam de bank nadrukkelijk in de spotlights te staan als financier van de worstelende landbouwsector en vanwege de grote achterstand in het melden van mogelijke witwassignalen. Draijer is er de laatste tijd al veelvuldig naar gevraagd in interviews. Bij zijn afscheidsinterview, in een koffiecorner in het Rabobank-hoofdkantoor, begint hij er meteen zelf over. „Zullen we de vervelende vragen eerst doen? Dan kunnen we daarna een leuk gesprek hebben.”  Er is momenteel veel discussie  over de rol van de Rabobank in de stikstofcrisis. De bank financiert zeker 80 procent van de Nederlandse boeren. De discussie spitst zich onder meer toe op de vraag of de bank niet te lang is doorgegaan met het financieren van de groei van de veestapel, onder meer door de bouw van megastallen via leningen mogelijk te maken. Dat terwijl ze kon weten dat de stikstofuitstoot van de boeren een probleem zou worden – ook voor de Rabobank zelf.   Wist u al van het stikstofprobleem toen u aantrad bij de Rabobank?  „Nee, dat beeld heb ik moeten ontwikkelen. En dat is niet één moment, dat is heel geleidelijk gegaan. De bank heeft een vooraanstaande positie in de wereld van voedsel, en kan ook echt een bijdrage leveren aan de verandering. Het was me snel duidelijk dat ook het Nederlandse landbouwsysteem op een andere leest verder moest.” Deze zomer riep de Tweede Kamer in een motie op om de belangrijke spelers in de agrarische sector zelf een bijdrage te laten leveren aan de oplossing van het stikstofprobleem. Een van de gesuggereerde opties was om de Rabobank een deel van de leningen te laten kwijtschelden. De Rabobank wees deze suggestie direct van de hand. Ook een directe bijdrage aan het stikstoffonds van de rijksoverheid, waarmee boeren financieel ondersteund moeten worden, is volgens de bank niet aan de orde.  Draijer: „In de kakofonie van meningen wordt er nu gezocht naar wie waarvoor verantwoordelijk is. Maar feitelijk zijn wij allang bezig met de oplossing die   nodig is. Enkele jaren geleden zijn we een experiment gestart met boeren in Noord-Brabant en in Friesland om te kijken hoe je met de landkaart op tafel een oplossing kunt vinden.” Draijer wijst op een proef met ruilverkaveling waarbij een stoppende boer zijn land aanbiedt aan een boer die met z’n bedrijf te dicht op een Natura 2000-gebied zit. Rabobank was een van de begeleiders.  „Dit is een goede manier om een heel succesvolle landbouwsector die op zichzelf best duurzaam is, in dit kleine landje in te passen binnen de grenzen van de natuur.”  Op welk moment werd duidelijk dat de bank zelf een andere rol moest gaan spelen? Had dat niet eerder gemoeten?  „Ik denk dat het meer een doorlopende bewustwording is dan dat er een specifiek moment is aan te wijzen. Als je kijkt waar we nu staan, zou iedereen zich moeten afvragen: had ik niet eerder…? We zitten nog steeds een beetje vast in het wijzen naar schuldigen. Daar moeten we allemaal doorheen, dat weet ik ook wel. Maar dat is allemaal gedoe, voordat we aan de slag kunnen om boerengezinnen weer perspectief te geven. Hoe gaan we verder en zorgen we dat het richting de toekomst opgelost wordt? Dat werkt beter dan vingerwijzen en ingewikkelde vragen formuleren die scherper zijn dan de werkelijkheid was. „We hebben met die ruilverkaveling denk ik ook al de routekaart laten zien. We hebben geëxperimenteerd, laten zien dat het werkt en de energie gezien die vrijkwam. De provincie was erbij betrokken, die waren enthousiast. De milieuorganisaties zaten aan tafel.”  Vindt u het onterecht dat die vragen gesteld worden?  „Nee hoor, ik begrijp het volledig. De vraag stellen is één, erin blijven hangen is een tweede. We moeten gewoon door.”  Als SER-voorzitter was Draijer in 2013 betrokken bij het Energieakkoord, een ingrijpend plan van het bedrijfsleven voor de vergroening van de energieproductie. Draijer werd geroemd omdat hij veel partijen met tegenstrijdige belangen aan tafel bracht en er uiteindelijk een akkoord ontstond.     Foto Annabel Oosteweeghel Jeuken uw handen om op eenzelfde manier tot een stikstofakkoord te komen?  „Nou nee, mijn handen jeuken niet, want het is best ingewikkeld om zo’n proces te begeleiden. Het hangt er ook heel erg van af of de betrokken spelers bereid zijn hun schild en zwaard neer te leggen en aan tafel te gaan zitten.  Anders is het een onmogelijke opdracht. En ik heb te doen met degene die dat moet gaan doen. Ik ben het niet van plan in ieder geval.”  Hebben de partijen in het stikstofdebat op dit moment dat schild en zwaard genoeg afgelegd?  „Nee. Ik denk dat we nog te veel bezig zijn met naar elkaar te wijzen. [Bemiddelaar] Johan Remkes levert goed werk, door een situatie te creëren waarin alles tegen elkaar gezegd kan worden.  Ik heb er goed vertrouwen in dat hij met perspectief gaat schetsen wat nodig is. Maar je gaat zijn rapport wel echt nodig hebben om verder te komen.” Een andere nijpende kwestie tijdens de bestuursperiode van Draijer was de falende anti-witwasaanpak van de Rabobank. In 2014 werd er in een intern rapport geconcludeerd dat de bank te weinig toezicht hield op klanten die mogelijk een witwasrisico vormden. De bank voldeed daarmee niet aan antiwitwaswetgeving (Wwft). Ook kregen veel klanten niet het juiste risicolabel mee en ontbrak informatie over een aantal klanten. Toezichthouder DNB startte een straftraject waarvan de uitkomst nog onbekend is.  Wel vroeg Rabobank afgelopen zomer aan DNB om meer tijd om het dossier op orde te krijgen. De toezichthouder liet de bank deze week weten dat ze hiervoor een jaar langer, tot eind 2024, krijgt.  Hoe ver dat onderzoek is en of het Openbaar Ministerie erbij betrokken is – net als bij ABN Amro en ING, die uiteindelijk voor honderden miljoenen schikten met justitie – kan Draijer niet zeggen. „We weten het écht niet.”  U bent zelf in 2014 begonnen. Schrok u van wat u aantrof?  „Ik ben vanaf dag één bezig geweest met het voldoen aan de vereisten van de Wwft. Er zijn terreinen waar we inmiddels aan de eisen van de wetgever voldoen en terreinen waar we nog niet klaar zijn. Het is weleens … pittig. Om er zo veel tijd aan te besteden en om aan het eind vast te stellen dat je er nog steeds niet mee klaar bent.”  Is het in die zin een vervelend moment om weg te gaan, omdat u niet weet wat voor de Rabobank en voor u nog komt als het onderzoek straks is afgerond?  „Ja natuurlijk. Dat is net als voor de boeren: je wilt gewoon weten waar je aan toe bent.”  Bij ABN Amro kijkt justitie nog naar de vervolging van oud-bestuurders vanwege hun mogelijk tekortschietende rol in het tegengaan van witwassen bij de bank. Onder hen is oud-topman Gerrit Zalm. Hij moest vorig jaar weg bij Danske Bank toen bleek dat het OM een onderzoek naar hem opende.  Vreest u een Zalm-scenario waarbij nadat u gestopt bent, er nog vervolging komt?  „Ik heb echt iedere dag – en heel bewust – geprobeerd om datgene wat ik tegenkwam ten goede te keren. En daar heb ik het mee te doen. Ik heb er goed vertrouwen in dat dat de basis vormt waarop je afgerekend wordt.”  U kunt doen wat u kan, maar dat kan achteraf toch niet genoeg blijken om aan de Wwft te voldoen. Bent u bang voor eventuele vervolging?  „Nee. Nee. Niet omdat het niet zou kunnen gebeuren. Maar omdat als je je laat beïnvloeden door vrees, je niet kunt handelen. Ik heb gewoon gehandeld, niet gehinderd door dit traject, maar gewoon in de overtuiging dat we het moeten oplossen.   „Ik denk dat het KYC-dossier [Know Your Customer, het op orde krijgen van de klantdossiers met ontbrekende informatie] ongeveer iedere dag van de afgelopen acht jaar wel een keer is langsgekomen. Iedere keer heb ik gezegd: als er meer gedaan moet worden, doen we meer. Er werken inmiddels zevenduizend mensen bij de Rabobank aan het oplossen van dit probleem. Er is een onbegrensde hoeveelheid middelen tegenaan gesmeten.”  Heeft u overwogen langer te blijven vanwege de dossiers die nog niet afgehandeld zijn?  „Natuurlijk. Ik heb vanaf dag één gezegd: ik kom voor twee periodes. Gaandeweg krijg je natuurlijk wel zoiets van, dat het vervelend is dat het nog niet af is. Je vraagt je af: moet ik toch wat langer blijven om dat misschien op te lossen? Maar dan ga je straks naar de tien jaar. Ik heb bewust met ceo’s gesproken van buiten de bankenwereld die wél tien jaar zijn gebleven. Die zeiden allemaal achteraf: ik had toch eerder moeten stoppen. Omdat je dan nog scherp bent.”  Bij banken gaat het nu veel over het witwassen. Is het nog leuk om te bankieren? Wat vertelt u potentiële werknemers van de Rabobank?  „Ja. Dat kan ik met gemak zeggen. En ze komen. We scoren altijd hoog als aantrekkelijke werknemer in de financiële sector. En waar ze voor komen is om een bijdrage te leveren. Het maakt niet zoveel uit wie je hier in de gang aanspreekt, als je vraagt: waarom ben je nu bij deze bank, dan gaat het in no time over bijdragen aan de verduurzaming van de woningmarkt, aan de voedselketen. Voor een werknemer is het een prachtige sector om in te stappen.” Wiebe Draijer (1965) was sinds 1 oktober 2014 voorzitter van de groepsdirectie van de Rabobank. Hij studeerde werktuigbouwkunde in Delft en deed daarna een opleiding aan de INSEAD Businessschool.  Draijer was van 2012 tot 2014 voorzitter van de Sociaal-Economische Raad (SER). Voor die tijd werkte hij vanaf 1990 bij McKinsey als consultant en managing partner. Aan het begin van zijn loopbaan was Draijer enkele jaren actief als freelance journalist voor onder meer NRC Handelsblad.  Op verjaardagen gaat het als het over banken gaat alleen vaak over stikstof, witwassen en schandalen.   „Dat is weleens frustrerend. Kijk, als je een maatschappelijke bank bent en als er dan iets is, dan gaat die maatschappij altijd zitten wijzen. Dan komt die pijl altijd naar je toe, omdat je onderdeel bent van het debat. Ik heb voorspeld dat het heel lang zou duren voor je een wereld gaat meemaken waarin mensen zeggen van: ‘nou, fantastisch zeg, die banken’. Dus ik heb mezelf nooit afgemeten aan de vraag of die dag aangebroken was. Maar je loopt behoorlijk te buffelen om wel die bijdrage te leveren. Als het je om die dankbaarheid te doen is, moet je een ander vak kiezen.”  Libor, derivaten, stikstof, witwassen: u was als topman de afgelopen jaren vooral bezig problemen op te lossen. In hoeverre was het leuk om in deze periode topman van een bank te zijn?  „Grappig. Iedereen vraagt me: vond je het leuk? Ik ga niet door het leven met: ‘Goh wat is het leuk’. Ik ben vaak zeer gemotiveerd door wat ik doe. Ik haal veel voldoening uit dingen veranderen en met mensen werken. Maar om daar nou de sticker ‘leuk’ op te plakken? Dat zeg ik over de laatste film die ik gezien heb. Ik heb enorm genoten van de gelegenheid die me geboden is om een bijdrage te leveren aan de verandering binnen Rabobank. En ik heb heel erg een gevoel: het doet ertoe wat we hier mogen doen. Dat geeft mij een groot gevoel van voldoening. Als dat jouw definitie van leuk is, ja, dan is het leuk.”  Raadt u het anderen aan om, net als u, de overstap te maken naar de bankenwereld?  „Ik denk dat als je op zoek bent naar een organisatie waar iedereen zich dienstbaar stelt aan het bereiken van een bepaald doel, dat het dan een prachtige rol is. Je moet wel bereid zijn om de lasten die meekomen ook te tillen. De kritiek die je krijgt. Dat je door fases heen gaat waarbij iedereen naar je wijst. Als je dat niet kan hebben, dan moet je het niet willen.”  Als de toezichthouders ermee akkoord gaan, wordt u opgevolgd door de Belg Stefaan Decraene. Welk advies zou u uw opvolger willen meegeven?  „Nou, ik vind het heel mooi dat ze hem gevonden hebben. Ik ben heel blij met de man die het is geworden – het is weliswaar een man, ik wil best hier bekennen dat ik liever een vrouw had gezien, maar ik had het niet voor het zeggen en ik ga er niet over – maar ik wens hem heel veel succes met deze prachtige bank.”   En het advies?  „Dat vind ik aanmatigend. Mijn opvolger is een bankier. Ik was geen bankier. Dus hij gaat het op zijn manier doen. Ik heb het op mijn manier gedaan.”  Wat gaat u nu doen?  „Ik weet het nog niet. En dat wil ik ook even zo houden. Ik heb geen plannen. Ik kom uit een familie van academici. Stonden allemaal voor de klas. Ik zou het bijvoorbeeld niet erg vinden om voor de klas te staan.   „Ik heb tegen een aantal dingen waarvoor ik ben gevraagd al ‘nee’ gezegd. Zelfs dingen waarvan ik dacht: ik weet niet zeker of dat nog een keer langskomt. Maar ik wilde het open laten voor nu.”  Wat voor dingen?     „Ja, euh [lacht]. Dat is een mooie.  Ik ben heel benieuwd wat er gebeurt als het toeval weer eens zijn werk mag doen. Ik heb niet een soort drang om ergens naartoe te moeten. Ik moet misschien die drang wel opnieuw gaan zoeken in de komende periode. Daar neem ik de tijd voor.”  U bent zelf twee termijnen hier geweest. Welk advies zou u uzelf nu aan het begin geven?  „Ik zou mijzelf zeggen, als het technisch mogelijk zou zijn en ik ook zou luisteren … ik denk dat ik het mijzelf zou gunnen om er nog eerder van te genieten. Ik ben toch wel een beetje serieus van mezelf. Ik denk dat ik mezelf zou adviseren: jongen, geniet ervan.”   Wanneer begon u ervan te genieten?  „Ik denk toen ik zo’n twee jaar deze baan had. Tot die tijd was ik echt heel serieus. Toen met de grote verandering naar één banklicentie die we intern hebben doorgemaakt, en dat dat lukte. Daarvan dacht ik: als je dat voor elkaar kan krijgen, dan kan ik er net zo goed ook gewoon van genieten. I might as well enjoy it.” ||https://www.nrc.nl//nieuws/2022/09/30/afzwaaiend-rabo-topman-als-het-je-om-dankbaarheid-te-doen-is-moet-je-geen-bankier-worden-a4143707
2022-09-30||Stralen op een  bewegend doel||Glanzend wit is de wand met het mansbrede gat waardoor een kankerpatiënt in de scanner kan worden geschoven. De blauwe ledstrips langs de smetteloos witte muren geven de kamer in de kelder van het UMC Utrecht een futuristische aanblik. Achter de glimmende façade zit een indrukwekkende machine waaraan meer dan twintig jaar is gewerkt: de MR-Linac.  Met die unieke Utrechtse uitvinding is onlangs een nieuwe stap gezet in de behandeling van prostaatkanker: de prostaat kan niet alleen vlak voor elke behandeling, maar ook tijdens de bestraling in beeld worden gebracht. Als de prostaat of de patiënt dan iets is verschoven, kan de richting van de bestraling worden gecorrigeerd. Zo kan de prostaat korter en gerichter worden bestraald, en vangt omliggend gezond weefsel de helft minder schadelijke röntgenstraling. Dat zal naar verwachting de kans op latere problemen met de blaas, darmen of met erecties verkleinen.   Prostaatkanker is de meest voorkomende kankervorm bij mannen: alleen al in Nederland krijgen jaarlijks 13.000 mannen de diagnose. Bij de behandeling is er kans op bijwerkingen. De klier zit rondom de plasbuis, en ligt vlakbij de blaas en de endeldarm. Die worden ook geraakt door de straling. Bovendien beweegt de prostaat een beetje in het bekken, vertelt radiotherapeut-oncoloog Jochem van der Voort van Zyp van het UMC Utrecht aan een groepje journalisten en studenten die een rondleiding krijgen. „Tijdens de bestraling ontspant een patiënt na verloop van tijd de spieren, waardoor de prostaat wat meer naar achter komt te liggen. Tegelijkertijd vult de blaas zich, ook hierdoor kan de positie van de prostaat veranderen.” Tot vier jaar geleden werd alleen aan het begin van de behandeling een MRI-scan gemaakt om de prostaat met de tumor in beeld te brengen, vertelt Van der Voort van Zyp. Daarna werd voorafgaand aan elke behandeling vooral gewerkt met röntgenfoto’s. „Maar op een röntgenfoto van het bekken is de prostaat met de tumor niet te zien.” Van der Voort van Zyp laat een voorbeeld zien: een vaag beeld van een grijze massa in het bekken. „Met behulp van vooraf geïmplanteerde goudstaafjes in de prostaat richtten we de bestraling dan van tevoren zo goed mogelijk.”  Dat was al een hele vooruitgang met dertig jaar eerder. „Toen tekenden we een rechthoek op de onderbuik en bestraalden we dat hele gebied.” Maar ook met de goudstaafjesmethode kreeg omliggend gezond weefsel nog een flinke dosis straling te verduren.  De intensiteit van de röntgenstraling tijdens elke behandeling kon daarom niet te hoog zijn. „Patiënten moesten daarom 35 keer terugkomen voor een behandeling.” De MR-Linac veranderde dat. Het is een apparaat waarmee tijdens de behandeling een MRI-scan kan worden gemaakt, waarop de prostaat wél te zien is. De naam is een samentrekking van de twee technieken die het apparaat combineert: een MRI-scanner (magnetic resonance imaging) met een radiotherapie versneller (linear accelerator).  Het idee voor de MR-Linac ontstond in 1999 bij de Utrechtse hoogleraar radiotherapie fysica Jan Lagendijk. Begin deze maand ging hij – met pijn in het hart – met pensioen. Zijn grote droom was een bestralingsapparaat waarmee tegelijkertijd een MRI-scan van het lichaam kan worden maakt, zodat de bundel vernietigende röntgenstraling automatisch iets verplaatst wanneer de tumor in het lijf is verschoven. Maar dat was een gigantische technische uitdaging. Een MRI-scanner werkt met een sterk magnetisch veld, en daarbinnen werkt het bestralingsapparaat niet. Onmogelijk, dachten vakgenoten. In de kelder van het UMC Utrecht voert Jan Kok, radiotherapie-technicus van het eerste uur, ons mee naar ‘het museum’: de ruimte met het reusachtige prototype van de scanner-bestraler. Hier sleutelde Kok, samen met Lagendijk, ‘de twee Jannen’, de afgelopen twee decennia aan het apparaat.  „Er waren twee kleine probleempjes”, zegt Kok met gevoel voor understatement. „Het eerste: een lineaire versneller, het apparaat waarmee bestraald wordt, moeten we sowieso al compenseren voor het magnetisch veld van de aarde. En het magnetisch veld van een MRI-scanner is 30.000 keer zo sterk. Dus een versneller naast een MRI werkt niet.” Het tweede probleem was de radiostoring. „De MRI brengt  de magnetische eigenschappen van het weefsel in kaart, dat zijn heel kleine radiosignaaltjes. En versnellers maken een heleboel radiostoring, door alle elektronica die erin zit. Dus een MRI-scanner naast een versneller werkt ook niet.” Trots wijst hij op het prototype. Er is een grote grijze tunnelbuis van zeker twee meter doorsnede; de MRI-buis, met daarin de sterke magneten. Eromheen is een kolossale ring gebouwd die kan draaien. Op die ring zit de versneller, een buis die naar het middelpunt van de MRI-buis wijst. De ring is verder volgebouwd met generatoren en koelmachines, verbonden met een wirwar aan oranje, blauwe en doorzichtige plastic slangen. Kluwens elektriciteitskabels zijn met tie-wraps bij elkaar gebonden, soms voorzien van labeltjes. De eerste oplossing, voor de radiostoring, was vrij triviaal, zegt Kok, „maar je moet er wel opkomen. De MRI-scanner staat altijd al in een kooi van Faraday, die ervoor zorgt dat elektrische velden van apparaten in de omgeving niet tot in de kooi kunnen doordringen. We hebben de configuratie zo aangepast dat de versneller buiten die kooi kan zijn. Zo heb je binnen de kooi geen last van het radiosignaal. De versneller straalt door de magneet heen.” De tweede oplossing, voor het magnetische veld, was lastiger. „Om het sterke magnetische veld van de magneten in een MRI-scanner te beperken, zitten daaromheen altijd weer extra magneten met een omgekeerd magneetveld. Die heffen het veld buiten de scanner op. Voor de MR-Linac hebben we dit zó aangepast dat op de plek van de versneller het veld heel laag is. Zo heeft de versneller geen last van het magnetisch veld.” Toen het eerste prototype klaar was, kocht experimenteel klinisch fysicus Bas Raaymakers, de derde founding father, bij de Spar op het Utrechtse Science Park een karbonade. Kok: „We maakten op de MRI een afbeelding van de karbonade, en daarna deden we dat tegelijkertijd met de bestraling. Het beeld was hetzelfde. Dat was het bewijs dat we die twee apparaten konden combineren.” De versneller kan om de magneet heen draaien en de tumor van zeven verschillende kanten bestralen. Kok: „Zo is de stralingsdosis in de tumor zo hoog mogelijk, en krijgt omliggend gezond weefsel veel minder straling.”  De droom van Jan Lagendijk is nog voor zijn pensioen uitgekomen. De Utrechtse uitvinding is vier jaar geleden in productie genomen door Philips en het Zweedse bedrijf Elekta, en de MR-Linac wordt nu wereldwijd al in 56 ziekenhuizen gebruikt om gerichter tumoren te bestralen.  In Utrecht is het sinds vier jaar dankzij de MR-Linac voor heel veel patiënten met prostaatkanker niet meer nodig om 35 keer terug te komen voor de bestraling, maar nog maar vijf keer. En met de nieuwste techniek kan de prostaat sinds juli nóg gerichter worden bestraald. Halverwege een behandelingssessie van 10 minuten maken artsen nog een MRI scan, zodat de richting van de röntgenstralen bijgesteld kan worden als de prostaat een beetje is verschoven. „Dat verkleint de marge van gezond weefsel dat je raakt van 5 naar 2 millimeter, zegt Van der Voort van Zyp. „Dat klinkt heel klein, maar als je de schil van een sinaasappel haalt, van zo’n 4 millimeter dik, dan is dat de helft van het hele volume. Het omliggende gezonde weefsel krijgt dus de helft minder straling dan bij behandelingen zonder tussentijdse scan.” De plas- en darmklachten en erectieproblemen ontstaan soms pas na vijf of tien jaar. Onderzoek moet uitwijzen of in de toekomst deze problemen minder voorkomen bij mannen die behandeld zijn op de nieuwe manier op de MR-Linac. „Maar als je minder gezond weefsel bestraalt kun je verwachten dat die bijwerkingen minder vaak zullen voorkomen”, zegt Van der Voort van Zyp. „We zien al dat vijf keer bestralen minder bijwerkingen geeft dan de oude behandeling waarbij we 35 keer bestraalden.”  De MR-Linac wordt inmiddels bij allerlei soorten beweeglijke tumoren gebruikt om te ‘opereren zonder snijden’, waaronder endeldarm- of slokdarmkanker, bepaalde longtumoren en uitzaaiingen en in studieverband bij alvleesklierkanker. Het ultieme doel is om de machine zó te bouwen dat hij tijdens het bestralen doorlopend MRI-beelden maakt, en dat software de stralingsbundel vanzelf corrigeert. Aan de algoritmes die dit moeten aansturen wordt hard gewerkt. Als dat lukt zou de MR-Linac nog breder gebruikt kunnen worden, zoals voor het weghalen van littekenweefsel in een kloppend hart bij hartritmestoornissen. „We zijn nog lang niet klaar”, zegt Kok, „we willen bijvoorbeeld de behandeltijd terugbrengen van 45 minuten naar 15 minuten. Alleen al omdat je er zo veel mogelijk patiënten mee wilt kunnen behandelen. Er valt nog heel wat te ontwikkelen.” Correctie (4 oktober 2022): In een eerdere versie van dit artikel stond de naam van het Zweedse bedrijf Elekta verkeerd. Dit is hierboven aangepast.||https://www.nrc.nl//nieuws/2022/09/30/stralen-op-een-bewegend-doel-a4143476
2022-09-30||EU-ministers akkoord over maatregelen om energie te besparen en winsten te herverdelen||Tijdens piekuren moet het energieverbruik van EU-lidstaten omlaag, er komt een plafond op inkomsten uit verschillende soorten energie en fossiele bedrijven moeten meer winstbelasting betalen. Dat zijn de maatregelen waarover de Europese energieministers vrijdag een akkoord bereikten om de gevolgen van de sterk gestegen energieprijzen op te vangen. De maatregelen worden naar verwachting vanaf begin oktober van kracht. Het energieverbruik in de EU moet tijdens piekuren in de periode december tot en met maart verplicht met 5 procent omlaag. Lidstaten mogen zelf bepalen hoe ze die besparing willen bereiken. Het omzetplafond voor energieleveranciers komt te liggen op 180 euro per megawattuur en gaat gelden voor zogeheten „inframarginale” energievarianten; waarbij de inkomsten uit verkoop wel meestijgen met de energieprijzen, maar de kosten om deze op te wekken niet. Voorbeelden daarvan zijn wind- en kernenergie en bruinkool. Fossiele bedrijven die hun winst met meer dan 20 procent zagen groeien ten opzichte van de afgelopen drie jaar, moeten daarnaast een „solidariteitsbijdrage” leveren. Hoe hoog die bijdrage precies wordt, is niet duidelijk. De opbrengsten gaan naar huishoudens en bedrijven die juist last hebben van de prijsstijgingen. EU-ministers zeiden na de bijeenkomst dat dit pas het begin is van het nemen van verdere maatregelen tegen de gevolgen van de hoge energieprijzen. Euronews citeert de Franse minister van Energietransitie Agnès Pannier-Runacher: „We zullen nog veel sneller en verder moeten gaan, en met meer voorstellen moeten komen.” Een EU-breed prijsplafond voor energie ligt al op tafel.||https://www.nrc.nl//nieuws/2022/09/30/eu-ministers-akkoord-over-maatregelen-om-energie-te-besparen-en-winsten-te-herverdelen-a4143706
2022-09-30||Kun je verdrinken in drijfzand?||Drijfzand – een mengsel van klei, zand en water – heeft wonderlijke fysische eigenschappen. Het ene moment is het hard, het volgende moment vloeibaar als pap. Maar kun je erin verdrinken, zoals het paard Artax in die dramatische scène in Het oneindige verhaal? Het korte antwoord is ‘nee’. Drijfzand weegt ongeveer 2 kilo per liter. Dat is twee keer zoveel als de dichtheid van een mens. Een mens (of paard) bestaat grotendeels uit water en weegt iets meer dan een kilo per liter. De wet van Archimedes schrijft dan voor dat een mens hooguit tot zijn middel in drijfzand zal zakken en dan zal blijven ‘drijven’. De opwaartse kracht in het drijfzand houdt het lichaam namelijk op dat punt in evenwicht. Net zoals een ijsberg die blijft drijven met 89 procent van zijn volume onder water: de dichtheid van ijs (0,917 kilo per liter) gedeeld door de dichtheid van zout water (1,026). Maar hoe zit het dan met die rare eigenschappen van drijfzand?  Dat je er plotseling in kunt wegzakken, sneller wegzinkt naarmate je meer worstelt, en vervolgens vast komt te zitten met je voeten?  Precies daarover schreven vier natuurkundigen van de Universiteit van Amsterdam in 2005 een artikel in het tijdschrift Nature. De titel luidde: ‘Liquefaction of quicksand under stress’, oftewel: de fluïdificatie – het vloeibaar worden – van drijfzand onder druk. Als eersten combineerden zij een theoretisch betoog met drijftests in een laboratorium. Niet met mensen, overigens, maar met kralen.  „Drijfzand wordt geleidelijk hard”, vertelt Daniel Bonn, hoogleraar complexe vloeistoffen aan de UvA en hoofdauteur van het Nature-artikel. „Maar niet zoals de asbak die je vroeger kleide. Meer zoals Franse yoghurt, of een Danoontje.”  Als je zo’n bakje omkeert op je bord, zo legt Bonn uit, dan behoudt de yoghurt zijn vorm, als een puddinkje. Behalve als je er eerst in roert: dan stroomt de yoghurt weg zodra je het bakje omkeert. „Dat komt doordat er in de yoghurt een netwerk is gevormd van melkeiwitten”, vertelt Bonn. „Door te roeren maak je dat kapot.” De kleideeltjes in drijfzand gedragen zich ook zo, aldus de hoogleraar. Naarmate het drijfzand zich zet, vormen de platte kleideeltjes een nette structuur in het materiaal, bijeengehouden door elektrostatische krachten. „Een soort kaartenhuis”, zegt Bonn. „Dat kaartenhuis houdt de zanddeeltjes in het drijfzand op hun plek. Maar onder invloed van druk stort dat kaartenhuis in elkaar.” Het mengsel wordt opeens duizend keer zo vloeibaar en de zanddeeltjes zakken snel naar beneden. Daarom zak je dus plotseling weg in drijfzand als je er je gewicht op zet. En hoe meer je trappelt, hoe vloeibaarder het wordt. Maar waarom komen je voeten dan toch vast te zitten? „Vlak onder je voeten is het drijfzand nog hard. Op die harde laag verzamelt zich het zand dat naar beneden is gezakt. En zo komen je voeten vast te zitten in dikke modder.” Je voeten daaruit lostrekken kost evenveel kracht als het optillen van een kleine auto, berekenden de Amsterdammers. Dat lukt je niet zonder hulp. „Dat is dus het echte gevaar van drijfzand: dat je niet meer loskomt”, aldus Bonn. „Niet zozeer dat je verdrinkt. Niet in het drijfzand, tenminste. Hooguit in het water van opkomend getij.” Wekelijks zoekt de redactie wetenschap  het antwoord op een veelgestelde vraag. Ook een vraag? durftevragen@nrc.nl||https://www.nrc.nl//nieuws/2022/09/30/kun-je-verdrinken-in-drijfzand-a4143486
2022-09-30||Poetin informeert Russisch parlement over annexatie||De Russische president Vladimir Poetin heeft het parlement, de zogeheten Doema, geïnformeerd over de plannen om vrijdag de vier bezette Oekraïense regio’s te annexeren. Dat heeft de voorzitter van de Doema bekendgemaakt, meldt persbureau Reuters. Rusland staat op het punt om de oostelijke Oekraïense regio’s Donetsk, Loehansk, Cherson en Zaporizja in te lijven. De pro-Russische leiders in deze regio’s hadden Poetin verzocht de Doema op de hoogte te stellen van de plannen. Zij zijn vrijdag in Moskou om papieren voor de annexatie te tekenen. Op het Rode Plein in de Russische hoofdstad vinden festiviteiten plaats om de toetreding van de regio’s te vieren. ||https://www.nrc.nl//nieuws/2022/09/30/poetin-informeert-russisch-parlement-over-annexatie-a4143704
2022-09-30||Het Uur met primatoloog Frans de Waal||Wie lang naar apen kijkt, krijgt vanzelf een spiegel aangereikt. Een van 's werelds meest gevierde primatologen Frans de Waal weet er alles van. Hij rekende uit dat hij al duizenden uren mensapen bestudeerde. In De Waals laatste boek Anders kijkt hij vanuit zijn expertise naar het thema gender. Pieter van der Wielen gaat met hem in gesprek over hoe genderidentiteit niet los te zien is van de biologie, over het verschil tussen man en vrouw en hoe verbonden De Waal zich voelt met 'zijn' apen. Presentatie: Pieter van der Wielen Redactie: Elze van Driel, Anouk van Kampen & Mira Zeehandelaar Mixage: Audiochef Muziek: Rufus van Baardwijk||https://www.nrc.nl//nieuws/2022/09/30/het-uur-met-primatoloog-frans-de-waal-a4143705
2022-09-30||De oorlog veranderde het mensbeeld van James W. Baldwin (1924-2022)||James W. Baldwin kon goed leren. Als zwarte jongen uit het nietige Wagram in North Carolina kwam hij daarom in aanmerking voor een beurs om te studeren aan de universiteit. Maar Baldwin wilde Anne McLaughlin, zijn liefje van high school, niet achterlaten. Dus werd het de lerarenopleiding. De grote geschiedenis gaf zijn leven een totaal andere wending. In december 1941 raakten de VS definitief betrokken bij de Tweede Wereldoorlog. Baldwin moest alsnog afscheid nemen van zijn Anne. Met het 784th Tank Battalion oefende hij langer dan dat hij  vocht. Maar toen de lange jongeling in de laatste maanden van de oorlog alsnog werd ingezet, ging het er wel meteen hard aan toe. Het geratel en gebulder van wapens leek maar niet op te houden. Dood en verderf overal om hem heen. Op 26 maart 1945 zag Baldwin tijdens een gevecht een tank in vlammen opgaan. Hij wist dat zijn maat en zielsverwant Albert Marshall de chauffeur was Het ging bijvoorbeeld om de  gevechten om op 1 maart 1945 Venlo te bevrijden, de stad die bijna een half jaar langer op de definitieve verdrijving van de bezetter had moeten wachten dan het overgrote deel van Zuid-Nederland. Daarna trokken Baldwin en zijn eenheid ook Duitsland binnen. Hij overleefde, maar het had anders kunnen aflopen. Op 26 maart 1945 zag Baldwin tijdens een gevecht een tank in vlammen opgaan. Hij wist dat zijn maat en zielsverwant Albert Marshall de chauffeur was. Er was geen redden aan. De meeste Afro-Amerikanen die tijdens de Tweede Wereldoorlog in Europa werden ingezet, kregen geen taken in de frontlinie. Segregatie bestond ook in het leger. Zwarte militairen deden de bevoorrading. Of groeven, zoals in Margraten,  de laatste rustplaatsen voor gesneuvelde soldaten. Baldwin vormde een van de uitzonderingen op de regel. Hij vocht met zijn tankbataljon wel degelijk mee in de voorste gelederen. Tot in de hoogste gelederen hadden sommigen hun twijfels over de inzet van Afro-Amerikanen. „Een gekleurde kan niet snel genoeg denken”, vond George Patton, niet de meest fijnzinnige generaal in de Amerikaanse legertop. Ook voor en op het slagveld heersten vooroordelen. Volgens een deel van de blanke soldaten hadden hun Afro-Amerikaanse collega’s staarten. Ze hadden het geregeld geringschattend over ‘nigger’ of ‘boy’. Af en toe leidde dat tot onderlinge knokpartijen. Dat kon ook gebeuren als een Afro-Amerikaan zich inliet met vrouwen in bevrijd gebied. Blanke soldaten vonden dat de liefjes hun exclusieve voorrecht waren. De hoop op meer gelijkheid aan het thuisfront na terugkeer uit Europa bleek eveneens vergeefs. De discriminatie bleef  hardnekkig. Maar in stilte was misschien al wel het zaadje geplant voor latere verandering, hoe langzaam en moeizaam die ook tot stand kwam. Als veteraan kon Baldwin  met steun van de overheid naar de universiteit. Hij haalde er in de eerste helft van de jaren vijftig een bachelor in psychologie en een master in sociaal werk. Tijdens zijn studie was Baldwin getrouwd met zijn jeugdvriendin Anne. De oorlog had hen drie jaar lang wreed uit elkaar gerukt, nu wilden ze voor altijd bij elkaar blijven. Het echtpaar kreeg drie dochters: Barbara, Brenda en Bonita. Later volgden kleinkinderen en achterkleinkinderen. James W. Baldwin deelde zijn voor- en achternaam  met James Baldwin (1924-1987), schrijver en een zeer uitgesproken stem in de strijd voor burgerrechten. Ook de oorlogsveteraan uit Wagram, North Carolina, mengde zich in dat maatschappelijke gevecht, zij het minder op de voorgrond. Na de universiteit ging hij gedetineerden begeleiden en was hij actief bij de reclassering. Ook toen al waren Afro-Amerikanen oververtegenwoordigd in de Amerikaanse gevangenissen. Walter Washington, later de eerste zwarte burgemeester van de Amerikaanse hoofdstad, haalde Baldwin in 1970 binnen als hoofd van het bureau mensenrechten van Washington D.C. In die baan spande hij zich onder meer in voor gelijkere kansen voor Afro-Amerikanen op de arbeids- en woningmarkt. Zeer actief in  nationale en internationale koepelorganisaties wisselde hij volop ervaringen met soortgelijke functionarissen elders. Dezelfde Washington die hem naar de hoofdstad haalde, spoorde Baldwin  aan te promoveren. Hij deed onderzoek op het gebied van filosofie en openbaar bestuur, en mocht zich vanaf 1976 dr. James W. Baldwin noemen. Na zijn pensionering richtte Baldwin een bureautje op dat mensen begeleidde tijdens de behandeling van klachten op het gebied van discriminatie. Daarnaast werd hij actiever op kerkelijk gebied. In een bijbelstudiegroepje hielp Baldwin veteranen bij het verwerken van hun ervaringen. Tijdens dat werk speelde zijn eigen oorlogsverleden op. Het beeld van het sneuvelen van Albert Marshall liet hem maar niet los. Alleen de naam van zijn legervriend kreeg hem decennia later nog aan het huilen. In 2015 stelden dokters vast dat Baldwin leed aan PTSS. Een behandeling hielp om de pijn bij de inmiddels hoogbejaarde oud-militair te verzachten. Wat bleef was een somber mensbeeld. „De menselijke ziel is te slecht om snel te veranderen”, zei hij in 2015 in een interview met NRC. „Ik zeg dat niet omdat ik bitter ben, ik ben een realist geworden. Als de oorlog iets in mij veranderd heeft, dan is het een diep besef dat je van de mens weinig goeds hoeft te verwachten.” Sebastiaan Vonk van de organisatie Black Liberators stelde voor om Baldwin bij de herdenking van 75 jaar bevrijding in 2019 nog eens naar Venlo te halen. „Maar de gemeente hield de boot af. Ze hadden al een bevrijder.” Baldwin overleed op 1 augustus. Zijn laatste rustplaats is Arlington National Cemetery,  waar behalve John F., Jackie, Robert en Ted Kennedy ook vele duizenden Amerikaanse oorlogsveteranen een graf kregen.||https://www.nrc.nl//nieuws/2022/09/30/de-oorlog-veranderde-het-mensbeeld-van-james-w-baldwin-1924-2022-a4143702
2022-09-30||Topambtenaar BZK noemde berekeningen EZ over versterkingsoperatie ‘wishful thinking’||Dat met het dichtdraaien van de gaskraan het aantal te versterken huizen aanzienlijk zou dalen was „wishful thinking”, schreef topambtenaar Chris Kuijpers van het ministerie van Binnenlandse Zaken (BZK) aan zijn minister in een nota voorafgaand aan dat besluit in 2018. Zou de gaskraan dichtgaan in 2030, dan hield het ministerie van Economische Zaken rekening met de versterking van slechts drieduizend huizen. „Dat lijkt me zeer optimistisch en ook niet realistisch”, citeerde Kuijpers een mail van een collega aan hem. Hij kreeg gelijk, aangezien de huidige versterkingsoperatie rekening houdt met de versterking van mogelijk 27.000 panden.  In 2018 besloot toenmalig minister Eric Wiebes (Economische Zaken, VVD) de gaskraan dicht te draaien, zodat er minder huizen in Groningen preventief versterkt hoefden te worden vanwege de aardbevingen in het gebied. De gedachte vanuit het ministerie was dat minder gaswinning zou leiden tot minder bevingen en dus minder benodigde versterkingsmaatregelen.  Een jaar na dat besluit raakte het ministerie van BZK betrokken bij de versterkingsoperatie. De uitvoeringsorganisatie NCG viel vanaf 2019 onder BZK, omdat het ministerie meer ervaring had met bouwen, wonen en regiobestuur, vertelde Kuijpers vrijdag voor de parlementaire enquêtecommissie in Den Haag. Maar de afhandeling van de schade verliep via een andere instantie, die onder het ministerie van EZK viel. Bewoners hadden tot hun grote frustratie te maken met twee loketten, terwijl de schade en versterking hetzelfde huis betrof. „Als je vanuit nul zou starten zou je het gelijk bij elkaar kunnen zetten”, reflecteerde Kuijpers.  Trage versterkingsoperatie
De versterkingsoperatie in Groningen verliep vanaf het begin uitermate traag. Toen de NCG verantwoordelijk werd, bleek dat er veel minder versterkingsrapporten waren gemaakt dan gedacht. „Ook was de kwaliteit van de stukken erg laag”, zei Kuijpers. Die versterkingsrapporten kwamen van het CVW, een organisatie die vanaf 2015 tot en met 2019 verantwoordelijk was voor de versterking en werkte in opdracht van de NAM.  Nadat het CVW uit de versterkingsoperatie werd gehaald, bleef de NAM invloed uitoefenen, vertelde Kuijpers. De NAM wilde continu dat volgens de nieuwste veiligheidsnormen de huizen werden beoordeeld. „Prima”, zei Kuijpers. „Maar de NAM wilde dat bij voorkeur met terugwerkende kracht.” Dus als huizen al beoordeeld waren, wilde de NAM die opnieuw beoordelen volgens nieuwere normen. „Dat was een belangrijke oorzaak van de vertraging van de versterking”, zei Kuijpers. „Het is alsof bij de uitbouw van je huis de criteria tijdens het bouwen veranderen, dan is de uitbouw niet snel klaar.” Aan tafel met bewoners
Kuijpers, inmiddels niet meer betrokken bij het dossier omdat het sinds de kabinetswisseling weer onder EZK valt, vindt dat er te lang naar de versterking is gekeken als een „vrij technische veiligheidsoperatie”. Uiteindelijk, zei Kuijpers, gaat het om mensen hun huis, omgeving en leefbaarheid. „We hadden meer oog moeten hebben voor de geestelijke ondersteuning.” Daarbij is een belangrijke les volgens Kuijpers dat er „indringender” had moeten worden gedacht vanuit het perspectief van de bewoners. „Je kunt stukken lezen en mailtjes beantwoorden, maar pas als je in het gebied en aan de tafel zit met bewoners zie je wat er echt gebeurt.”||https://www.nrc.nl//nieuws/2022/09/30/topambtenaar-bzk-noemde-berekeningen-ez-over-versterkingsoperatie-wishful-thinking-a4143701
2022-09-30||Anja Meulenbelt: ‘Waarom is het passen op de kinderen van anderen wel werk, en op je eigen kinderen niet?’||Het gesprek met Anja Meulenbelt stopt al na een paar minuten. „Ik vind het toch gek hoor. Waar is ze nou?” Meulenbelt, boegbeeld uit de tweede feministische golf, is een poes kwijt. Binnen rent Max, pikzwarte kater, miauwend rond. Maar waar is zijn tweelingzus, Lotje Linker Sok?  We zijn hier om te praten over haar nieuwe boek Alle moeders werken al. Maar zorgen over de poes drukken alle concentratie voor feminisme en werkende moeders weg. „Hebben jullie mijn kat gezien?”, vraagt Meulenbelt (77) aan de bouwvakker die op de galerij voor haar flat de vloer aan het egaliseren is. Ze stapt over de bouwspullen heen naar buiten.  Anja Meulenbelt: Alle moeders werken al. Pleidooi voor een zorgzame samenleving. Mazirel Pers, 156 blz. €17,99 Dus loopt de verslaggever, zelf geen kattenbezitter, vervolgens alleen rond door het Amsterdamse appartement van Meulenbelt, amateuristisch lokgeluidjes makend. Op de knieën om onder de zwarthouten boekenkasten te kijken: geen beweging. Dan maar een blik op de boeken zelf. Die reflecteren ruim een halve eeuw activisme en schrijverschap. Anderhalve kast is ingeruimd voor de boeken over Palestina en Israël, links ervan staan de publicaties over racisme. Aan de andere kant van de kamer de boeken over feminisme. Van Damn, Honey tot Simone de Beauvoir: alle klassiekers, recent en oud, staan erin.  Een paar planken zijn ingeruimd voor haar eigen boeken, nu 51 in totaal. Later zal Meulenbelt daarover zeggen: „Zo moeilijk is het niet hoor. Zoals Vestdijk eens zei over schrijven: je kunt er gewoon bij blijven zitten.” De schaamte voorbij, de autobiografische roman waarmee Meulenbelt midden jaren zeventig in één klap een belangrijke stem in de tweede feministische golf werd, staat in verschillende edities op de plank, en in alle elf  de vertalingen. In dat boek schrijft Meulenbelt over haar „feministische bewustwording”, over de ongeplande zwangerschap op haar zestiende, het ongelukkige en gewelddadige huwelijk waarin ze vervolgens belandt en haar uiteindelijke ontsnapping daaruit.  Anja Meulenbelt (1945) werd geboren in Utrecht, maar woonde het grootste gedeelte van haar leven in Amsterdam.  In 1976 publiceerde ze  De schaamte voorbij, het boek dat haar als feminist op de kaart zette. Meulenbelt heeft inmiddels 51 boeken geschreven, Alle moeders werken al verscheen in september. Ze gaf daarnaast jarenlang les in hulpverlening. Ook zat ze acht jaar lang voor de SP in de Eerste Kamer. Tegenwoordig zet ze zich in voor de politieke partij Bij1.  Meulenbelt had in haar  leven drie „lange” relaties, twee met een man, één met een vrouw.  Ze woont nog altijd in Amsterdam en heeft één zoon. Op het moment dat Meulenbelt haar appartement weer binnenstapt, zonder poes, horen we gemiauw. Kordaat trekt ze een grote keukenla open: en já hóór, daar is Lotje. Vlug trekt Meulenbelt haar eruit.  Dan kunnen we nu echt van start.  Met Alle moeders werken al begeeft Meulenbelt zich op bekend terrein. Jarenlang schreef ze nauwelijks over feminisme, een enkele ingezonden brief daargelaten. „Ik had alles wel gezegd.” Maar ze vond het tijd om zich weer in het debat te mengen. Nog altijd ligt het zwaartepunt van het emancipatiedebat in Nederland namelijk rondom die in deeltijdwerkende vrouw. De cijfers zijn  bekend: ongeveer driekwart van de Nederlandse vrouwen werkt in deeltijd, tegenover een kwart van de mannen. Dat maakt vrouwen volgens sommige feministen tot verwende prinsesjes. Of ze zijn, in minder scherpe bewoordingen, op zijn minst onverstandig, omdat ze vaak financieel afhankelijk zijn van hun partner. Een groot deel van de vrouwen kan zelf niet de broek ophouden als ze er alleen voor komen te staan. Steeds opnieuw bekritiseren opiniemakers – het afgelopen decennium bijvoorbeeld alleen al Heleen Mees, Elma Drayer, Liesbeth Staats, Sander Schimmelpenninck – daarom de  ‘achterlijke’ Nederlandse traditie van een halve baan.  Nu ís die financiële onafhankelijkheid van vrouwen ook een probleem, vindt Meulenbelt. Maar met de vaak aangedragen oplossing – méér gaan werken, liefst voltijds – is ze het niet eens. Met haar boek verzet Meulenbelt zich tegen de gedachte dat emancipatie inhoudt: een voltijds baan hebben. „Vrouwen moeten werken alsof ze geen kinderen hebben en hun kinderen verzorgen alsof ze geen werk hebben”, zo verwoordt ze haar bezwaar. Wie betaald werk tot het summum van emancipatie maakt, onderwaardeert zorg en huishouden, aldus Meulenbelt, en vergeet naar klassenverschillen te kijken.  Had u ‘Alle moeders werken al’ ook in de jaren zeventig kunnen schrijven? „Destijds hebben wij feministen iets over het hoofd gezien. We waren er in die jaren vooral mee bezig dat we als vrouwen niet vastgezet wilden worden op het moederschap. We deden allemaal ontzettend ons best om daar uit te komen. We hebben hard gewerkt om ervoor  te zorgen dat vrouwen ook aan het werk konden. En daarbij zijn we iets vergeten.” Namelijk?  „Het moederschap zelf, de zorg voor de kinderen. We hebben niet bedacht wat een geëmancipeerde visie op moederschap is. Wat is de consequentie als wij met z’n allen, vrouwen én mannen, richting volle banen gaan? Dan blijft er te weinig ruimte voor zorg.” Maar kinderen kunnen naar de kinderopvang, voor het huishouden is hulp in te huren.  „Voor hoogopgeleide vrouwen is dat inderdaad een optie. Zij kunnen een volle baan hebben omdat ze een flink deel van de zorg en het huishouden overhevelen naar laagbetaald werk voor laagopgeleide vrouwen. Excuseer het ‘hoog en ‘laag’, het is lastig over klasse te praten zonder waardeoordeel. In boeken over het feminisme zijn de vrouwen die de zorg doen altijd anoniem, ze hebben geen naam: het is de hulp, oppas, schoonmaker. Het zijn vrouwen die zelf geen hulp kunnen betalen. De zorg is niet verschoven van vrouwen naar mannen, zoals we hoopten. Maar van vrouwen naar vrouwen.” „Hoogopgeleide vrouwen kunnen een volle baan hebben omdat ze een flink deel van de zorg overhevelen naar laagbetaald werk voor laagopgeleide vrouwen” Zijn mannen dan niet meer gaan doen thuis?  „Ik dacht dat als vrouwen meer buitenshuis zouden gaan werken, mannen vanzelf meer binnenshuis zouden gaan doen. Dat was een absolute vergissing. Nu wist ik wel dat het niet helemaal vanzelf zou gaan, dat mannen een zetje nodig zouden hebben. Misschien een naïeve gedachte. Ook nu nog zeggen vrouwen en mannen de zorg en het huishouden weliswaar gelijk te willen verdelen, maar lukt dat maar bij een klein deel van de heterostellen. Ze lopen blijkbaar toch aan tegen vastzittende ideeën over rolverdeling.” Over die verschuiving tussen vrouwen: ook voor de kinderen van de oppas en de schoonmaker is er toch kinderopvang, straks zelfs bijna helemaal gratis.  „Je hebt toch geen kinderen om die alleen maar uit te besteden? Waarom zou je kinderen hebben als je daar niet een redelijk deel van je tijd aan wilt besteden?”  Sommigen zullen daarop zeggen: ik zorg toch ook voor mijn kinderen als ik geld voor ze verdien?  „Dat is het model van de mannen, ja. Maar stel dat mannen en vrouwen allemaal zo gaan leven. Wat is dat voor leven? Staan wij daar echt achter? Waarom is het passen op de kinderen van anderen wél werk, en op je eigen kinderen níét? Daar zit een gekke tegenstrijdigheid.”  Niet dat Meulenbelt terug wil naar het kostwinnersmodel van de jaren vijftig en zestig, waarbij de man het geld verdient en de vrouw verantwoordelijk is voor kinderen en huishouden. „Niet te geloven hoe achterlijk dat allemaal was”, zegt Meulenbelt. „Vrouwen mochten ontslagen worden als ze trouwden of op zijn laatst als ze kinderen kregen. Ze mochten geen contracten tekenen. Dat bestond allemaal nog in míjn leven.” Eén voordeel had de tijd waarin het kostwinnersmodel gangbaar was wél, vindt ze: „Eén loon was voldoende om een gezin van te onderhouden, ook als arbeider. De samenleving voelde zich verantwoordelijk voor kinderen. Nu is zorg een privékwestie geworden.” De consequentie van dat „neoliberale denken”? Dat het óók je eigen schuld is geworden als het combineren van betaald werken en zorgen niet lukt, schetst Meulenbelt. Je wilde toch zélf kinderen? Intussen bezuinigde de overheid de afgelopen decennia op allerlei sociale voorzieningen. Daar zijn vooral alleenstaande moeders de dupe van, zegt Meulenbelt. Is het als stel al lastig om alles rond te breien, voor degenen die er alleen voor staan is kostwinner én ouder zijn zo mogelijk nog moeilijker. Veel alleenstaande moeders leven op of onder de armoedegrens. Zij zijn niet geholpen bij het dwingende advies ‘gewoon’ wat meer uren te gaan werken. In haar boek schrijft Meulenbelt, zelf ooit alleenstaand moeder: „Ze hebben een inkomen nodig, een oppas, werk dat te combineren is, de bijstand moet worden aangepast, dat bizarre toeslagensysteem moet anders, maar daarnaast hebben ze erkenning nodig dat kinderen op de wereld zetten belangrijk is. Ze willen waardering, geen straf.”  Meulenbelt schenkt nog wat thee bij, lichtoranje van kleur, hij ruikt naar rozen. „Geparfumeerd. Les Invités, heet het. Hele chique, hartstikke dure thee. Ik fiets er speciaal voor naar de Beethovenstraat. Die gewoonte stamt nog uit een tijd dat ik meer geld verdiende.” Meulenbelt gaf jarenlang lang les in hulpverlening en verdiende daarnaast geld met het schrijven van boeken. Vroeger een lucratievere bezigheid dan nu. „Vrijwel al mijn boeken werden vertaald, met name in Duitsland. Daar hield ik veel lezingen, dat was zo duizend mark per keer. Dat hield op toen ik over Palestina begon te schrijven.” Haar uitgever durfde het niet aan, zegt ze, een boek over Palestina uitgeven in Duitsland, bang voor beschuldigingen van antisemitisme. „Als ik rijk had willen worden, had ik dat niet moeten doen.”  Over haar pensioen dacht ze nooit echt na, ze vertelt het zonder spijt. „Vroeger liet je zien dat je links was door op een matras op de grond te slapen. Ik zat toch een beetje in een bohemien, hippieachtige omgeving.” Al kocht ze met het geld dat haar bestseller De schaamte voorbij opleverde een „huisje”  in de Jordaan. Dat huis verkocht ze alweer jaren geleden, omdat ze met haar toenmalige man in een huurhuis ging wonen. Een scheiding verder bleek terugkeren naar de koopmarkt te duur.  Meulenbelt woont nu in een sociale huurwoning, in een complex voor ouderen. „Het is een soort woongroep. Wij zorgen ervoor dat oudere mensen niet zo snel opgenomen hoeven worden, want we regelen veel onderling.” Ze heeft er geluk mee gehad. „Als ze me hier niet hadden aangenomen, had ik uit Amsterdam moeten vertrekken.”  Meulenbelt behoorde in de jaren zeventig tot de ‘soc-fem’, de socialistische feministen. Nog altijd klinkt in haar ideeën voor een betere wereld die achtergrond door. Marx haalt ze een paar keer aan tijdens het gesprek. Dit is hoe volgens haar een ideale werkweek voor vrouwen én mannen er uit zou zien: „Bijvoorbeeld een kwart van de tijd voor betaald werk, een kwart voor zorg, een kwart opleiding, en een kwart om te doen waar je zelf zin in hebt.”  Maar als we allemaal een stuk minder gaan werken, wat doet dan met economische groei? Die hebben we toch nodig om onze welvaart te behouden?  „Nee, de wereld gaat kapot aan dwangmatige groei. Wat ik zeg is: laten we onze verbeelding weer gebruiken. Wat zouden we doen als we niet moesten werken voor de aandeelhouders? Wat als wij gezamenlijk de aandeelhouders waren, wat zouden wij dan beslissen? Het is een kapitalistisch idee dat we onze welvaart alleen maar kunnen handhaven door te blijven groeien. Nu halen mensen veel voldoening uit consumptie, nieuwe iPhones, twee keer per jaar met vakantie. Kan dat niet anders? Stel dat we meer voldoening halen uit werk. Uit dingen doen met mensen samen. Misschien een naïeve gedachte, maar ik denk dat het het proberen waard is.”  Foto Frank Ruiter In uw boek pleit u ook voor een herwaardering van het moederschap. En vaderschap dan?  „Ik ben heel erg voor betrokken vaders, daarom besteed ik ook een  hoofdstuk aan ze. Het is niet alleen voor de gelijkwaardigheid van vrouwen en mannen belangrijk om betaald werk en zorg beter te verdelen. Ik vind het ook belangrijk dat kinderen leren dat mannen net zulke liefhebbende en zorgende mensen kunnen zijn als vrouwen.   „Het is me alleen duidelijk dat we niet op ze kunnen gaan zitten wachten. Als dit na een halve eeuw emancipatie de oogst is, dan is dat gewoon te weinig.” Toch klinkt het herwaarderen van ouderschap, en moederschap in het bijzonder, snel nogal conservatief.  „Ik wil vrouwen absoluut niet terugschuiven naar een vrouwelijk getto. Het is absurd om te verwachten dat vrouwen alléén maar leven voor het hebben van kinderen. Sommige vrouwen hebben de neiging om moederschap en vrouwelijkheid te gaan overwaarderen, juist omdat het in onze samenleving ondergewaardeerd wordt. ‘Wij zijn zo bijzonder, wij dragen de kinderen, wij zijn godinnen, dat soort dingen.’ Dat soort ‘mooie vrouwelijkheid’ is per definitie niet weggelegd voor vrouwen die hotelkamers schoonmaken. Die hebben daar helemaal geen tijd voor.  „Zonder het te verheerlijken wil ik kunnen zeggen dat moederschap belangrijk is, dat daar plaats voor moet zijn, waardering. Ik zou willen dat we werkelijk een balans vinden, dat het krijgen van kinderen niet zo ontzettend ten koste van de vrouwen gaat. Dus ik pleit voor een nieuwe visie op moederschap, op ouderschap, op zorgen.” Hoe kijkt u zelf op het opvoeden van uw kind terug?  „Ik heb echt te weinig tijd aan mijn zoon besteed. Toen hij jong was, hij is nu bijna zestig, had ik zoveel te doen. Ik moest mijn opleiding doen, geld bijverdienen. En ik wilde dringend actief worden als feminist. Na de burgerlijke opvoeding die wij feministes thuis hadden gehad, was onze opvatting: we laten onze kinderen vrij. Later heb ik het daar nog eens met hem over gehad, dat het volgens mij toch wel neerkwam op een zekere verwaarlozing. Dat beaamde hij, al neemt hij me het niet kwalijk. Hij snapt het wel. Zelf heeft hij besloten geen kinderen te krijgen. Dat vind ik wel jammer, ik had wel een herkansing willen hebben. Een beetje meer tijd willen hebben voor de kleinkinderen dan ik voor hem had toen hij klein was.”||https://www.nrc.nl//nieuws/2022/09/30/anja-meulenbelt-waarom-is-het-passen-op-de-kinderen-van-anderen-wel-werk-en-op-je-eigen-kinderen-niet-a4143700
2022-09-30||Column | Zandribbels op  de oceaanbodem||Deze zomer las ik Waanzin aan het einde van de Aarde, een fascinerend boek van schrijver-journalist Julian Sancton over de Antarctische expeditie van de SS Belgica. In 1898, twaalf jaar eerder dan de beroemde race naar de geografische Zuidpool tussen Scott en Amundsen, waren het de Belg Adrien de Gerlache en zijn bemanning die als eersten overwinterden in het drijvende Antarctische pakijs. De Gerlache had een sterk verlangen om een grootse prestatie te leveren. Antarctica was een voor de hand liggende bestemming. Er waren geen bruikbare zeekaarten, de ligging van de magnetische zuidpool was onbekend. Iedere diersoort die hij zou opvissen was nieuw, ieder eiland dat hij zou karteren onontdekt. Jarenlang lobbyde hij bij wetenschappelijke organisaties om voldoende geld. Uiteindelijk was het een royale subsidie van de Belgische overheid waarmee zijn droom kon uitkomen. Hij had de Belgen eeuwige roem en grote wetenschappelijke ontdekkingen in het vooruitzicht gesteld. Ondanks alle jaren voorbereiding schoot die op cruciale details tekort. Allereerst het personeel. Nog voor het schip in Rio de Janeiro was, waren de kok en een paar andere bemanningsleden al afgehaakt, of wegens wangedrag van boord gezet. Ook ontbrak een helder plan. De Gerlache had tot het laatste moment in het midden gelaten hoelang de expeditie zou duren, maar pal voor het invallen van de winter besloot hij, zonder medeweten van de bemanning, het zuidelijke pakijs in te varen en zich vast te laten vriezen in de lange, donkere poolnacht. De bemanning voelde zich verraden, er ontstond een gespannen sfeer. Er was nauwelijks voldoende winterkleding. Het onsmakelijke en monotone dieet van weeïge blikvoeding eiste zijn tol: maaltijden werden een kwelling, scheurbuik brak uit, expeditieleden werden gek van verveling en uitzichtloosheid.  Ook toen de zon in de lente terugkeerde, bleef het schip muurvast in het pakijs zitten. Maandenlang zag het ernaar uit dat de mentaal gehavende bemanning nog een winter vast zou zitten, zonder perspectief ooit nog weg te komen. Pas in de allerlaatste zomerweken ontsnapte de Belgica aan de greep van het poolijs. Twee jaar en drie maanden na vertrek, in november 1899, kwam het schip in België terug. De Gerlache werd onderscheiden en bejubeld, en de eerste wetenschappelijke gegevens over de Antarctische winter werden gepubliceerd. Misschien vind je De Gerlache roekeloos, zelfzuchtig, of juist heroïsch. Ik denk dat hij vooral nieuwsgierig was. Al was de tegenslag groot, al zei het verstand dat het beter was te stoppen, toch won de nieuwsgierigheid. Nieuwsgierigheid is de brandstof waarmee nieuwe dingen worden ontdekt en waarop de wetenschap draait. Door nieuwsgierig te zijn leren we de dingen beter te begrijpen. Ons huidige begrip over de Antarctische ijskap is inmiddels weliswaar een stuk groter, maar nog lang niet bevredigend. Een van de grote vragen gaat over de gigantische gletsjers van Antarctica, die het grootste deel van het ijs naar zee afvoeren. Hoe gedragen die zich nu het warmer wordt? Ze eindigen in zee, en zijn kwetsbaar voor warmer water dat ze van onderaf wegsmelt. Als dat gebeurt ondervindt het achterliggende landijs minder weerstand en stroomt versneld af in zee. Doordat de bodem van Antarctica landinwaarts naar beneden helt, gaat dat afstromen van ijs steeds sneller naarmate de gletsjer korter wordt. Maar hoe snel, daarover weten we vrijwel niets. De onzekerheden zijn groot, de processen slecht gekwantificeerd. Satellietwaarnemingen, het enige waar we in zo’n afgelegen gebied op leunen, geven geen uitsluitsel. Hoe kunnen we dan toch leren van keren dat die grote gletsjers zich eerder versneld terugtrokken? Zandribbels op de oceaanbodem blijken de sleutel. In 2019 togen wetenschappers per schip naar hetzelfde deel van Antarctica als waar De Gerlache overwinterde. Aan boord een grote autonome onderzeeër, die beelden en scans maakte van een stuk zeebodem waar nog nooit een mens gekeken had. Op die zanderige bodem, een kilometer of 15 voor de gigantische Thwaites-gletsjer, vonden zij een patroon van opeenvolgende zandribbels op de bodem. Ze blijken unieke sporen van vroegere snelle terugtrekking.  Dat zit zo: drijvende gletsjers merken de invloed van eb en vloed. Ze stijgen en dalen met het getij mee. Het punt waar de drijvende gletsjer de bodem raakt komt zodoende twee maal per dag los van de grond en ploft bij eb weer op de bodem neer. Als de gletsjer zich snel terugtrekt, krijg je een patroon van opeenvolgende ribbels. De afstand tussen de ribbels is dan de afstand waarover de gletsjer tussen twee laagwaters is teruggetrokken, volgens de metingen typisch een meter of 10. Het kán met gletsjers zoals Thwaites dus heel snel gaan – een paar kilometer per jaar is voor ijsbegrippen ongekend. Dit onderzoek komt voort uit rake vragen van nieuwsgierige mensen. Al is de huidige academie een uitputtende strijd tegen afgewezen onderzoeksvoorstellen, overvolle collegezalen en tijdelijke contracten, toch is het de grenzeloze nieuwsgierigheid waardoor het vuur in de wetenschapper blijft branden. De nieuwsgierige geest van De Gerlache leeft voort in het moderne onderzoek.||https://www.nrc.nl//nieuws/2022/09/30/zandribbels-op-de-oceaanbodem-a4143479
2022-09-30||Maanvis ‘Nemo’ heeft maar één zielig vinnetje||‘Die visgeur ruik ik al niet eens meer”, zegt bioloog Esther Dondorp, collectiebeheerder bij Naturalis, terwijl ze feloranje wegwerphandschoentjes aantrekt. Haar werklaarzen zitten vol witte spatten; restanten van het gipswerk dat ze deze ochtend heeft gedaan, samen met preparateur Mickel van Leeuwen. Urenlang zijn ze in de weer geweest met jutezakken en sneldrogend gips. „Alsof je een sinterklaassurprise aan het maken bent.” Het resultaat: een mal van ruim 2 meter doorsnede van Mola mola, oftewel de maanvis. De grootste beenvissoort die er bestaat – alleen ‘kraakbeenvissen’ zoals haaien en roggen zijn nog groter.  Het maken van de mal is de eerste stap in het opzetten van de maanvis, die uiteindelijk een plekje zal krijgen in het museum van Naturalis. Het is een ambitieus, specialistisch project, waarvan de voltooiing nog zeker maanden op zich zal laten wachten. Deze maandag staat in het teken van de gipsen mal en het ‘schoonschrapen’ van de vooralsnog bevroren vis: de huid moet worden ontdaan van een slijmlaag en van parasieten. De komende dagen zullen Dondorp en Van Leeuwen samen met Naturalis-preparateur Becky Desjadins en enkele stagiairs de vis villen, en van zijn organen ontdoen. Daarna gaat de schoongemaakte huid voor een maand of twee in een zoutbad, om te looien. „Op basis van de gipsen mal maken we in de tussentijd een afgietsel van polyurethaanschuim”, zegt van Leeuwen. „En dan is het een kwestie van de huid daar overheen trekken, als een nauwsluitend jasje, en bevestigen met lijm en honderden kleine spijkertjes.” De weke delen – de ogen, de kieuwen en de mond – worden nagemaakt met siliconen. „In Duitsland kun je ook wel kunstogen kopen voor opgezette dieren, maar die van maanvissen zijn te specifiek, dus die maken wij zelf.” In zijaanzicht is Mola mola rond als de volle maan; van voren gezien oogt hij langwerpig. De vis heeft alleen een rugvin en een anaalvin en twee kleine borstvinnetjes. Een staartvin ontbreekt. In de oceanen waar maanvissen normaal gesproken leven – van de tropen tot aan Alaska – dobberen ze vaak op hun zij op de golven, alsof ze aan het zonnebaden zijn. Om die reden wordt de soort in het Engels ‘sunfish’ genoemd. Om voedsel te zoeken duiken ze tot soms wel 1.000 meter diepte, waar ze zich te goed doen aan kwallen, inktvissen en kleine visjes.   Deze veel kleinere maanvis uit de collectie van Naturalis is al eerder opgezet en wordt gebruikt als voorbeeld.  Foto Pepijn Kouwenberg En juist dat duikgedrag is de Mola mola die nu aan de voeten van Dondorp ligt vermoedelijk fataal geworden. Maanvissen horen helemaal niet in de Noordzee thuis. Die is veel te ondiep, en bovendien raken ze richting kust gedesoriënteerd door de schuin oplopende bodem. Dat er met enige regelmaat tóch een maanvis te zien, komt  door de wind: bij een westerstorm kan er een  uit koers raken. Dat is waarschijnlijk ook met dit exemplaar gebeurd. Op 13 december 2021 spoelde de vis verzwakt aan voor de kust van Ameland. De kieuwen en vinnen bewogen nog, de mond ging open en dicht. Maar op het zand had hij geen schijn van kans. Medewerkers van het Reddingsteam Zeedieren ontfermden zich over het gestrande dier, en namen contact op met Naturalis. Of ze wellicht interesse hadden in een dode maanvis? Dondorp was direct enthousiast. In Nederland spoelen wel vaker maanvissen aan – in 2015 ging het zelfs om meerdere in één jaar. „Maar zo’n groot volwassen exemplaar, van meer dan 400 kilo… Dat was al ruim een eeuw niet meer voorgekomen”, zegt ze terwijl ze op het zaagsel naast het dode dier knielt. „Die wilden we graag aan onze collectie toevoegen.” De maanvissenverzameling van Naturalis omvat tot nu toe enkele kleinere vissen op sterk water, en acht opgezette exemplaren. Die zijn al behoorlijk oud: variërend van een negentiende-eeuws Zuid-Afrikaans exemplaar, opgevuld met stro, tot een gipsen variant uit 1940. De allergrootste maanvis uit de collectie spoelde in 1889 aan – ook op 13 december, en ook op Ameland – en is maar liefst 2,73 bij 2,23 meter. De huidige maanvis is net iets kleiner: 2 bij 1,84 meter. Opvallend is dat hij maar aan één kant een zijvin heeft, en ook nooit een tweede lijkt te hebben gehad. Officieel staat de aangespoelde Mola mola geregistreerd onder de naam RMNH PISC 84920, maar in de wandelgangen wordt hij al ‘Nemo’ genoemd. „In de tekenfilm is Nemo weliswaar een clownsvis en geen maanvis, maar hij heeft wel één zielig vinnetje.”  Ruim negen maanden heeft Nemo in een gigantische vrieskist gelegen bij -20 graden Celsius. Van Leeuwen: „Nu moet hij zo geleidelijk mogelijk ontdooien. Als het te snel gaat is dat niet goed voor de huid.” In witte labjassen krabben twee stagiairs met houten verfmengspatels (‘gewoon uit de bouwmarkt’) parasieten van het langzaam ontdooiende maanvislijf af. Met een pincet worden die in een buisje met alcohol gestopt. Dondorp: „Op een maanvis kunnen wel vijftig verschillende soorten parasieten voorkomen – platwormen, rondwormen, noem maar op. Sommige parasiteren uitsluitend op Mola mola.” De huidige oogst lijkt vooral uit parasitaire roeipootkreeftjes te bestaan. „Die leven van vissenbloed. Je ziet aan de huid dat ze her en der kleine gaatjes hebben gemaakt.” Toch zijn maanvissen tijdens hun leven niet geheel weerloos tegen parasieten. Tijdens het ‘zonnebaden’ aan het wateroppervlak doen meeuwen zich met plezier tegoed aan de ongewenste gasten van de maanvis. „Bovendien kunnen de vissen zelf tot wel drie lichaamslengtes hoog uit het water springen, en dan met een flinke klap weer neerkomen, waardoor de parasieten loslaten. Het zijn ontzettend sterke vissen. Dat zou je trouwens niet verwachten als je naar het skelet kijkt, want dat oogt juist heel poreus en fragiel. Doordat die botjes zo dun en licht zijn, kunnen maanvissen zo groot worden. Anders zouden ze te zwaar zijn en naar de bodem zinken.”  Gewapend met een  ijzeren handschoen wordt een oog verwijderd.  Foto Pepijn Kouwenberg De huid van de maanvis voelt ruw aan, als schuurpapier – schubben zijn er niet op te zien. Sommige delen geven mee als erop geduwd wordt, andere zijn nog te diep bevroren. Het oog ziet eruit als een wit-zwart gelatinepuddinkje. Dondorp: „Dat is naar buiten geplopt tijdens het ontdooien.” Van Leeuwen merkt op dat het nog een hele klus wordt om de huid open te snijden. „Bij zoogdieren gaat het sneller, maar maanvissenhuid is stug doordat er nog een dikke laag wit weefsel onder zit, vol met beenachtige structuren.” Het plan is om aan één kant een grote c-vormige inkeping in de huid te maken, om op die manier de organen te verwijderen. „Je hebt zeker twee mensen nodig om die flap open te houden, anders klapt-ie dicht.” Rond 16.30 uur zijn de meeste parasieten verwijderd en is de slijmlaag van de huid geschraapt; het werk voor vandaag zit erop. Van Leeuwen stopt een prop papier in de mond van de maanvis. „Nu het binnenlijf ook langzaamaan ontdooit, komt er vanuit de maag veel vocht naar buiten. Dat wil je absorberen, anders wordt de huid te week.” De stagiairs dekken de vis toe met hun witte labjassen, om het dooiproces nog wat te vertragen. Dondorp zet de ventilator uit en knipt het licht uit. „Slaap zacht, maanvis”, zegt een van de onderzoekers. De volgende dag wordt de vis gevild. „Ik heb er nog pijn van in mijn armen”, zegt Dondorp na afloop aan de telefoon. „We moesten die huidflap optillen met grote haken, en er half onderkruipen, maar het was loodzwaar. Uiteindelijk hebben we hem met een takel deels omhoog getakeld, zodat de flap door de zwaartekracht goed openviel. Ik was een beetje bang dat de bevroren vinnen zouden breken, maar het is allemaal goed gegaan.” Op woensdag wordt de huid verder afgepeld, met behulp van een scalpel en wat grotere messen. Later zal Van Leeuwen hem mooi ‘dunschillen’ – de binnenste vetlaag wordt ervan afgeschraapt – en in het loogbad leggen. „Je haalt  daarna een soort natte dweil tevoorschijn waarvan je denkt: hoe moet ik hier óóit weer een dier van maken? Maar dan langzaamaan trek je die huid over het afgietsel en krijgt de vis gestalte. Dat is wat taxidermie is, in letterlijke zin: het verplaatsen van de huid.” Daarbij is het wel zaak dat de afmetingen precíes goed zijn, benadrukt hij. „Het maken van een exact passend kunstlichaam is het allermoeilijkste onderdeel van het proces. Daarom meten we van tevoren alles nauwkeurig op, en is de vis ook in de 3D-scanner geweest. We willen hem zo levensecht opzetten, tot en met de huidplooien aan toe.” Dondorp verexcuseert zich: het is tijd om de organen te verwijderen. Met dikke overhandschoenen aan en een gasmasker op zullen zij en Van Leeuwen straks de organen uit de maanvis verwijderen. Niemand mag daarbij aanwezig zijn. „Het is familie van de giftige kogelvis, en dus willen we extra voorzichtig zijn. Van maanvissen weten we ook dat sommige populaties in sommige seizoenen gif bevatten, om die reden mag je ze hier in Europa ook niet eten.” Alle organen zullen worden schoongespoeld, gefixeerd met formaline en dan in alcohol bewaard. Daarna worden ze uitgeleend aan geïnteresseerde onderzoekers, om op die manier nog meer maanvismysterieën te kunnen ontrafelen. „Mola mola blijft een fascinerende, geheimzinnige soort.” De maanvis (Mola mola) leeft in grote oceanen en kan ruim twee meter groot worden. De onderzijde van de vis is lichtgrijs gevlekt, de bovenzijde donkergrijs gevlekt.  Vrouwelijke maanvissen dragen wel 300 miljoen bevruchte eitjes in zich mee  – meer dan welke diersoort ook. Lang niet al die eitjes groeien uit tot volwassen vissen, en Mola mola staat op de IUCN-lijst als ‘kwetsbaar’. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/30/maanvis-nemo-heeft-maar-een-zielig-vinnetje-a4143474
2022-09-30||Denken is lijden||Wanneer je piekert doe je niets anders dan je hersenen gebruiken, leert de oorsprong van het woord ons: het Indonesische pikir, afgeleid van het Arabische fikr, met in allebei gevallen ‘denken’ als betekenis. Maar waarom worden mensen, als ze alleen maar hun gedachten activeren, dan zo diep ongelukkig van het piekeren? Want dat ís erg. Het lijkt wel of peinzen, dubben, kniezen of tobben de samenleving aan het lamleggen is. Als het niet jonge meisjes zijn — zie het recente, grote onderzoek naar het welzijn en de gezondheid van Nederlandse jongeren tussen de elf en zestien jaar — dan zijn het huishoudens die niet weten hoe ze de energierekening moeten betalen. Alsof dat niet genoeg is, is Feyenoord-keeper Justin Bijlow niet geselecteerd voor het Nederlands elftal. Waarom toch niet, hoe moet het nou met de penalty’s? Zelfs Poetin piekert –  het is ‘onrustig in de buik van Rusland’, aldus De Telegraaf — en daar gaan wij dan weer over piekeren. In de politiek piekert men zich suf. En: hoe rechtser hoe meer kopzorgen. Neem Thierry Baudet die in het openbaar tobt: „Onder Rutte komen er elk jaar honderdduizenden vreemdelingen naar Nederland. Een aanslag op onze welvaart, onze cultuur en onze woningmarkt.” In de politiek piekert men zich suf,  en: hoe rechtser, hoe meer kopzorgen Het gekke is, vroeger had dat piekeren ook wel iets positiefs. Volgens het Woordenboek der Nederlandsche Taal kon je van iemand die ‘bepaalde theorieën had’ zeggen ‘hij zat altijd zwaar te pikiren’. En wat kan er nou mis zijn met zekere intense gedachten hebben over de dingen? Hangt ervan af. Aartspiekeraar Hamlet gebruikt het denken om vorm te geven aan het probleem –  hij overdenkt de vadermoord en het moederverraad om verder te komen met zijn dilemma (‘to be or not to be’). Hij geeft vorm aan de mentale chaos in zijn hoofd door poëtische woorden en zinsconstructie, dankzij Shakespeare, en dát stelt hem uiteindelijk ertoe in staat te handelen. Maar de gevolgen hiervan zijn desastreus. Het probleem met Hamlet is niet dat hij zoveel denkt, maar dat hij zo goed denkt. Nietzsche ziet namelijk in Hamlet de Dionysische mens. Beiden kampen met een staat van lethargie ingegeven door inzicht, en „kennis vernietigt daadkracht”. Zie hier de grote nachtmerrie van de piekeraar: door zijn ‘goede denken’ heeft die allang door hoe het echt zit. Maar volgens Nietzsche weet zo iemand héél goed dat handelen absurd of vernederend of allebei zal zijn. Wie piekert doet het goed – die leeft bewust, ‘bedenkt’ zijn leven. Maar de prijs is hoog. Weldra sta je centre stage in je eigen tragedie.||https://www.nrc.nl//nieuws/2022/09/30/denken-is-lijden-a4143698
2022-09-30||Opinie | Presidium Tweede Kamer gaat slordig om met Khadija Arib||Moet het mogelijk disfunctioneren van een oud-Kamervoorzitter nu nog worden onderzocht? De neutrale toeschouwer van het parlement valt momenteel van de ene verbazing in de andere als het gaat om het interne functioneren van de Tweede Kamer. Eerst zien we bij de Algemene Beschouwingen het gehele kabinet ongepast weglopen uit de vergadering, wanneer Tweede Kamerlid en FVD-fractievoorzitter Thierry Baudet een complotopmerking buiten de orde maakt en de voorzitter niet tijdig daartegen ingrijpt. Nauwelijks een week later blijkt dat het presidium van de Tweede Kamer (bestaande uit de Kamervoorzitter en acht ondervoorzitters) op grond van twee anonieme klachten de landsadvocaat heeft ingeschakeld, en op grond van diens bevindingen een extern onderzoek gelast naar het functioneren van Tweede Kamerlid Khadija Arib (PvdA) in haar vorige functie als Kamervoorzitter (van  13  januari 2016 tot 7  april 2021). Paul Bovend’Eert is hoogleraar staatsrecht aan de Radboud Universiteit Nijmegen.    Dat onderzoek  roept veel vragen op.  Ten eerste wekt het vooral verbazing dat het presidium anonieme klachten over Kamerleden in behandeling neemt, terwijl het toch doorgaans de regel is om alleen tot personen herleidbare klachten in  behandeling te nemen.  Of gaat het hier om grensoverschrijdend wangedrag, waarbij anonimiteit van de klagers verzekerd moet zijn? Het presidium en Kamervoorzitter Vera Bergkamp (D66) geven hierover vooralsnog geen uitsluitsel, behalve dan dat voorzitter Bergkamp inmiddels heeft medegedeeld dat het gaat over een kwestie van ‘sociale veiligheid’. Rechtvaardigt zo’n kwestie echter anonieme klachtbehandeling?  Daarnaast is het verbazingwekkend dat het betrokken Kamerlid, Arib,  kennelijk niet gevraagd is om te reageren op de klachten voordat aan de landsadvocaat een onderzoek werd gevraagd.  Pas nadat op basis van de bevindingen van de landsadvocaat besloten werd  tot een extern onderzoek ging de voorzitter, volgens haar eigen mededelingen, op zoek naar  het betrokken Kamerlid om haar te informeren. Maar had dat niet veel eerder moeten gebeuren? Het een en ander getuigt op het eerste gezicht bepaald niet van procedureel zorgvuldig handelen. Het lijkt er zo sterk op dat men heel slordig met elkaar omgaat in het parlement.  Ten tweede trekt de aard van de klachten de aandacht. De burger krijgt via de berichtgeving in de pers te horen dat de klachten betrekking hebben op het functioneren van Arib in haar vorige functie als Kamervoorzitter, en dat die klachten   haar optreden ten aanzien van ambtenaren van de Tweede Kamer betreffen (‘schrikbewind’, ‘machtsmisbruik’). Voorzitter Bergkamp benadrukt dat het haar zwaar valt om een onderzoek in te stellen, „maar het is onze taak als werkgever om iets te doen met signalen”. Over de verdere inhoud van de klachten wordt geen mededeling gedaan. Het  Kamerlid Arib voelt zich zo begrijpelijkerwijs „voor de bus gegooid”.  Toezicht op Kamerleden is niet aan het presidium opgedragen Kijken we naar de arbeidsverhoudingen in de Tweede Kamer, dan valt op dat de Tweede Kamervoorzitter helemaal niet de leiding heeft over de ambtenaren van de Kamer. De griffier van de Kamer heeft volgens het Reglement van Orde in de Kamer de leiding over de ambtelijke organisatie. Het presidium houdt hierop toezicht.  Benoeming, ontslag en andere rechtspositiebesluiten ten aanzien van ambtenaren in de Kamer zijn opgedragen aan de griffier, en in enkele gevallen aan het presidium. De Kamervoorzitter heeft vooral tot taak leiding te geven aan de politieke werkzaamheden van de Kamer.  Deze rolverdeling heeft, als het goed gaat, het belangrijke voordeel dat een niet politiek gekleurde griffier met vereiste deskundigheid aan de omvangrijke (niet politieke) ambtelijke ondersteuning leiding geeft, terwijl een politiek gekleurde voorzitter de activiteiten in het parlement begeleidt.  Uiteraard is de Kamervoorzitter ook nauw betrokken bij het functioneren van de ambtelijke organisatie. Zo was Kamervoorzitter Arib  kennelijk destijds betrokken bij een reorganisatie van de ambtelijke dienst.  Maar de voorzitter heeft, zoals gezegd, volgens het Reglement van Orde niet de leiding.  Natuurlijk is het denkbaar dat een Kamervoorzitter, of een ander Kamerlid, in de omgang met medewerkers van de Kamer zich niet naar behoren gedraagt en daarbij zelfs (ernstig) over de schreef gaat, maar het is dan in eerste instantie aan de ambtelijke leiding, de griffier en/of het presidium, om de Kamervoorzitter of het Kamerlid te corrigeren en tot de orde te roepen.  De medewerkers van de Tweede Kamer moeten erop kunnen vertrouwen dat hun leidinggevenden (griffier met toezicht van presidium) hen zo nodig in bescherming nemen. Dat is een kwestie van sociale veiligheid bieden in de werksfeer. De voorzitter heeft  niet de leiding over de ambtenaren van de Tweede Kamer  De Tweede Kamer beschikt daarnaast ook over een ondernemingsraad die dergelijke misstanden aan de orde kan stellen. De praktijk in dit parlement en in andere parlementen (vergelijk de recente misstanden van grensoverschrijdend gedrag van politici in het Britse Lagerhuis) in Europa leert dat medewerkers van het parlement die steun en bescherming van hun ambtelijke leiding zeker behoeven en onder omstandigheden hard nodig hebben.  Wellicht heeft de interne organisatie van de Tweede Kamer hier niet goed gefunctioneerd, nu achteraf pas, nadat Arib haar functie als Kamervoorzitter al een hele tijd geleden heeft neergelegd, klachten in behandeling worden genomen. Of de klachten enige grondslag hebben is overigens op dit moment onbekend.  De meningen over het functioneren van  Arib als Kamervoorzitter zijn volgens de berichten nogal verdeeld.  Ten derde is het de vraag wat met zo’n extern onderzoek, als door de landsadvocaat is aanbevolen, wordt beoogd. Het kan zeker zinvol zijn om te onderzoeken of de ambtelijke leiding (griffier/presidium) naar behoren kan functioneren, en of zij daadwerkelijk ervoor zorgt dat medewerkers van de Kamer in een sociaal veilige omgeving  kunnen werken. Maar wat is de zin van een onderzoek naar het functioneren van Kamerlid Arib in haar vorige functie als Kamervoorzitter? In de media wordt gesuggereerd dat een dergelijk onderzoek nodig zou zijn met het oog op een toekomstige functie van Arib in de Tweede Kamer als voorzitter van een enquêtecommissie. Het presidium gaat in dat geval  echter zijn boekje ver te buiten. Het een en ander zou betekenen dat het presidium voortaan voor allerlei functies van Kamerleden in de Tweede Kamer, al of niet naar aanleiding van anonieme klachten,  geschiktheidsonderzoeken zou kunnen doen uitvoeren. Dat toezicht op Kamerleden is echter helemaal niet aan het presidium opgedragen. In die zin is het noodzakelijk dat de Tweede Kamer zich bezint op de vraag hoe men zorgvuldiger overeenkomstig bestaande  procedures met elkaar moet omgaan. Rommelig functioneren gaat slechts ten koste van het vertrouwen van de burger in het parlement. ||https://www.nrc.nl//nieuws/2022/09/30/presidium-tweede-kamer-gaat-slordig-om-met-khadija-arib-a4143696
2022-09-30||Rechter: Thaise premier mag aanblijven|| De Thaise premier, Prayut Chan-ocha, mag aanblijven. Zijn achtjarige termijn heeft hij niet overschreden bepaalde de Thaise rechter vrijdag, zo melden   lokale en internationale media. Prayut was tijdelijk geschorst en pakt nu zijn functie weer op.   Prayut kwam op 24 augustus 2014 na een militaire coup aan de macht. In 2017 schreef het regime een nieuwe grondwet, waarin  werd opgenomen dat een regeertermijn niet langer mag duren dan acht jaar. Afgelopen augustus werd de roep om Prayuts aftreden groter, maar hij weigerde ondanks massale straatprotesten. Volgens Prayut was het einde van zijn termijn nog niet bereikt: zijn officiële regeerperiode was pas echt begonnen na de – door het regime gecontroleerde – verkiezingen in 2019, of anders hooguit bij het van kracht worden van de nieuwe grondwet, twee jaar later. De rechter accepteerde dat laatste argument en bepaalde dat zijn regeerperiode is begonnen in 2017. Als hij volgend jaar wordt herkozen, eindigt zijn regeerperiode uiterlijk in 2025.   In Bangkok gingen mensen de straat op uit onvrede over het vonnis. Verschillende pro-democratische studentengroepen  en aanhangers van oppositieleden hebben al op sociale media aangekondigd vrijdagmiddag in de Thaise hoofdstad te protesteren.  Eerdere pro-democratische protesten, zoals die in 2020, werden  hard neergeslagen. Duizenden burgers, vooral jongeren, gingen de straat op om hun stem te laten horen tegen het militaire regime en tegen de ondemocratische rol van de Thaise koning. Zo’n tweehonderd activisten, vooral jongeren, werden opgepakt en veroordeeld wegens majesteitschennis. Waarnemers verwachten meer protesten in de aanloop van de verkiezingen in mei 2023.||https://www.nrc.nl//nieuws/2022/09/30/rechter-thaise-premier-mag-aanblijven-a4143695
2022-09-30||&#8216;Oekraïense leger dicht bij heroveren belangrijke Oost-Oekraïense stad Lyman&#8217;||Het Oekraïense leger zet belangrijke stappen richting het heroveren van de belangrijke Oost-Oekraïense stad Lyman, die eind mei aan de Russen verloren ging. Russische eenheden in de stad worden vanaf verschillende kanten ingesloten, en zijn volgens de Russen zelf inmiddels „semi-omcirkeld”. De door het Kremlin aangestelde autoriteiten in de Donetsk-regio spreken van „alarmerende berichten” van het front, meldt persbureau Reuters. Ook in dorpjes rondom Lyman raken de Russen de controle kwijt, aldus de Kremlingezinde autoriteiten op Telegram. Om de regio werd in mei lang en hard gevochten. Inzet was het grote spoorknooppunt dat in Lyman ligt, waardoor de stad van groot strategisch belang is, meldt ook de Amerikaanse denktank Insitute for the Study of War. Het spoornetwerk in de stad wordt onder meer ingezet voor de distributie van wapens en andere voorraden.||https://www.nrc.nl//nieuws/2022/09/30/oekraiense-leger-dichtbij-heroveren-belangrijke-oost-oekraiense-stad-lyman-a4143693
2022-09-30||Yukine Kuroki wint het Pianoconcours Liszt Utrecht||Yukine Kuroki (1998) heeft donderdagavond de eerste prijs van het Internationaal Pianoconcours Liszt Utrecht gewonnen. De Japanse krijgt 25.000 euro en mag op zondagochtend 2 oktober optreden in het Concertgebouw in Amsterdam. De andere twee finalisten, Derek Wang (VS, 1998) en Yeon-Min Park (Zuid-Korea, 1990) kregen allebei een tweede prijs van 10.000 euro. Park neemt ook de publieksprijs (2.500 euro) mee naar huis. Alle drie moesten ze zich donderdagavond bewijzen met de Grosse Fantasie ‘Wanderer’ van Schubert, in Liszts bewerking voor piano en orkest. De drie finalisten werden afgelopen week in de voorronde geselecteerd uit tien pianisten.  Liszt Utrecht, voorheen bekend als het Liszt Concours, veranderde deze editie van naam om meer te ‘focussen op het vieren, ontdekken en uitlichten’ van Liszts muziek. Toch ligt het zwaartepunt nog steeds op de competitie, die sinds 1986 elke drie jaar in Utrecht wordt gehouden. In de finalejury zaten dit jaar onder andere Nino Gvetadze en Wibi Soerjadi, die in het verleden zelf als deelnemer een prijs wonnen. Op de finale speelde ook Radu Ratering (2004). Hij won de zijcompetitie NLiszt van drie andere Nederlandse deelnemers tussen 16 en 21 jaar. Spelen op de finale van het hoofdconcours was, naast 2.500 euro prijzengeld, de inzet van die wedstrijd. Het volgende Liszt Utrecht is in 2026.  V.l.n.r.: Derek Wang (2e prijs), Yukine Kuroki (1e prijs), Yeon-Min Park (2e prijs en publieksprijs). Foto ALLARD WILLEMSE  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/30/yukine-kuroki-wint-het-pianoconcours-liszt-utrecht-a4143694
2022-09-30||Bij het slopen zag men ineens iets moois||De Chileense kunstenaar Jorge Kata Nuñez (69) kon het maar moeilijk geloven toen hij in 2018 werd gebeld met de vraag of hij  naar de bouwput aan het Osdorpplein in Amsterdam kon komen. Er was iets dat hij moest zien,  wellicht herkende. „Dit is onmogelijk”, dacht de kunstenaar, die per toeval in Nederland was om een van zijn werken te restaureren. „Het is al zo lang geleden.”  Daar stond hij dan, tussen het gruis en de stapels bakstenen. Op de plek waar straks 93 appartementen, het nieuwe stadsloket en het stadsdeelkantoor  Nieuw-West verrijzen, stond Nuñez oog in oog met een levensgrote muurschildering die onmiskenbaar door hem was gemaakt. 23 meter lang, bijna vier meter hoog en, tot zijn eigen  verrassing, als nieuw. De muur zat  ingeklemd tussen  twee andere muren, het werk was sinds 1981 nauwelijks aangetast.  „Ik was het werk helemaal vergeten”, blikt Nuñez deze week telefonisch, en hoorbaar geëmotioneerd terug. „De meeste   muurschilderingen zijn tijdelijk, maar deze was na 41 jaar nog in bijna perfecte staat.” Vorige week vrijdag werd Chile Vencerá (‘Chili zal overwinnen’) – na restauratie door Nuñez en zijn Chileense compagnon Juan Heinsohn Huala (64)  – weer onthuld, een paar dagen voor Nuñez terugvloog naar Chili.  De bouw is  nog in volle gang, maar binnenkort kijken   ambtenaren vanuit het stadsdeelkantoor door een  glazen wand  uit op de muur,  die dan staat ingeklemd tussen twee gebouwen. Voorbijgangers kunnen door een glazen deur een glimp opvangen van het werk, dat door spots in de grond  zal worden verlicht. Toen de muur  tevoorschijn kwam tijdens de sloop, wist projectmanager Annemieke Witteveen (MRP Development) meteen dat het meer was dan doorsnee graffiti. De Chileense vlag, het spandoek met ‘no al fascismo’, en bovenal de kenmerkende stijl van het werk: grote vlakken, dikke zwarte lijnen en felle kleuren. Dat moest het werk van de Brigada Ramona Parra (BRP) zijn, vertelde haar ex-docent bouwkunde: een Chileens kunstenaarscollectief dat via muurschilderingen actie voerde voor democratie en vrije rechten in Chili.  Die acties begonnen eind jaren 60. Het collectief voerde campagne voor presidentskandidaat Salvador Allende, toen nog in de illegaliteit,  met leuzen in plaats van schilderingen. De schilderscollectieven die in de jaren na  Allendes verkiezingszege opbloeiden werden na de staatsgreep in 1973 verboden, de werken vernietigd en de kunstenaars vastgezet, gemarteld en verbannen. Eenmaal gevlucht zetten Nuñez en zijn collectief  hun acties   voort in Nederland. In de twintig jaar dat generaal Pinochet Chili in zijn dictatoriale greep hield   maakte het collectief, uit solidariteit  met zijn thuisland, zo’n zestig geëngageerde muurschilderingen, met name in Rotterdam. Ruim veertig daarvan zijn inmiddels helemaal verdwenen.   De muur in Amsterdam is extra bijzonder, omdat het door de hele buurt werd gemaakt.  „In 1981 was het bittere ellende in Chili, mensen zochten hun vermiste en vermoorde familieleden. Voor hen schilderden we op een culturele middag”, herinnert Nuñez zich. „We kregen een klein stukje muur aangewezen en ik dacht gelijk: wat zonde dat we niet de hele muur kunnen beschilderen. De organisatie ging akkoord, maar dat project zou dagen kosten.”  Buurtbewoners schoten massaal te hulp, ook de kinderen kregen een kwast in hun handen en binnen twee dagen was de muur af: een verzameling symbolen, kenmerkend voor de stijl van BRP. Een paardenhoofd voor de kracht van het volk, een man en vrouw die samen een ster tillen, als teken van hoop. De gitaar voor de Chileense cultuur, vogels symboliseren de  natuur, het spandoek spreekt voor zich: ‘nee tegen fascisme’.   De heropening van de muur – op initiatief van ontwikkelaar MRP mogelijk gemaakt met ‘muureigenaar’ Kroonenberg Groep en de gemeente Amsterdam – was emotioneel, in het bijzonder voor Nuñez, zijn vriend Huala en  voor de Chileense ambassadeur Jaime Moscoso, die een traantje wegpinkte toen hij herinneringen ophaalde aan de gedeelde geschiedenis van de Chileense aanwezigen. „Aan de oever van de rivier in Santiago werden in de jaren 70  prachtige muurschilderingen gemaakt”, zegt Nuñez. „Tijdens de dictatuur zijn al die muren wit geverfd. In Chili hebben ze nooit de waardering gekregen die ze verdienden. Dat deze muur nu als een kunstwerk wordt onthuld, is fantastisch! Het maakt me trots. Het wordt eindelijk gezien.”     ||https://www.nrc.nl//nieuws/2022/09/30/bij-het-slopen-zag-men-ineens-iets-moois-a4143457
2022-09-30||Kremlin: aanval op geannexeerde gebieden is een aanval op Rusland||Een aanval op geannexeerde gebieden is volgens het Kremlin een aanval op Rusland. Dat heeft Kremlin-woordvoerder Dmitri Peskov volgens persbureau Reuters tegen verslaggevers gezegd. Het Kremlin beschouwt gebieden in de zelfuitgeroepen Volksrepubliek Donetsk die nog niet in Russische handen zijn volgens Peskov de jure ook als onderdeel van Rusland.   Rusland staat vrijdag op het punt om de vier door Rusland bezette oostelijke Oekraïense regio’s Donetsk, Loehansk, Cherson en Zaporizja in te lijven. Dinsdag liepen de vijfdaagse ‘referenda’ af, waarin een grote meerderheid van de inwoners zou hebben gestemd voor toetreding tot Rusland. Loehansk, dat vrijwel geheel in Russische handen is, gaat volgens het Kremlin ook geheel tot Rusland behoren. Waar de grenzen in de slechts deels door Rusland bezette regio’s Cherson en Zaporizja komen te liggen, moet volgens Peskov nog worden bepaald. De inlijving van deze gebieden heeft vergaande gevolgen. Volgens analisten zal het de angst voor de inzet van kernwapens verder aanwakkeren. Margarita Simonjan, hoofdredacteur van de Russische propagandazender RT, schreef eerder op Telegram: „Vandaag een referendum, morgen erkenning als deel van de Russische Federatie en overmorgen aanvallen op Russisch grondgebied die leiden tot een grootschalige oorlog met Oekraïne en met de NAVO.”||https://www.nrc.nl//nieuws/2022/09/30/kremlin-aanval-op-geannexeerde-gebieden-is-een-aanval-op-rusland-a4143692
2022-09-30||Orkaan Ian laat in Cuba en Florida een spoor van vernieling achter||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/30/orkaan-ian-laat-in-cuba-en-florida-een-spoor-van-vernieling-achter-a4143689
2022-09-30||Sta je daar, récht achter die cirkelzaag||Rechtshandigen hebben een blinde vlek voor de lotgevallen van de linkshandige minderheid. Dat is hun aangeboren voorrecht. Hun right privilege. De inkt van hún vulpen belandt nooit op de flank van hun hand. Zíj hoeven hun computermuis nooit apart in te stellen. Hun keukenschaar dóét het gewoon.   Maar het rechtshandig voordeel, en daarmee het beklagenswaardig lot der linkshandigen, schat je pas echt op waarde als je je verdiept in de bediening van de handcirkelzaag. Met die groot uitgevallen pizzasnijder doorklief je lange houten planken langs een rechte zaaglijn. Het ronde zaagblad heeft tanden die onprettig scherp aanvoelen nog zónder dat het blad ronddraait, laat staan met een toerental van zesduizend per minuut, oftewel honderd rondjes per seconde.  Het grootste gevaar is ‘terugslag’. Dat de tanden vastlopen in het hout. Het zaagblad kan niet meer vooruit, maar die rondtollende kracht moet érgens heen. Dan maar terug. Jouw kant op. Veel cirkelzagen hebben weliswaar een ‘terugslagbeveiliging’, maar die kan haperen. Om de kans op een bloedbad te verkleinen, is het raadzaam niet recht achter de zaag te staan. Zo is de zaag ook ontworpen. De handgrepen zitten namelijk niet achter het zaagblad, maar ernaast. Rechts het zaagblad, en links, eraan vastgeklonken, de pistoolvormige bediening.  Als je rechts bent, dan werkt dat perfect. Met je rechterknuist pak je dat pistool beet. Bovenop het pistool zit een tweede handgreep, zodat je met je linkerhand kunt bijsturen. (Dat is raadzaam, want een handcirkelzaag weegt al gauw vier kilo.)  Je hele lichaam bevindt zich dus veilig links van het zaagblad.  En wat als je links bent?  Er zíjn een paar linkshandige zagen op de markt. Maar je moet er gericht naar zoeken, in bouwmarkten liggen ze zeker niet standaard want tja, van alle honderd mensen zijn er negentig rechts. Rechtshandige verkopers zullen er doorgaans ook niet over beginnen (precies dát is right privilege). Leen je de zaag van je buren, dan ben je ook vrijwel zeker overgeleverd aan de rechtshandige norm.  En dan is het kiezen uit twee kwaden. Pakken linkshandigen het pistool beet zoals het ontwerp gebiedt, met rechts, dan bedienen ze de cirkelzaag met hun onvaste hand. Dat voelt onprettig, ook al kunnen ze bijsturen met links. En het is gevaarlijk, want nauwkeurig rechtuit zagen wordt moeilijker. Raakt een cirkelzaag uit de zaaglijn, dan dreigt terugslag.  Alternatief is de pistoolgreep vast te pakken met links. Dat voelt als een opluchting, maar dat is het allerminst. Want je lichaam bevindt zich nu récht achter de cirkelzaag. Bovendien moet je de  handgreep bovenop de pistool nu vastpakken met rechts. Je rechterarm doorkruist daardoor je gezichtsveld, zodat je je uitkijk op de zaaglijn belemmert. Dat bemoeilijkt het rechtuit zagen. Opnieuw dreigt terugslag.  Mocht het inderdaad misgaan, mocht de terugstuiterende zaag de huid en aderen van je arm doorklieven, dan rest er  één houtsplintertje hoop.  Dat het je réchterarm is.||https://www.nrc.nl//nieuws/2022/09/30/sta-je-daar-recht-achter-die-cirkelzaag-a4143691
2022-09-30||Gaat het hippe padel het tennis overvleugelen?||Het is niet dat ze nóóit meer tennist, zegt Désirée Sijben, bestuurslid bij tennisvereniging De Helster in Elst. „Dat komt omdat ik nog in een paar tennisclubjes zit.” Maar tegenwoordig is padel haar grote liefde. En dat terwijl ze een paar maanden terug  pas voor het eerst  op een padelbaan stond.   Dat was bij haar eigen vereniging, waar dit jaar een tennisbaan werd opgeofferd voor twee padelbanen – een padelbaan is kleiner dan een tennisbaan. Sijben: „Ik was meteen verkocht. Ik vind het veel leuker dan tennis.” Padel, een kruising tussen tennis en squash, is volgens haar  „dynamischer en sneller”. Makkelijker onder de knie te krijgen, bovendien. Er is daarnaast „meer contact” tussen de vier spelers op het veld (padel is altijd dubbelspel).  „En je bent minder tijd kwijt met ballen halen.” Sinds de opening in maart zijn de banen in Elst razend populair.  Zozeer zelfs, dat het bestuur in augustus een bericht plaatste op de site van De Helster. Padel heeft te maken met „groeistuipen”, schreef het bestuur, en dat zou leiden tot ongewenst gedrag. Zoals niet-leden die spelen onder de naam van een lid. En er wordt, in tennisjargon, „creatief afgehangen”: spelers reserveerden een baan van negen tot tien uur ’s avonds, in de verwachting het laatste half uurtje tot de sluitingstijd, half elf, ook mee te kunnen pakken. Het bestuur beloofde de controles op te schroeven.   Padel speel je met vier spelers (twee tegen twee). Omdat je gebruik mag maken van de glazen zij- en achterwand heeft het iets weg van squash.  Het net tussen de spelers, de ballen en de puntentelling doen het weer lijken op tennis. Een padelracket is wel een stukje korter dan een tennisracket. De service moet onderhands. Na een stuit op de grond mag de bal een keer tegen de glaswand of zelfs tegen het hekwerk om de baan stuiten. Dat is  even wennen voor onervaren spelers, weet profspeler Bram Meijer, tevens coach: „In het begin is de glaswand je vijand, maar hij moet je vriend worden. Een bal is langer onderweg en dat geeft je meer tijd om te reageren.” Ook op een zondagochtend in september zijn allebei de padelbanen in trek. Terwijl op de tennisvelden in bijna doodse stilte de jeugdcompetitie gespeeld wordt, stuiven op de knalblauwe padelbanen spelers in het rond, vandaag voornamelijk mannen van rond de dertig. Of zíj weleens ‘creatief afhangen’? „Ja, dat hebben we wel gedaan”, zegt een van hen. „Maar nu niet meer hoor.” Aan Sijben vragen ze vervolgens of er nog padelbanen bijkomen bij De Helster. Want om een baan te reserveren moeten ze de wekker zetten en dan nóg lukt het niet altijd. Over twee extra banen wordt nagedacht, zegt Sijben. Maar  „een padelplein”, met nog meer banen, zou ze nog mooier vinden. Of dat gaat gebeuren is de vraag. Aan de komst van deze twee banen gingen al vele bestuursvergaderingen vooraf. Padelbanen zijn duur in aanleg: deze twee kostten de club 170.000  euro en de laatste tijd worden ze alleen maar prijziger. Dat terwijl niet duidelijk is hoelang de vereniging nog op deze plek in Elst kan blijven bestaan. Daarbij werd ook nog wel een tijd gedacht dat padel „een hype was”, zegt Sijben. Maar die fase is wel voorbij. Padel is „een blijvertje”, beaamt ook tennisbond KNLTB, die ook over padel in Nederland gaat. De padelcompetitie „groeit enorm”, zegt Erik Poel, algemeen directeur. Volgens de bond zijn er nu zo’n 190.000 padelspelers in Nederland. Vanuit het tennis werd de sport soms met argwaan bekeken, zag Bram Meijer, Nederlands kampioen bij de mannen samen met Uriël Maarsen. Volgens hem is dat veranderd. „Ook de tennisbond heeft padel omarmd”, zegt Meijer, die aan de KNLTB is verbonden als coach en ambassadeur van de sport.  Padel is „een blijvertje”, zegt tennisbond KNLTB, die ook over padel gaat Ondertussen blijft ook het aantal padelbanen flink toenemen: waren het er in 2020 nog 450, dit jaar zijn het er al ruim 1.400. Die verschijnen bij tennisverenigingen, zoals in Elst, maar ze worden ook door commerciële bedrijven uitgebaat, zoals Peakz Padel. In splinternieuwe indoorpadelhallen, soms inclusief dj, of gewoon in de buitenlucht. Ook deze ontwikkeling levert overigens ‘groeipijnen’ op: sommige omwonenden ervaren door padel meer geluidsoverlast  dan door tennisbanen. Op meldoverlastpadelbanen.nl zijn klachten binnengekomen over banen op  negentig  locaties in Nederland. En op twee plekken – in Amstelveen en Den Haag – lopen momenteel zelfs rechtszaken, zegt Erik Roelofsen, directeur van de Nederlandse Stichting Geluidshinder. „Veel gemeentes denken dat padel qua geluid hetzelfde is als tennis.” Volgens hem blijkt uit metingen dat dat niet klopt. Dat zit hem volgens Roelofsen onder meer in het „pók-pók-geluid” van de bal tegen het harde padelracket en het feit dat er altijd vier mensen op de baan staan. Daarnaast zijn er die glazen wanden, waar ook ballen tegenaan komen.  Volgens Poel van de KNLTB is de kritiek op padelgeluid „soms overtrokken”. De bond denkt bijvoorbeeld dat een deel van de gemelde overlast komt vanwege de „‘onbekendere’ geluiden”. Maar het  is desalniettemin „een aandachtspunt”. De NHS en de tennisbond werken samen aan een gemeenschappelijke richtlijn. Tekenend voor de toenemende populariteit is ook dat deze week de World Padel Tour, het grootste padeltoernooi ter wereld, in Amsterdam van start is gegaan. Twee Nederlandse bedrijven, Timeless Investments en Kroonenberg Groep, legden de licentie van het toernooi voor drie jaar vast. Directeur en gezicht van de World Padel Tour is voormalig proftennisser John van Lottum, zelf weer mede-eigenaar van padelbedrijf Plaza Padel. Speler Meijer en zijn partner Maarsen kregen als Nederlands kampioen een  wildcard, maar ze verloren woensdag in de eerste ronde van een Spaans topduo (nummer vier en nummer acht van de wereld).  „Superleuk dat de World Tour voor het eerst in Nederland is”, zegt Poel van de KNLTB. Tot nu toe werden grote toernooien vooral in Spanje gehouden. Daar is padel, dat vanuit Mexico is komen overwaaien, nu de tweede sport na voetbal, zegt hij.  Wie zijn eigenlijk die Nederlandse padelspelers? Waar komen ze vandaan? Zeker niet alleen uit het tennis zoals zijzelf, weet Sijben van De Helster. Er zitten bijvoorbeeld veel hockeyers tussen. En over de vier mannen die deze zondagochtend op de baan staan en met schijnbaar  gemak aan het spelen zijn, zegt ze: allemaal voetballers. „Of heb jij ooit getennist”, informeert ze nog bij een van hen. „Ikke niet”, antwoordt hij.  Dat is zo mooi aan padel, vindt ze. Iedereen met een beetje balgevoel kan al snel aardig meekomen. „Terwijl je bij tennis eigenlijk wel een paar jaar bezig bent, wil je een leuke rally spelen.” Alleen al omdat de service  zo ingewikkeld is om goed onder de knie te krijgen, waar die bij padel onderhands is. „In een uur ben je klaar om een wedstrijd te spelen.”  Foto Dieuwertje Bravenboer In Elst nam het ledenaantal dit jaar met een kleine tweehonderd toe, naar dertienhonderd. Het zal niet alleen door padel komen, ook ‘corona-proof’ tennis zit  na jaren weer in de lift, maar dat de nieuwe banen een flink aandeel hebben in de ledengroei, is wel duidelijk, zegt Sijben. Zo gaat het op andere plekken in Nederland ook, aldus de KNLTB.  De nieuwe aanwas verandert het dna van tennisverenigingen. „Het is even slikken voor de klassieke tennisliefhebbers om jongeren met een hoodie de baan op te zien gaan”, zei John van Lottum in februari tegen de Volkskrant. „Quiet please, daar doen ze bij padel niet aan.” Van een stammenstrijd wil Sijben niet spreken. Maar natuurlijk, zegt ze, tennis heeft een andere cultuur dan bijvoorbeeld voetbal.  „Als een pupil op de tennisbaan een keer schreeuwt wordt dat door de trainer de kop in gedrukt. Terwijl de kleintjes in het voetbal keihard gillen.”  Zijzelf heeft daar geen moeite mee. Integendeel: ze juicht de nieuwe instroom toe. Ook omdat de padelspelers de gemiddelde leeftijd van De Helster, van boven de vijftig, omlaag trekken. Nu is het alleen nog zaak om ze zover te krijgen om, net als de trouwe tennisleden, vrijwilligerswerk te doen voor de club.   Gaat padel het tennis overvleugelen? Zo’n vaart zal het niet lopen, zegt Poel van de KNLTB.  Tennis is, met een kleine 1.700 verenigingen, een van de grootste georganiseerde sporten van Nederland. „Ik zeg altijd: er zijn meer tennisclubs dan Albert Heijns.” In totaal liggen er volgens Poel tienduizend banen.  Maar hij denkt wel dat padel „in de buurt” gaat komen.  Padelspeler Meijer denkt wel dat zijn sport het tennis op den duur voorbij kan streven. Zeker als het ooit een olympische discipline wordt, zoals  liefhebbers hopen; 2032 wordt genoemd.  „Ik vind het veel spectaculairder dan tennis.” Zo mag een bal zelfs van buiten de padelkooi worden teruggeslagen in het veld. „Padel is een geweldige sport om naar te kijken.” Ook Sijben, die als kind al op de tennisbaan stond, denkt dat padel groter gaat worden dan tennis. Voor haar persoonlijk  geldt dat al. Zou ze tennis missen, als ze het vanaf nu nooit meer zou mogen spelen? „Als ik wel mag padellen? Nee.”||https://www.nrc.nl//nieuws/2022/09/30/hip-padel-concurreert-steeds-meer-met-het-chique-tennis-a4143690
2022-09-30||Minstens negentien doden door zelfmoordaanslag in Kabul||Bij een zelfmoordaanslag op een onderwijsinstelling in de Afghaanse hoofdstad Kabul zijn vrijdag minstens negentien doden gevallen. Dat meldt nieuwszender Al Jazeera. Zo’n 27 mensen zijn gewond geraakt. Het gaat om een van de dodelijkste aanslagen in Kabul in het afgelopen jaar. Het is niet duidelijk wie de aanslag heeft gepleegd.  Onder de slachtoffers zijn vooral middelbare scholieren die in het onderwijscentrum bezig waren met voorbereidingen voor hun toelatingsexamen voor de universiteit. Doorgaans zijn scholen in Afghanistan op vrijdag gesloten. Vanwege het toelatingsexamen gold bij dit onderwijsinstituut een uitzondering. Studenten waren bezig met een oefenexamen toen een „zelfmoordterrorist toesloeg”, stelt een politiewoordvoerder tegen Al Jazeera.  De aanslag vond plaats in de wijk Dasht-e-Barchi in het Westen van Kabul, waar veel inwoners tot de etnische minderheid Hazara behoren. Mensenrechtenorganisatie Amnesty International meldde eerder deze maand marteling en executies van Hazara door de Taliban. Amnesty spreekt van een breder geweldspatroon van de Taliban richting de Hazara, omdat zij de groep als tegenstander zien. De Hazara zijn daarnaast ook geregeld slachtoffer van aanvallen van de terroristische groepering die zich Islamitische Staat in Khorasan noemt. Tot dusver heeft geen enkele groep de aanval op de school opgeëist.  In de zomer van vorig jaar claimden de Taliban de macht in Afghanistan, nadat Amerikaanse troepen zich uit het land hadden teruggetrokken. In de jaren voor de machtsovername vonden er in Afghanistan geregeld terroristische aanslagen plaats. De Taliban beloofden als machthebber veiligheid en stabiliteit terug te brengen, maar ook nu worden er regelmatig aanslagen gepleegd. Meestal worden de aanslagen opgeëist door Islamitische Staat in Khorasan. Deze terreurbeweging verkeert vanwege ideologische verschillen in staat van oorlog met de Taliban. ||https://www.nrc.nl//nieuws/2022/09/30/minstens-negentien-doden-door-zelfmoordaanslag-in-kabul-a4143683
2022-09-30||&#8216;Tientallen doden en gewonden bij Russische aanval op burgerkonvooi in Zaporizja&#8217;||Bij een Russische raketaanval op een burgerkonvooi in het centrum van de oblast Zaporizja zijn zeker 23 doden en 28 gewonden gevallen. Dat schrijft de gouverneur van de regio, Oleksandr Staroech, vrijdag op zijn Telegram-kanaal. De mensen zouden in de rij hebben gestaan om naar het bezette gebied te reizen. Daar wilden zij familieleden ophalen en hulp verlenen. De berichtgeving is door NRC niet onafhankelijk te verifiëren.  Op foto’s die de gouverneur deelt zijn lichamen te zien tussen vernielde auto’s. Reddingswerkers zijn ter plaatse om de gewonden te helpen. Volgens persbureau Reuters heeft de raketinslag nabij de auto’s een krater achtergelaten. Staroech spreekt van „weer een terroristische aanslag door een terroristisch land” en heeft 1 oktober uitgeroepen tot een dag van rouw in de regio Zaporizja.  Een Russische vertegenwoordiger in het bezette deel van Zaporizja stelt bij het Russische staatspersbureau RIA dat juist Oekraïne achter de aanval zit. Rusland heeft sinds het begin van de invasie telkens ontkend burgerdoelen aan te vallen, ook al duikt er vrijwel dagelijks bewijs op van het tegendeel. Een onderzoekscommissie van de VN oordeelde vorige week definitief dat er sprake is van oorlogsmisdaden gepleegd door Russische militairen.||https://www.nrc.nl//nieuws/2022/09/30/tientallen-doden-en-gewonden-bij-russische-aanval-op-burgerkonvooi-in-zaporizja-a4143684
2022-09-30||China, India en Brazilië spreken zich niet uit over VN-resolutie die Russische annexatie veroordeelt||						Lees hier het nieuwe blog.
					 						China, India, Brazilië en Gabon hebben zich vrijdag van stemming onthouden over een resolutie die de Russische annexatie van vier Oekraïense regio’s veroordeelt. De resolutie is ingediend bij de VN-veiligheidsraad door de Verenigde Staten en Albanië. Rusland zelf had zijn veto uitgesproken, waardoor de resolutie werd verworpen. Dat meldt persbureau Reuters vrijdagavond. Tien landen, waaronder de VS en het Verenigd Koninkrijk, hebben wel voor de resolutie gestemd.  Eerder op de dag drong de Amerikaanse president Joe Biden er bij de internationale gemeenschap al op aan om de inname door Rusland af te wijzen. De Russische president Vladimir Poetin had aan het begin van de middag (Nederlandse tijd) aangekondigd Donetsk, Loehansk, Zaporizja en Cherson te annexeren als gevolg van de schijreferenda die eerder in die gebieden zijn georganiseerd.  Veel westerse landen hebben de acties veroordeeld en erkennen de uitslagen van de schijnreferenda niet. NAVO-chef Jens Stoltenberg stelde dat die in strijd zijn met internationale wetgeving. Hij betitelde de annexatie als een „illegale en illegitieme landroof”. Voor de NAVO-voorman is het „de grootste escalatie sinds het begin van de oorlog in februari”.

De VN-veiligheidsraad. Foto Andrew Kelly/Reuters

 De VN-veiligheidsraad. Foto Andrew Kelly/Reuters 						Jens Stoltenberg, secretaris-generaal van de NAVO, heeft zich in een persconferentie fel uitgesproken tegen de Russische annexatie van vier Oekraïense gebieden. „De schijnreferenda werden bedacht in Moskou en aan Oekraïne opgelegd, totaal in strijd met internationale wetgeving. Deze landroof is illegaal en illegitiem.” Stoltenberg spreekt van een cruciaal moment. „De combinatie van de mobilisatie, de roekeloze nucleaire retoriek en de illegale poging van vandaag om een deel van het territorium van Oekraïne te annexeren, vormt de grootste escalatie sinds het begin van de oorlog in februari. Het doel van Poetin is om ons af te schrikken van verdere steun voor Oekraïne, maar dat zal niet gebeuren.” Op het verzoek van Zelensky om versneld lid van de NAVO te worden, ging Stoltenberg niet direct in. „Elke democratie in Europa heeft het recht om NAVO-lidmaatschap aan te vragen. De deur van de NAVO staat open.” Het besluit om Oekraïne tot de verdragsorganisatie toe te laten, is aan de dertig lidstaten, aldus Stoltenberg. „We concentreren ons nu op de directe steun aan Oekraïne om zich te helpen verdedigen tegen de invasie.” Jens Stoltenberg, vrijdag tijdens de persconferentie in Brussel. Foto Yves Herman/Reuters 						Dmytro Koeleba, de Oekraïense minister van Buitenlandse Zaken reageert op de annexatie van vier regio’s van zijn land: „Met zijn poging om de Oekraïense gebieden Donetsk, Loehansk, Zaporizja en Cherson te annexeren, probeert Poetin territoria te pakken waarover hij niet eens de fysieke controle heeft. Niets verandert voor Oekraïne: we blijven ons land en volk bevrijden en onze territoriale integriteit herstellen.”
					 						Oekraïne wil versneld lid worden van de NAVO. Dat heeft de Oekraïense president Volodymyr Zelensky vrijdag in een videotoespraak aangekondigd. Hij zegt dat versnelde toelating tot het bondgenootschap „eerlijk voor Oekraïne” is en dat zijn land „de facto de weg naar de NAVO” al heeft afgelegd. Volgens Zelensky hebben de waarden van de NAVO in Oekraïne weer „vitale energie” gekregen doordat de landen van de militaire alliantie meehielpen in de strijd tegen Rusland. Hij acht de versnelde procedure kansrijk. „We weten dat het mogelijk is. We hebben gezien dat Finland en Zweden dit jaar zonder een actieplan voor het lidmaatschap tot het bondgenootschap zijn toegetreden”, aldus Zelensky. In zijn toespraak zegt Zelensky ook open te blijven staan voor een dialoog met Rusland. Hij benadrukt dat gesprekken echter onmogelijk zijn zolang de Russische president Vladimir Poetin staatshoofd is. „Wij zijn bereid tot een dialoog met Rusland, maar met een andere president”, zegt hij. Volodymyr Zelensky in zijn kantoor. Foto AP 						De Amerikaanse president Joe Biden dringt er bij de internationale gemeenschap op aan om „de illegale pogingen van Rusland” om de vier Oekraïense gebieden te annexeren „af te wijzen”. Volgens Biden zullen de Amerikaanse sancties gevolgen hebben voor hen die „politieke of economische steun bieden” aan de Russische acties op het Oekraïense grondgebied. Dat melden internationale persbureaus vrijdag. Vrijdag kondigde kondigde de Russische president Vladimir Poetin aan Donetsk, Loehansk, Zaporizja en Cherson in te nemen. Het Kremlin beschouwt de regio’s vanaf vandaag als Russisch grondgebied. Het Westen heeft de acties van Rusland stevig afgekeurd. Veel westerse landen erkennen de annexatie en de schijnreferenda daarover niet.
					 						„Nederland zal deze annexatie, net als die bij de Krim, nooit erkennen.” Dat heeft premier Mark Rutte (VVD) vrijdag gezegd in de wekelijkse persconferentie na afloop van de ministerraad. „De wereld zal niet accepteren dat Poetin met een paar pennenstreken de erkende grenzen verlegt.” De Russische annexatie van vier Oekraïense regio’s is „een nieuwe inbreuk op de territoriale integriteit van Oekraïne”, zei Rutte. „Een cynische methode van Poetin om de mobilisatie te rechtvaardigen en de zoveelste escalatie van deze illegale oorlog.” Rutte zegde toe dat Nederland een nieuw sanctiepakket zal steunen, dat nu op Europees niveau in de maak is.
					 						De annexatie van de vier Oekraïense gebieden heeft volgens Giorgia Meloni „geen juridische of politieke waarde”. Dat zegt de leider van de Italiaanse radicaal-rechtse partij Broeders van Italië volgens persbureau Reuters in een verklaring. Volgens Meloni toont Poetin opnieuw „zijn Sovjet-stijl, neo-imperialistische visie die de veiligheid van het hele Europese continent bedreigt”.  Meloni won deze week de Italiaanse verkiezingen en wordt naar verwachting de volgende premier van het land. Ze heeft al eerder afstand genomen van Rusland, maar partijen waarmee ze waarschijnlijk een coalitie vormt voelen meer sympathie voor Poetin. 						Aan het grondgebied van Oekraïne verandert niets, reageren Europese leiders kort na de toespraak waarin Poetin de annexatie van vier Oekraïense gebieden aankondigde. In een verklaring schrijven de regeringsleiders van de 27 EU-lidstaten dat ze de Russische referenda nooit zullen erkennen. „De Krim, Cherson, Zaporizja, Donetsk en Loehansk zijn Oekraïne”, staat in de verklaring. „We roepen alle staten en internationale organisaties op om deze illegale annexatie te verwerpen.” De Europese leiders beloven hun beperkende maatregelen tegen Rusland aan te scherpen. Ursula von der Leyen, voorzitter van de Europese Commissie, sluit zich daarbij aan met een reactie op Twitter: „Alle gebieden die illegaal door Rusland worden bezet, zijn Oekraïens en zullen altijd deel van dit soevereine land blijven.”  „Volstrekt verwerpelijk”, reageert ook de Nederlandse minister van Buitenlandse Zaken Wopke Hoekstra op de annexatie. „In de 21e eeuw kan er geen plek zijn voor dit soort gewelddadig imperialisme. Daarom ontbieden we de Russische ambassadeur. Onze boodschap is helder: Oekraïens grondgebied moet, en zal, Oekraïens grondgebied blijven.”
					 						Het Nederlandse kabinet heeft de Russische ambassadeur ontboden naar aanleiding van de annexatie van de vier Oekraïense gebieden Donetsk, Loehansk, Zaporizja en Cherson. Dat heeft minister Wopke Hoekstra (Buitenlandse Zaken, CDA) vrijdagmiddag bekendgemaakt. „Deze illegale annexatie door Rusland is volstrekt verwerpelijk. In de 21ste eeuw kan er geen plek zijn voor dit soort gewelddadig imperialisme. Daarom ontbieden we de Russische ambassadeur”, aldus Hoekstra. „Onze boodschap is helder: Oekraïens grondgebied moet, en zal, Oekraïens grondgebied blijven.” Eerder op de dag kondigde de Russische president Vladmimir Poetin aan de vier Oekraïense regio’s in te nemen. Het Kremlin beschouwt Donetsk, Loehansk, Zaporizja en Cherson vanaf nu als Russisch grondgebied. Aanleiding voor Poetin tot deze stap waren deze weeek georganiseerde schijnreferenda over de toekomst van de regio’s. In zijn toespraak riep de president Oekraïne op om de strijd te staken en met Rusland te onderhandelen.  Westerse landen erkennen de „volksraadplegingen” en annexatie van de Russen niet. Staatsrechtelijk zijn de Russische acties niet legitiem. Eerder op de dag noemde Hoekstra de annexaties „volstrekt illegaal”. Minister Kajsa Ollongren (Defensie, D66) typeerde de referenda als „schijnvertoon”. De ministers stelden Oekraïne te blijven steunen met het leveren van wapens.  De Russische ambassade in Den Haag. Foto Phil Nijhuis/ANP  						De Pro-Russische leiders van de vier bezette oostelijke Oekraïense regio’s Donetsk, Loehansk, Cherson en Zaporizja en de Russische president Vladimir Poetin hebben de documenten voor de inlijving ondertekend. Dat deden ze in de Sint Joriszaal in het paleis van het Kremlin. Hierna volgde applaus uit de zaal, die gevuld is met Russische hoogwaardigheidsbekleders.  De annexatie van de bezette regio’s wordt internationaal veelal niet erkend. De documenten die Poetin en de andere leiders tekenen, hebben geen staatsrechtelijke betekenis. De inlijving die Rusland hiermee probeert te verwezenlijken is illegaal.
					 						Poetin ging verder met een tirade tegen westerse waarden. „Mensen krijgen het aanbod om hun geslacht te veranderen, willen we dat in ons eigen land? Het is niet acceptabel.” De Russische president sprak van een dictatuur van westerse elites, gericht op de onderwerping van hun eigen inwoners. „Een complete ontkenning van mensenrechten. Ze bewegen richting openlijk satanisme.” Na de toespraak kreeg Poetin een staande ovatie.

President Poetin vrijdag tijdens zijn toespraak in Moskou. Foto Gavriil Grigorov/AP

 President Poetin vrijdag tijdens zijn toespraak in Moskou. Foto Gavriil Grigorov/AP 						In zijn toespraak in het Kremlin schildert Poetin Westerse landen af als samenspannende macht tegen Rusland. „Het Westen voert een hybride oorlog tegen Rusland”, zei de Russische president. Volgens Poetin heeft het Westen geen recht van spreken als het gaat om democratie, omdat het in de middeleeuwen al met kolonialisme is begonnen. Het Westen wil Rusland ook koloniseren, zegt hij. Daarnaast beschuldigde hij Westerse landen ervan dat ze Oekraïens graan voor zichzelf gebruiken. Rusland blokkeerde eerder de export van graan uit Oekraïne, waardoor de voedselvoorziening in Afrikaanse landen in gevaar kwam.
					 						De Russische president Vladimir Poetin heeft Oekraïne opgeroepen om de strijd te staken en de onderhandelingen te hervatten. Dat deed hij tijdens zijn toespraak in Moskou over de annexatie van de vier bezette Oekraïense regio’s. Volgens Poetin is Rusland er klaar voor om weer gesprekken te voeren. Daarnaast zei de Russische president dat de Oekraïense autoriteiten „de wil van het volk” om bij Rusland te horen moeten respecteren.
					 						De vier Oekraïense gebieden Donetsk, Loehansk, Zaporizja en Cherson zijn volgens Rusland vanaf nu Russisch grondgebied. De Russische president Vladimir Poetin heeft vrijdag tijdens een bijeenkomst in Moskou aangekondigd dat hij de uitkomst van de „referenda” die in die gebieden werden georganiseerd, overneemt. Het is niet duidelijk of de delen van de vier gebieden waar Rusland geen militaire controle over heeft, ook officieel geannexeerd zijn. „Deze mensen zijn van hun moederland weggerukt toen de Sovjet-Unie uiteenviel”, zei Poetin volgens persbureau Reuters. De honderden hoge Russische ambtsbekleders die in de Sint-Joriszaal van het Kremlin bijeengekomen waren, beantwoordden zijn aankondiging met applaus. Als de Oekraïense regio’s in de ogen van Rusland eigen gebied zijn, kan Poetin de pogingen van Oekraïne om ze heroveren bestempelen als aanval op zijn land. Dat kan hij aangrijpen als reden om de oorlog verder te laten escaleren. Toeschouwers lopen naar het Rode Plein in Moskou om te kijken naar de toespraak van Poetin. Foto Reuters 						De Russische president Vladimir Poetin heeft het parlement, de zogeheten Doema, geïnformeerd over de plannen om vrijdag de vier bezette Oekraïense regio’s te annexeren. Dat heeft de voorzitter van de Doema bekendgemaakt, meldt persbureau Reuters. Rusland staat op het punt om de oostelijke Oekraïense regio’s Donetsk, Loehansk, Cherson en Zaporizja in te lijven. De pro-Russische leiders in deze regio’s hadden Poetin verzocht de Doema op de hoogte te stellen van de plannen. Zij zijn vrijdag in Moskou om papieren voor de annexatie te tekenen. Op het Rode Plein in de Russische hoofdstad vinden festiviteiten plaats om de toetreding van de regio’s te vieren.  						Het Oekraïense leger zet belangrijke stappen richting het heroveren van de belangrijke Oost-Oekraïense stad Lyman, die eind mei aan de Russen verloren ging. Russische eenheden in de stad worden vanaf verschillende kanten ingesloten, en zijn volgens de Russen zelf inmiddels „semi-omcirkeld”. De door het Kremlin aangestelde autoriteiten in de Donetsk-regio spreken van „alarmerende berichten” van het front, meldt persbureau Reuters. Ook in dorpjes rondom Lyman raken de Russen de controle kwijt, aldus de Kremlingezinde autoriteiten op Telegram. Om de regio werd in mei lang en hard gevochten. Inzet was het grote spoorknooppunt dat in Lyman ligt, waardoor de stad van groot strategisch belang is, meldt ook de Amerikaanse denktank Insitute for the Study of War. Het spoornetwerk in de stad wordt onder meer ingezet voor de distributie van wapens en andere voorraden.

Oekraïense soldaten donderdag in een tank in de recentelijk heroverde stad Kupiansk, in de regio Charkov.  Foto Yasuyoshi Chiba/AFP

 Oekraïense soldaten donderdag in een tank in de recentelijk heroverde stad Kupiansk, in de regio Charkov.  Foto Yasuyoshi Chiba/AFP 						Een aanval op geannexeerde gebieden is volgens het Kremlin een aanval op Rusland. Dat heeft Kremlin-woordvoerder Dmitri Peskov volgens persbureau Reuters tegen verslaggevers gezegd. Het Kremlin beschouwt gebieden in de zelfuitgeroepen Volksrepubliek Donetsk die nog niet in Russische handen zijn volgens Peskov de jure ook als onderdeel van Rusland.   Rusland staat vrijdag op het punt om de vier door Rusland bezette oostelijke Oekraïense regio’s Donetsk, Loehansk, Cherson en Zaporizja in te lijven. Dinsdag liepen de vijfdaagse ‘referenda’ af, waarin een grote meerderheid van de inwoners zou hebben gestemd voor toetreding tot Rusland. Loehansk, dat vrijwel geheel in Russische handen is, gaat volgens het Kremlin ook geheel tot Rusland behoren. Waar de grenzen in de slechts deels door Rusland bezette regio’s Cherson en Zaporizja komen te liggen, moet volgens Peskov nog worden bepaald. De inlijving van deze gebieden heeft vergaande gevolgen. Volgens analisten zal het de angst voor de inzet van kernwapens verder aanwakkeren. Margarita Simonjan, hoofdredacteur van de Russische propagandazender RT, schreef eerder op Telegram: „Vandaag een referendum, morgen erkenning als deel van de Russische Federatie en overmorgen aanvallen op Russisch grondgebied die leiden tot een grootschalige oorlog met Oekraïne en met de NAVO.” Russische militairen staan op het Rode Plein in Moskou voor de ceremonie voor de annexatie van bezette Oekraïense gebieden door Rusland.  Foto Alexander Nemenov/AFP 						Bij een Russische raketaanval op een burgerkonvooi in het centrum van de oblast Zaporizja zijn zeker 23 doden en 28 gewonden gevallen. Dat schrijft de gouverneur van de regio, Oleksandr Staroech, vrijdag op zijn Telegram-kanaal. De mensen zouden in de rij hebben gestaan om naar het bezette gebied te reizen. Daar wilden zij familieleden ophalen en hulp verlenen. De berichtgeving is door NRC niet onafhankelijk te verifiëren.  Op foto’s die de gouverneur deelt zijn lichamen te zien tussen vernielde auto’s. Reddingswerkers zijn ter plaatse om de gewonden te helpen. Volgens persbureau Reuters heeft de raketinslag nabij de auto’s een krater achtergelaten. Staroech spreekt van „weer een terroristische aanslag door een terroristisch land” en heeft 1 oktober uitgeroepen tot een dag van rouw in de regio Zaporizja.  Een Russische vertegenwoordiger in het bezette deel van Zaporizja stelt bij het Russische staatspersbureau RIA dat juist Oekraïne achter de aanval zit. Rusland heeft sinds het begin van de invasie telkens ontkend burgerdoelen aan te vallen, ook al duikt er vrijwel dagelijks bewijs op van het tegendeel. Een onderzoekscommissie van de VN oordeelde vorige week definitief dat er sprake is van oorlogsmisdaden gepleegd door Russische militairen. Bedekte lichamen van omgekomen slachtoffers bij het humanitair konvooi in de oblast Zaporizja. Foto Stringer/Reuters 						In dit blog doet NRC verslag van de belangrijkste ontwikkelingen in de oorlog in Oekraïne.||https://www.nrc.nl//nieuws/2022/09/30/oekraineblog-30-september-a4143677
2022-09-30||De indrukwekkendste foto’s van de maand||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/30/de-indrukwekkendste-fotos-van-de-maand-21-a4143685
2022-09-30||De Porsche Cayman: herrie is léven!||Op de A28 richting Zwolle drong eens een hardnekkig penetrant gezoem mijn oor binnen, met een vermoeid glissando stijgend en dalend. Hing er een politiehelikopter boven me? Zaagde iemand langs de weg een oude eik om?  Toen zag ik aan de horizon de oorzaak opdoemen: een Porsche 911 GT3 RS. Die had al die tijd op honderden meters afstand een niet te harden tinnitus-experience over de wereld uitgestraald, terwijl de bestuurder keurig honderd reed. Over die tragikomedie gaat het hier. Een keel opzetten is archaïsch zelfbedrog van roofdieren en holenmensen. Je strot maakt je sterker noch sneller. Maar het reptielenbrein bereik je niet met argumenten. Dat slaat uitsluitend op beleving aan. Zwijgen is buigen, gillen hartstochtelijk verzet tegen de saaie rede. Herrie is LEVEN. Nu ben ik zelf de overlastpleger. De Porsche 718 Cayman GT4 RS is extreem luid. Ditmaal kan ik de associaties plaatsen. In de Star Wars-bioscoopfilms komt een rijkbehaard, aapachtig wezen voor, Chewbacca. Zijn oerklanken zitten tussen loeien en spreken, huilen en brullen in. Op een of andere manier is het Porsche gelukt dat timbre in de GT4 te mixen. Chewbacca zit in de motor. Hij bezoekt er de logopedist, zo te horen. Ze doen stemoefeningen op de route waarop ik ooit de 911 tegenkwam. Omhoog, omlaag. De klinkende essentie van het volle leven op de A28.  Daar huilt Chewbacca ditmaal namens mij. Bij Assen is een moesson losgebarsten. Op het asfalt ligt een film van water. Met 500 pk op semi-racebanden vorm ik een ernstig veiligheidsrisico. De GT4 RS kost 278.000 euro en zoveel geld ga je niet aan de vangrail hangen. Ik vertraag naar 90, de risee van de leasejongens. Echt een superpraktische auto. Anderzijds tel ik mijn zegeningen. Het angstzweet geeft grip aan het aalgladde suède stuur en het verbruik daalt naar een nooit meer te evenaren 1 op 10.  Ik trek één keer vol op. Op droog wegdek is dat met de GT4 een machtige ervaring. Dan kleeft hij kauwgomachtig aan het asfalt en is zijn wall of sound de slagroom op de taart, alsof een cirkelzaag je schedel splijt. Laat je het gas los, dan gaat het spoken in de auto. Eén trol laat voor je gevoel een remklauw aanlopen, een andere knijpt de brandstoftoevoer af tot je de motor bijna hoort verstikken. Vanuit de wielkasten hoor je een bombardement van opspattend grint tegen naakt staal tikken. Let op: dit alles is akoestische misleiding, geënsceneerde primitiviteit. De auto is oerdegelijk, maar voor het avontuur moet hij klinken alsof hij elk moment uit elkaar kan vallen. Dat werkt. Men voelt zich man. Jij houdt hem heel, schipper naast God.  Hij oogt als een racewagen met zijn gigantische carbon spoiler, die als de handgreep van een winkelwagen boven het grote dreiggebeuren zweeft. De lamellen op en inkepingen in de voorste wielkasten zijn balsem voor de mannenziel. Net als het traliewerk in de cabine, de rolkooi die je normaal alleen in circuitauto’s tegenkomt.  En dan wel zo’n kleinburgerlijk start-stop-systeem monteren, alsof het een Golf is. Van dat voorbeeldigheidsvertoon is deze Cayman niet gediend. In files en voor stoplichten slaat hij na tien seconden luidkeels protesterend aan met het geluid van een akoestische modderpoel waaruit stinkende luchtbellen opstijgen. Bij 800 toeren siddert de machine als een aardbeving. Je denkt: dit wordt een doodsrochel. Maar omdat het een Porsche is, blijft hij het gewoon doen.  Ik ben een automan, mij kan deze stompzinnigheid niet lang genoeg duren. Maar men stelle zich voor, welke indruk dit in de stad op tot awareness van vrij veel geraakte omstanders moet maken. De kopers moeten wel van aandacht houden. Wie zouden het trouwens zijn? Volgens mij laat de maffia Chewbacca staan. Die wil niet op die pijnbank van geluid, niet de ontbering van een kuipstoel zonder koeling en verwarming, geen deurgreepje dat ter gewichtsbesparing is vervangen door een sullig lusje. De telefoonhoesboef stapt in een AMG-Mercedes met massagestoelen. De GT4 is voor kapitaalkrachtige liefhebbers, die op circuit de spierballen nog laten rollen. Die mannen verdwijnen, net als hun auto’s. Dit zou een mooie laatste winkelwagen zijn voor Frits van Eerd. Men hoort zijn afscheidsgrap al over Zandvoort donderen. „Ik ga stil leven, jongens!” Waarna de laatste milieuactivist in de duinen de duurste boekenplank ter wereld krijsend achter de horizon ziet verdwijnen.  Motor zescilinder benzine, 3.996 cc  Vermogen 500 pk bij 9.000 toeren. Koppel 450 Nm bij 6.750 toeren  Aandrijving  achter Transmissie  automaat met dubbele koppeling, 7 versnellingen  Topsnelheid 315 km/u  Acceleratie 0 – 100 3,4 seconden  Verbruik gemiddeld 13,2 l/ 100 km (fabrieksopgave) CO2-uitstoot 299 g/km  Energielabel G Basisprijs 226.400 euro  Prijs testauto  278.082 euro ||https://www.nrc.nl//nieuws/2022/09/30/het-geluid-van-een-akoestische-modderpoel-a4143432
2022-09-30||In deze voedselbank hoeft niemand te weten waarom je er komt||‘Hé lieverd, kom je straks je tas halen of gaat het niet goed? Kun je wel eten wat we erin stoppen?” Millicent Schepman is net aangekomen bij kinderopvang Ikky in Almere Buiten. Vier vrijwilligers hebben  zo’n vijftig kratjes al half gevuld. In het ene een overmaatse courgette, margarine en boterhamworst, in een ander krat een maaltijdpakket, Heks’nkaas en bloedworst. Dat vullen ze straks nog aan met  wat nu nog wordt opgehaald. Er zijn kratjes ‘groot gezin’, ‘gezin 4 personen’ en kleine kratjes voor één of twee personen. Een groot deel halal. Schepman kijkt welke namen er vandaag op de lijst staan en heeft er één uitgepikt. „We maken ons een beetje zorgen, kom je snel weer?” Twee keer per week deelt de stichting Almere Buitengewoon, bij deze kinderopvanglocatie en vanuit een buurtkamer in Almere Haven van woningcorporatie Ymere, tassen met verse voedseloverschotten uit aan circa honderd gezinnen die moeilijk rondkomen. Het eten komt van supermarkten en  winkels, maar  ook van tuinders en akkerbouwers uit Flevoland, die met hun te kleine appeltjes of te grote courgettes nergens naartoe kunnen. Uit Oosterwold, een wijk waar bewoners zelf veel voedsel telen, komt deze ochtend iemand met de moestuinoogst. „Je moet de stad toch wat teruggeven”, zegt de Oosterwolder. Vijf jaar geleden begon Millicent Schepman (52) met het eerste vrachtje aardappelen, rode biet en postelein dat ze had opgehaald bij boeren uit de buurt. Vanuit de simpele gedachte: aan de ene kant is er te veel, aan de andere kant te weinig. In Flevoland barst het van de verse groenten. Tegelijkertijd telt Almere 12.000 huishoudens rond het sociaal minimum, met vaak een tekort aan gezond, vers voedsel.  Het begon met maaltijden. Maar waar mensen samen eten, zag Schepman, worden al snel recepten uitgewisseld. En zelf koken maakt zelfredzaam. Daarom krijgen ‘cliënten’ nu een voedseltas, zodat ze zelf kunnen beslissen of ze van aardappelen en boontjes roti of stamppot maken. Het eerste jaar kreeg Schepman als projectleider betaald met subsidie van de gemeente. Maar sinds de zomer van 2018 is Buitengewoon een stichting met nul betaalde krachten, 35 vrijwilligers en tientallen donateurs en sponsoren. Ze had kunnen aansluiten bij andere voedselbanken in Almere. Maar Schepman wil het ánders. Geen lange distributieketens waarin voedsel (te) lang onderweg is, geen voorraden, geen winkeltje. Zoveel mogelijk ophalen en uitdelen op dezelfde dag. Wie een tas wil, betaalt daar 2 euro voor. Want: „Voedsel heeft waarde.” Bovenal wil Schepman geen drempels voor gezond eten. Als hulpverleners in de wijk zien dat gezinnen het zwaar hebben,  bellen ze Schepman. Nieuwe ‘cliënten’ hoeven geen bankafschriften te overleggen. „Hun verhaal blijft bij mij. Niemand hoeft te weten waarom je hier komt.” Op deze donderdagochtend in september staan al voor 10 uur de eerste mensen voor de deur te wachten. Ali Barke, een muzikant uit Syrië, die van 120 euro per week een gezin met vier puberzoons te eten moet geven. En een moeder met een baby en een dochter van zeven met een budget van 50 euro per week. „Ik kan de eindjes net aan elkaar knopen, maar m’n boodschappenmandje wordt steeds leger. Ze zeggen dat je kinderen eerst hartig beleg op brood moet geven. Ik geef meestal hagelslag, want dat is goedkoper. Vleeswaren of kaas koop ik nooit.”  Alleen al daarom betaalt ze graag  2 euro voor een voedseltas. Als er een pakje kipfilet in zit, heeft ze het er alweer uit. Al loopt ze nu wel zes weken achter met betalen. „Mijn naam hoeft niet in de krant. Zo leuk is het niet om te zeggen dat je hier komt.” Meer mensen komen voortaan in aanmerking voor voedselhulp, maakte Voedselbanken Nederland onlangs bekend. Het bedrag dat huishoudens maandelijks voor voedsel en kleding overhouden om toegelaten te worden, mag nu hoger liggen: 300 euro voor alleenstaanden en 630 euro voor een huishouden  van vier.  Terwijl meer mensen een beroep doen op  voedselhulp, neemt  het aanbod aan voedsel af bij de Voedselbanken. Voedselbanken Nederland wijt dit aan het feit dat leveranciers onder invloed van inflatie ook zuiniger werken.  Daarnaast bieden supermarkten minder aan  doordat ze voedselverspilling proberen terug te dringen. Voedsel dat de houdbaarheidsdatum nadert, wordt vaker met korting verkocht of weggegeven. Die producten gaan dan niet meer naar de voedselbank. Zo begon Albert Heijn deze maand met ‘overblijvers’-pakketten.    Het aanbod van voedselloopt bij Stichting Buitengewoon nog niet terug, volgens Millicent Schepman. Wel is de stichting afhankelijk van donoren om de voedselhulp te kunnen organiseren. Overigens hanteert Buitengewoon geen budgetnorm voor nieuwe cliënten. Yvonne Wanrooij (41) gaat nog eens extra rechtop staan als ze haar naam spelt. Ze schaamt zich niet, zegt ze. „Ik ben blij dat ik hier terechtkan. En ik heb hier ook niet om gevraagd.” Tien jaar geleden kreeg ze een hersenbloeding, reïntegratie mislukte. Wanrooij  wil niet naar de Voedselbank. „Daar moet je je hele hebben en houwen op tafel leggen. En als je net te veel geld hebt, gooien ze je er weer uit.” In haar eenpersoonskrat zit vandaag ham, worst, yoghurt, paprika, cordon bleu, aardappels, appels, bosui. Ze hevelt de inhoud van het kratje  over in haar boodschappentas. „Ook melk! Die was nét op. En Heks’nkaas, dat alleen al kost bijna 3 euro.” Ze is niet de enige die van veel producten tot op de cent nauwkeurig weet hoeveel duurder ze zijn geworden. „Een tube mayonaise is van 50 cent naar 1,05 euro gegaan. Ik doe nooit meer een impulsaankoop, je wordt je zo bewust van alles.” Op de prijzen letten, doet iedereen hier. Op het plein voor de bso bespreken mensen met elkaar welke supermarkten afgeschreven spullen weggeven, hoe laat er waar wordt afgeprijsd en waar de kortingsacties zijn. Ze fietsen soms langs drie supermarkten per dag voor de aanbiedingen.  Het omgekeerde ziet Millicent Schepman ook: „Aan het begin van de maand, als er even geld is, gaan ze naar McDonald’s en kopen ze een Staatslot. Lang niet iedereen natuurlijk. Maar wat bekend is van mensen met fulltime financiële shit: je kunt door de stress alleen nog maar kortetermijnbeslissingen nemen.”  De regels van Buitengewoon zijn duidelijk: cliënten mogen 52 weken een tas halen, daarna moeten ze de boel weer op de rit hebben en plaatsmaken voor mensen op de wachtlijst. De hulp is tijdelijk. In principe. Want  als je hoort hoe lang veel mensen hier al komen – 15 maanden, anderhalf jaar – weet je ook: armoede is zelden tijdelijk.  En het is niet iets dat de laatste tijd opspeelt, door inflatie en stijgende energieprijzen. Tijdens de eerste coronalockdown zag Schepman ook al een  toename van het aantal aanmeldingen. „Laatst was in het nieuws dat kinderen in Rotterdam met honger naar school gaan. Dat gebeurt hier ook. Het verbaast me eerder dat ik niet méér aanmeldingen krijg.” Het gaat haar om de kinderen, zegt Schepman, die veel gezinnen ziet met drie, vier, vijf kinderen. Haar punt: als ze niet goed eten, kunnen ze zich niet concentreren, blijven ze achter op school en zullen ze nooit  ontsnappen aan de situatie van hun ouders. Investeren in gezonde voeding bespaart de hele samenleving geld. Schepman heeft haar verhaal al zo vaak verteld dat ze soms in stopwoorden praat: „Armoede. Overerfbaar. Stoppen.”  Dat sommige Almeerders al zo lang bij Buitengewoon komen voor een voedseltas, heeft  ook voordelen. Ze leren elkaar kennen, brengen elkaar een tas als iemand niet kan komen, of draaien mee als vrijwilliger. De grens tussen helpen en geholpen worden, tussen geven en nemen, wordt dunner.    Op het tweede uitgiftepunt, in Almere Haven, komt op de valreep José binnen voor een tas. Vanochtend moest ze naar haar man in het ziekenhuis, maar ze helpt soms ook als vrijwilliger bij Buitengewoon. En dan zit ze nog in een andere groep die verzorgingsproducten inzamelt. „Als je dát ziet; mensen die naar azijn stinken omdat ze geen shampoo hebben om hun haar te wassen, die oude kranten  gebruiken in plaats van wc-papier.” „Mag ik even jullie aandacht? Deze maaltijd is gemaakt van extra overschotten, die gaat  dus niet ten koste van  jullie tassen.” Millicent Schepman verwelkomt een gezelschap van ongeveer twintig mensen bij de Volkskantine, een klein restaurantje in Almere Centrum, tegenover fastfoodketen KFC. Na het uitdelen van de tassen is ze vanmiddag met een bestelauto vol eten naar ‘tante Mildrid’ gereden, een Surinaamse oud-verpleegkundige (75). Mildrid Rack is gewend voor grote groepen te koken. Ze bracht elf pleegkinderen groot en kookt nog steeds geregeld voor tweehonderd kinderen op een kinderdagverblijf. Vandaag maakt ze saotosoep en bami met kipkluifjes en groente. Deze donderdag organiseert Schepman hier voor de derde keer na de lockdowns een ‘eettafel’. Er zijn een paar mensen die vanochtend al een tas ophaalden. Ali Barke heeft behalve zijn vrienden zijn tanbur meegenomen, een soort gitaar. Maar ook Schepmans kinderen zijn er, twee mensen van sponsor Rabobank en een paar toevallige voorbijgangers. Gasten betalen 6 euro voor twee of drie gangen, of meer als ze het dat waard vinden. Maar ook weleens minder, als Schepman weet dat 6 euro al te veel is.  Constant Schoers (47) en Rob van Garderen (56) zitten breeduit tegen de muur, met zicht over het hele gezelschap. Hoe ze hier zijn terechtgekomen? Het lange verhaal: schulden, arbeidsongeschiktheid en iets met de reclassering. Het korte verhaal: met de scootmobiel. „Niet in optocht, maar naast elkaar, zodat niemand er meer langs kon.” Schoers lacht. Via de bewindvoerder die zijn financiën heeft overgenomen krijgt hij  60 euro per week. Daar moet hij alles van  doen. „Maar nu met die energieprijzen ben ik er blij mee, want die rekeningen zie ik niet. Ik weet wat ik heb en dat geeft rust.” Ook hij merkt dat hij voor hetzelfde geld minder boodschappen krijgt. En kennissen die nog lang de schijn ophielden, komt hij nu ook bij de Lidl tegen. „Iedereen krijgt nu klappen.” Naast hem suggereert de buurman dat ‘ze’ om te beginnen de grenzen eens dicht moeten gooien. Schoers snapt het wel, zegt hij, dat mensen naar een land willen waar het beter is. Zou hij ook doen. Als Ali Barke weer begint te spelen, zegt hij: „Je doet je ogen dicht en je bent op vakantie.” Intussen eet Van Garderen met smaak zijn bami op. „Straks even vragen hoe ze dat zuur maakt.”||https://www.nrc.nl//nieuws/2022/09/30/zelf-koken-maakt-zelfredzaam-a4143433
2022-09-30||Column | Mannen zijn kwetsbaar:  op ieder moment kunnen we hun mannelijkheid afpakken||‘Uiteindelijk is het de bedoeling dat je niet langer de main character van je leven bent, maar een vlek op de achtergrond, een geruststellende schaduw in de periferie van je kind”, zei een succesvolle man laatst tegen me. Een aantal jaar geleden dacht hij er waarschijnlijk nog anders over, maar nu, in zijn veertigerjaren, had hij vastgesteld dat grenzeloze ambitie, wanneer je kinderen hebt, toch niet zo zaligmakend is. Ik realiseerde me dat ik nog nooit een vader zoiets had horen zeggen. Natuurlijk zijn er vele toegewijde mannen met kinderen, die braaf een maand thuisblijven als hun baby geboren wordt, ’s nachts een kopje thee halen als hun vrouw borstvoeding geeft en hun Instagram vol zetten met filmpjes waarop ze dansend en zingend met hun peuters hun papadag doorbrengen.  Maar tegelijkertijd worstelen zij op een heel andere manier dan vrouwen met de combinatie werken en zorgen. Het werk moet doorgaan, altijd. Sterker nog: bij mannen wordt de drang om succesvol te zijn vaak nog groter na het krijgen van kinderen. Er worden promoties nagejaagd, weekenden door typewerk opgeslurpt en op feestjes praten ze zeer zelfbewust over waar ze nu staan en waar ze heen gaan, met een flinke lading lucht in de borstkas en nadenkend gefronste wenkbrauwen, waarmee ze het belang van hun carrièrepad nog maar eens willen benadrukken. Avondenlang heb ik naar doodsaaie verhalen van mannen moeten luisteren waarin ze zichzelf als worstelende held opvoerden, me ondertussen afvragend wanneer hun hunkering naar bevestiging nou toch eens gestild zou zijn en me jaloers verwonderend over hun vanzelfsprekende neiging zichzelf zo belangrijk te maken.  En toch zijn die werkhaantjes ook tragisch. Ze zijn het resultaat van dezelfde giftige cultuur die vrouwen ceo huishouding maakt. Het feit dat mannelijkheid, veel meer dan vrouwelijkheid, een wankel construct is, nemen we te weinig in ogenschouw Mannen nemen veel vaker de verantwoordelijkheid op zich vrouw en kinderen te onderhouden. Ze vinden regelmatig zelfs dat hun gezin ook zonder het salaris van de moeder in principe moet kunnen overleven. Dus werken ze zich kapot, met stress, verslavingen en algehele nukkigheid tot gevolg. Een uitweg is er niet. Als ze besluiten minder te gaan werken, of misschien zelfs thuisblijfvader te worden, kunnen ze rekenen op nauwelijks verholen minachting. Als ze minder succesvol zijn dan hun vrouwen ook. Een man is, zelfs in de ogen van het meest progressieve deel van onze samenleving, toch eigenlijk geen man als hij niet ijverig die maatschappelijke ladder blijft beklimmen. En dat levert geen leuke mensen op, maar miniatuurtirannen.  Het feit dat mannelijkheid, veel meer dan vrouwelijkheid, een wankel construct is, nemen we te weinig in ogenschouw. Mannen zijn kwetsbaar: we kunnen  hun mannelijkheid op ieder moment van ze afpakken en ze daarmee tot verschoppeling degraderen. En de gemankeerde ontsnappingspogingen die sommige mannen ondernemen, door het samenkomen in mannenkringen waar gehuild mag worden, maken we óók genoegzaam belachelijk.  De succesvolle man die ik sprak wilde verdwijnen in het ‘ons’: de kleine gemeenschap van zijn gezin. Niet langer een eenzame held, maar iemand die zich vormt naar de groep. Misschien had hij meer dan genoeg successen geboekt en kon hij daarom, als in een omgekeerde midlifecrisis, zichzelf vergeten.  Ik zou dit al die jonge vaders en hun nooit aflatende angst op een dag niet meer maatschappelijk relevant te zijn, ook zo gunnen. Werk, maar zink ook weg in de groep. Handel naar de werkelijke behoeften van je kind en partner. Maak ruimte.  Sarah Sluimer schrijft elke week een column. Ze is de auteur van boeken, essays en toneelstukken.||https://www.nrc.nl//nieuws/2022/09/30/mannen-zijn-kwetsbaar-op-ieder-moment-kunnen-we-hun-mannelijkheid-afpakken-2-a4143424
2022-09-30||Said uit Gouda is verdacht, omdat zijn naam ergens op een zwarte lijst voorkomt||Wie ben je als je eigenlijk niet bestaat? Elisabetta Agyeiwaa is ooit geboren, 31 jaar geleden, vermoedelijk in Brescia, Italië. Er is een moeder met een naam, Agnes, en een nationaliteit, Ghanees. Er is ook een tante die het pasgeboren baby-meisje mee naar Nederland nam en  een paar maanden voor haar zorgde. Haar moeder zou haar komen halen, maar ze kwam nooit. De tante bracht haar toen naar Friesland, waar ze in huis werd genomen door Marianna. Daar stopt zo’n beetje wat Elisabetta weet over haar afkomst. Er is geen geboorte-akte, geen naam, geen nummer, niks. Geen  registratie van haar ontstaan in Italië en daarmee geen bewijs van haar bestaan in Nederland. Ze kan niet trouwen en niet erven, geen hypotheek afsluiten en niet reizen.  Over die krankzinnige toestand maakte ze de film Elisabetta , donderdagavond op tv. Ik kan niet zeggen dat ik na het zien van die film minder vragen had. Blijkbaar heeft haar moeder destijds een ánder meisje aangegeven bij de burgerlijke stand. Aha, maar waarom dan? Kreeg ze soms geld in ruil voor de identiteit van haar kind? En waarom nam Marianne haar als baby  in huis, was dat hulp of een (kinder)wens? Marianne zou toen al geweten hebben dat ze ongeneeslijk ziek was. Ze overleed, het kind zonder identiteit als enig erfgenaam achterlatend. De adjunct-directeur van de basisschool herinnert zich nóg wat een toestand dat toen was.  De vruchteloze gesprekken met de instanties over het hoe en waarom, worden afgewisseld met dromerige beelden van een klein meisje met een roze fiets. In de voice-over richt de volwassen Elisabetta zich tot haar moeder. En voor haar heeft ze eigenlijk maar één waarom-vraag: „Waarom mocht ik er niet zijn?” Een vraag zo existentieel dat het antwoord erop waarschijnlijk ook niet bestaat.   Nog meer hinder-bureaucratie en papieren obstakels daarna  in Onzichtbare muren van Argos. Mohamed gaat met vrouw en kinderen met vakantie naar een resort in Antalya, Turkije.   Hij mag het land niet in. Want? Daarom. Vier nachten zit hij in een cel zonder ramen en wordt daarna naar Nederland teruggestuurd. Bilal uit Brabant was op huwelijksreis. Van Thailand naar Sri Lanka en door naar Istanbul. Daar  mocht hij het land niet in. Want? Hij zou een „dangerous man” zijn. De komende vijf jaar heeft hij een toegangsverbod voor Turkije. Said uit Gouda, de enige die herkenbaar in beeld verschijnt, komt de Verenigde Staten en Mexico niet in.  Want? Hij wordt ergens van beschuldigd. Na doorvragen hoort hij waarvan. Iets met terrorisme. Hij heeft documenten van de Nederlandse overheid waarop staat dat hij nooit ergens van verdacht is. Maar toch, zijn naam duikt ergens op in een systeem, hij staat op een niet-officieel bestaande lijst en hij heeft geen idee wat hij moet doen om daar vanaf  te komen.   Nordin Lasfar laat in Argos zien dat dit tientallen mannen overkomt. Mannen zonder strafblad of crimineel verleden die op luchthavens worden tegengehouden omdat hun naam in verband wordt gebracht met jihadisme, terrorisme of sympathieën ervoor. Je kunt, zegt Said, nog beter te boek staan als moordenaar of drugsdealer. Terrorist genoemd worden is  geen smet, het is een doodvonnis. Zijn familie, zijn vrienden, iedereen heeft zich van hem afgekeerd, zegt hij.      Bilal is de enige die een piepklein beginnetje heeft gevonden waarmee het grote waarom  duidelijker wordt. Bij de douane is hij ooit gecontroleerd ná een andere man die mogelijk in de gaten werd gehouden. „Er werd gevraagd of ik in zijn gezelschap reisde. Toen heb ik ja geantwoord.” Vanaf die dag begonnen de problemen. Hij lijkt  guilty by association. Je zou bijna hopen dat het een krankzinnige complottheorie  was. Dan kon je het tenminste hard weg lachen.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/30/said-uit-gouda-is-verdacht-omdat-zijn-naam-ergens-op-een-zwarte-lijst-voorkomt-a4143682
2022-09-30||Nee, dit is dus géén ratatouille, maar ik snap de verwarring||Mag ik u uitnodigen voor een tripje naar de Provence? Niet te lang over nadenken, doe uw ogen maar dicht en reis met me mee. Pats-boem, daar zitten we aan een lange houten tafel onder een met wijnranken overgroeide pergola in de tuin van een zandkleurig gepleisterd huis met eucalyptusgroene luiken voor de ramen. De geuren die we ruiken zijn die van pijnbomen, afkoelende aarde en knoflook garend in olijfolie. De geluiden die we horen zijn die van knisperend grind en sjilpende cicades, het geglouglou van wijn die in glazen wordt geschonken en het geroezemoes van gasten in afwachting van wat komen gaat. (Ik weet het, supercliché allemaal, maar dit is wat je wilt, toch?)  Op tafel verschijnt een stoet aan aardewerken schalen, okergeel, donkergroen, terracotta, met de mooiste, rijpste groenten uit de moestuin die zich, niet ver van het zwembad, achter het huis bevindt. (Nogmaals, dit is ónze fantasie, dus de clichépolitie is voor de duur van dit stukje op non-actief gesteld.) Er zijn petits farcis, kleine bolcourgettes gevuld met rijst en worst. Venkel gestoofd met pastis. Boven een houtvuur gegrilde paprika’s. Er is taboulé, een koude salade van couscous met tomaat en komkommer en zoveel verse kruiden dat hij groen ziet. Tomates à la Provençale, gehalveerde tomaten bestrooid met een mengsel van gehakte knoflook, peterselie en broodkruim, zo lang gebakken in de oven tot ze zacht en zoet zijn. Zit u nog naast mij aan tafel? Schenk anders nog eens in, dat geglouglou klinkt als muziek in mijn oren. De wijn is trouwens van dat boertje daar aan de rand van de het dorp, goed hè. Maar waar het mij eigenlijk om gaat, de reden waarom we hier zitten is die ovenschaal met schijfjes aubergine, courgette en tomaat. Mooi hè, al die kleurtjes, dat patroon. Ratatouille? Nee, maar grappig dat u het zegt. Heeft u een van Jannekes gerechten uitgeprobeerd en wilt u vertellen hoe dat ging en het resultaat laten zien? Stuur een foto met tekst (maximaal 200 woorden) naar janneke@nrc.nl En hier nemen we even een time-out, lief reisgezelschap. Eigenlijk alleen maar om u uit te leggen dat een lezer me vroeg om aandacht te besteden aan een Provençaalse tian. Zij had er tijdens haar vakantie in het zuiden van Frankrijk één geproefd in een soortgelijke setting. Of nee, dat lieg ik een beetje. Bovenstaande heb ik namelijk geheel gefabuleerd. Maar ’s lezers ontmoeting met de tian vond wel plaats tijdens een table d’hôte en dan beland je snel in dit soort taferelen.  Een tian de légumes is een ovenschotel van, op paprika na, ratatouillegroenten. Tian is overigens tevens de Provençaalse naam voor een aardewerken schaal, hetgeen een tikje verwarrend kan zijn omdat ook andere gerechten die erin worden gemaakt soms tian heten. Maar goed, een klassieke Provençaalse tian bestaat toch meestal uit schijfjes aubergine, courgette en tomaat die dicht op elkaar gepakt láng garen met veel olijfolie en knoflook. Dat woordje lang is van groot belang hier, maar dat leg ik hiernaast wel uit. Nu eerst nog heel even terug naar die houten tafel in het grind onder de druivenranken. Waarom ik het grappig vind dat u de tian aanzag voor een ratatouille? Wel, u heeft vast de film Ratatouille weleens gezien. Maar wist u dat het naamgevende gerecht uit deze heerlijke Pixar-film, het gerecht dat restaurantcriticus Anton Ego in één hap teleporteert naar de keuken van zijn moeder en hem doet smelten voor de kookkunsten van rat Remy, helemaal geen ratatouille is maar een tian? Zo zie je maar. Kom, schenk nog eens bij. Wat een avond hè.   Janneke Vreugdenhil Het grote verschil tussen een adequate tian en een verrukkelijke is de bereidingstijd. Zoals je in een halfuurtje onmogelijk een echt lekkere ratatouille kunt maken – ik ken recepten genoeg die dat beweren: geloof ze niet! – is een tian na dertig minuutjes in de oven ook nog lang niet op zijn best. Ja, de aubergines, courgette en tomaten zijn dan heus wel min of meer gaar. Maar pas na vijf kwartier tot anderhalf uur bereikt dit gerecht zijn volle potentie. Neem er dus de tijd voor.  Zo’n tian kan een maaltijd op zichzelf zijn. In dat geval zou u hem kunnen bestrooien met verkruimelde geitenkaas of feta. Wanneer u voor geitenkaas kiest, kunt u de schaal daarna nog even 5 à 10 minuten terugschuiven in de oven. Bij feta vind ik het persoonlijk juist lekkerder als die koel blijft. En geef er brood bij, waarmee je de royaal vrijkomende, superaromatische sappen kunt opdeppen. De tian kan ook als bijgerecht bij, bijvoorbeeld, lamsvlees of een stukje witvis worden geserveerd. De hoeveelheden groenten zijn flexibel en onderstaande is slechts een indicatie. Kies gewoon een mooie ovenschaal en dan merkt u vanzelf wat erin past. Ik gebruikte voor de tian op de foto zowel een gewone als een gestreepte aubergine, en een groene en een gele courgette, maar elke soort en kleur is goed.  Voor 4 personen: 2 uien;
	8 tenen knoflook;
	8 el olijfolie;
	8 takjes verse tijm;
	4 blaadjes verse laurier;
	2 aubergines;
	2 courgettes;
	5 – 6 tomaten  Verwarm de oven voor op 180 graden. Pel de uien en snijd ze in ringen. Pel de tenen knoflook. Snijd 2 tenen in dunne plakjes en halveer de overige 6 in de lengte. Ris de blaadjes van 2 takjes tijm.    Verhit 2 eetlepels olijfolie in een koekenpan en voeg de uiringen, de tijm en een snuf zout toe. Laat de uien zachtjes 10 minuten fruiten. Voeg de plakjes knoflook toe en fruit ze een paar minuten mee. Snijd intussen de aubergines, courgettes en tomaten in plakjes van ongeveer een halve centimeter.  Verdeel de gefruite uien over de bodem van een passende, lage ovenschaal. Vul de schaal vervolgens met plakjes groente; zet ze rechtop, om en om en strak tegen elkaar aan. Dus schijfje aubergine, schijfje courgette, schijfje tomaat, schijfje aubergine, enzovoort. Stop er hier en daar een half teentje knoflook tussen, net als de resterende takjes tijm en de laurierblaadjes. Bestrooi de schotel niet te zuinig met zout en versgemalen zwarte peper en sprenkel er de rest van de olijfolie over.  Schuif de schaal minimaal 5 kwartier, maar liefst nog wat langer in de oven. Mocht de bovenkant van de tian wat donker dreigen te worden, dan kunt u er tegen het einde altijd een stuk aluminiumfolie of bakpapier bovenop leggen ter bescherming. Laat de schotel 10 – 15 minuten staan voor u hem serveert.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/30/glouglou-a4143434
2022-09-30||Eerste berichten over dodental door orkaan Ian in Florida||De eerste berichten over het dodental in de Amerikaanse staat Florida als gevolg van Orkaan Ian komen vrijdagochtend binnen. Om hoeveel doden het precies gaat, is niet duidelijk. Nieuwszender CNN spreekt van minstens negentien doden. Volgens ABC News heeft de orkaan in ieder geval negen mensen het leven gekost. NBC News zegt dat er twaalf dodelijke slachtoffers zijn gevallen. Amerikaanse autoriteiten hebben vrijdagochtend nog geen exacte aantallen bekendgemaakt.  De Amerikaanse president Joe Biden zei donderdag al in een verklaring te vrezen voor „een aanzienlijk aantal” dodelijke slachtoffers als gevolg van orkaan Ian, die mogelijk een van de zwaarste orkanen ooit is in de geschiedenis van de Verenigde Staten. Die avond was er één melding van een slachtoffer, een 72-jarige man. Volgens PowerOutage.us hebben ruim 2 miljoen mensen als gevolg van de storm geen stroom. Miljoenen mensen zijn eerder deze week al geëvacueerd.  Ian raasde eerder deze week over buurland Cuba, waarna de orkaan woensdag de kust van Florida bereikte. In sommige kustplaatsen zijn toen stormvloeden van 3,6 meter hoog gemeten. Ian veroorzaakte enorme schade en zwakte vervolgens weer af. Volgens CNN is de orkaan weer terug op sterkte. In verschillende delen van Florida gelden noodwaarschuwingen voor Ian. De schade is volgens gouverneur van Florida Ron DeSantis „onbeschrijfelijk”. Inmiddels is Ian onderweg naar South Carolina. ||https://www.nrc.nl//nieuws/2022/09/30/eerste-berichten-over-dodental-door-orkaan-ian-in-florida-komen-binnen-a4143676
2022-09-30||Online gokbedrijven hard op weg meer omzet te draaien dan verwacht||Nederlanders vergokken online meer geld dan de Kansspelautoriteit voor de openstelling van de markt verwachtte. Dat blijkt uit cijfers die de toezichthouder vrijdag publiceerde, een jaar nadat het kabinet als laatste EU-land besloot online gokken te legaliseren — en dus ook reclames hiervoor toe te staan. In de eerste helft van het jaar zetten onlinekansspelbedrijven bijna een half miljard euro om. Jongvolwassenen blijken relatief actief: een vijfde van alle online gokaccounts is van jongeren tussen de 18 en 23 jaar. Online gokkers maken gemiddeld 153 euro per maand verlies, aldus de Kansspelautoriteit. In totaal waren er in juli dit jaar 563.000 actieve accounts op goksites. Dat betekent niet dat er ook zoveel online gokkers zijn: die kunnen namelijk bij meerdere kansspelaanbieders een account hebben aangemaakt. Opvallend is het relatief hoge aandeel jongeren onder de gokaccounts. Circa 22 procent daarvan is van jongeren tussen de 18 en 23, terwijl zij slechts 9,4 procent van de bevolking uitmaken. Voor het openstellen van de online gokmarkt hield de Kansspelautoriteit rekening met een jaaromzet van ongeveer 800 miljoen euro. Na zes maanden zitten de inmiddels 22 online gokbedrijven met een vergunning al op 486 miljoen, waarbij de omzet in het tweede kwartaal hoger was dan in het eerste. De toezichthouder verwacht dat die stijging doorzet. In november begint het WK voetbal, voor online gokkers een verleidelijk evenement. Ook treden komende maanden enkele grote internationale aanbieders toe tot de Nederlandse markt. Vooralsnog lijkt legalisering van online gokken onherroepelijk meer gokactiviteit op te leveren. De schatting voor 2021 was dat Nederlanders in totaal zo’n 500 miljoen euro hadden vergokt, hoewel online gokken toen nog illegaal was en — gevolg — het bedrag lastig meetbaar. Sinds openstelling van de markt brengen mensen steeds meer tijd op goksites door. De vrees dat hierdoor meer mensen in een verslaving terechtkomen, bewoog het kabinet naar een verbod op ongerichte gokreclames, reclame die geen onderscheid maakt tussen jongeren en volwassenen. Dat gaat volgend jaar in.||https://www.nrc.nl//nieuws/2022/09/30/online-gokbedrijven-hard-op-weg-meer-omzet-te-draaien-dan-verwacht-a4143679
2022-09-30||CO2-meter in klaslokalen vanaf volgend schooljaar verplicht||Scholen moeten met ingang van volgend schooljaar (2023-2024) in elk klaslokaal een CO2-meter hebben om te meten of de ventilatie in orde is. Minister Dennis Wiersma (Primair en Voortgezet Onderwijs, VVD) heeft vrijdag bekendgemaakt tot een verplichting over te gaan, omdat uit een eigen peiling blijkt dat zo’n 40 procent van de lokalen om diverse redenen nog geen meter hangt. Wiersma dringt er bij de scholen op aan niet tot komend schooljaar te wachten, omdat het „noodzakelijk” is om voorbereid te zijn als de coronabesmettingscijfers mogelijk weer oplopen. Een deel van de scholen zonder CO2-meters heeft deze wel in bestelling, bij sommige scholen is dat niet het geval. Zij moeten er volgens Wiersma „een schep bovenop” doen. Begin dit jaar kondigde het kabinet aan 17 miljoen euro beschikbaar te stellen voor de aanschaf van CO2-meters.  Sinds de coronapandemie is er extra aandacht voor ventilatie in scholen. Tijdens besmettingsgolven vonden geregeld uitbraken plaats op scholen, waarop schoolgaande kinderen weer hun thuisomgeving besmetten. Meerdere keren besloot het kabinet vanwege het besmettingsrisico’s scholen te sluiten, waardoor kinderen onderwijsachterstanden opliepen en ouders gedwongen thuis moesten werken om bij hun kinderen te blijven. Met behulp van betere ventilatie wil het kabinet toekomstige schoolsluitingen voorkomen. Voor nieuwbouw en gerenoveerde basisschoolgebouwen was de verplichte CO2-meter al opgenomen in het Bouwbesluit, in het vervolg gaat dit dus ook gelden voor bestaande schoolgebouwen. Wiersma kondigde daarnaast een proef aan met het installeren van luchtreinigers in scholen om de luchtkwaliteit in scholen verder te verbeteren.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/30/co2-meter-in-klaslokalen-vanaf-volgend-schooljaar-verplicht-a4143680
2022-09-30||Geen geld voor een trouwjurk? In Middelburg hebben ze een trouwbieb||Trouwen in een zeemeerminnenjurk. Dat was wat Kirsten van Leeuwe (19) het liefste wilde. Een jurk waarin ze zich mooi en vrouwelijk  zou voelen. Ze zat vroeger  „niet zo lekker in haar lichaam”. En dat heeft met haar verleden te maken. „Ik ben elf jaar gepest geweest.” Op haar trouwdag wilde ze die onzekerheid van zich afschudden en de meest sexy trouwjurk dragen die ze  kon bedenken. Het probleem was alleen: ze had er geen geld voor. Het bedrijfje van haar vriend ging door corona over de kop, en met haar ouders heeft ze geen contact meer.  Ze vertelt de geschiedenis aan tafel in Kledingbibliotheek Middelburg, eigenaar Michèle Piet (62) knikt haar  bemoedigend toe. Een week voor haar trouwdag kwam Van Leeuwe wanhopig bij haar binnenlopen. Zij had zich gek gezocht naar goedkope trouwjurken, maar niks geschikts gevonden. Bij  webshop Shine had ze weliswaar een jurk besteld, maar die durfde ze eigenlijk niet aan te doen. De mooie paarse jurk op het plaatje bleek een lelijk roze geval te zijn.    Michèle Piet hoort dit soort verhalen wel vaker. Zij leent de trouwjurken uit haar bieb uit aan minima, „mensen die eigenlijk niet rond kunnen komen”. Ze komen vaak via de gemeente bij haar terecht, of via bewindvoerders die haar kennen. Piet is kleermaker en kwam  op het idee een trouwbibliotheek te beginnen nadat kledingbank Middelburg  haar had gevraagd of ze iets kon met de gedoneerde trouwjurken die bij hen lagen te verstoffen. De muren van de opslag van haar man hadden al een likje verf  gekregen. Gaten in het systeemplafond bedekte ze met kant. En inmiddels hangt het er vol met onder meer gedoneerde trouwjurken, trouwpakken, galakleding en formele kleding voor sollicitaties.     Piet verdient alleen aan de verstelwerkzaamheden, maar ze krijgt veel dankbaarheid voor haar vrijwilligerswerk terug, zegt ze. Inmiddels is ze al op vijf bruiloften van haar biebklanten geweest. En ze vindt het ook prettig dat ze met haar bibliotheekverspilling tegengaat. „Ik las laatst in een artikel dat maar 30 procent van de geproduceerde kleding bij de consument terechtkomt. De rest verdwijnt naar de vuilnisbelt.” Vroeger werden trouwjurken nog weleens hergebruikt, voor doopkleding en de bekleding van wiegjes, zegt ze, maar dat gebeurt niet meer. „Zonde van het materiaal en het werk dat er in zit.”  Haar eigen trouwjurk, „een supermooie jurk”,  heeft ze dan ook geverfd en helemaal op gedragen.  Kirsten van Leeuwe vond uiteindelijk haar droomjurk in de trouwbieb. Een zeemeerminnenjurk met luxe borduurwerk en een sleep. Waarschijnlijk heeft-ie tussen de 3.000 en 4.000  euro  gekost, zegt Piet. Trots laat Van Leeuwe een trouwfoto op haar telefoon zien. „Mijn man heeft hier uiteindelijk ook een pak geleend. Hij kwam hélemaal vrolijk thuis.” ||https://www.nrc.nl//nieuws/2022/09/30/een-droomjurk-uit-de-trouwbieb-a4143423
2022-09-30||‘Het soezenbeslag werkt top’||Mijn grootste aarzeling was de  ‘bisschop’ (vlindervormige deeghaak), want die mist  onze keukenmachine. Dé  verrassing was de toepassing van het soezenbeslag om het gehakt smeuïg te krijgen. Een toprecept, ik heb het al vele malen gedeeld en geproefd met andere liefhebbers van het worstenbroodje. Het was een wonder hoe het brooddeeg zich vormde met het plastic ‘mes’ van ons keukenapparaat, vooral als je het geduld en kneedtalent voor brooddeeg denkt te ontberen. Het leverde een perfecte heerlijk warm aanvoelende deegbal op. Daarna keurig met de weegschaal deeg en vulling eerlijk verdeeld in twintig porties. Bij de verschillende slagers wordt vers gehakt voor ons gedraaid, van varkens die een fijn leven hadden, maar ook kalf en gekruide lamsmerguez van onze Marokkaanse slager is succesvol uitgeprobeerd. Het soezenbeslag werkt top voor een smeuïge vulling, zonder luchtgaten tussen vulling en brood. Kleine aanvulling: wij raden een stevige snuif versgeraspte nootmuskaat aan naast de peper en zout. Heeft u een van Jannekes gerechten uitgeprobeerd en wilt u vertellen hoe dat ging en het resultaat laten zien? Stuur een foto met tekst (maximaal 200 woorden) naar janneke@nrc.nl||https://www.nrc.nl//nieuws/2022/09/30/het-soezenbeslag-werkt-top-a4143436
2022-09-30||Als je ’s nachts de vreemdste dingen doet (en ze ’s ochtends bent vergeten)||‘Je was weer lekker bezig vannacht”, zei de dochter van Anita Stuts (42) uit Loppersum aan de ontbijttafel. Midden in de nacht stond Stuts op de gang met haar armen om zich heen te slaan en te schreeuwen om haar man. Niet bij zijn koosnaam Doeffie, zoals ze hem meestal noemt, maar keihard ‘SSSJOHN!’ Haar ogen waren open, maar contact maken lukte niet. Ze slaapwandelde. Dat doet ze van kinds af aan. Geen idee hoe vaak precies, de volgende dag weet ze er niks meer van. Als ze het erg druk heeft gehad met haar werk lijkt het vaker te gebeuren. Ze maakt niet altijd zo’n herrie, soms staat ze gewoon wat te rommelen in een kast op de gang.  Slapen en toch de trap af lopen – hoe kan dat? „De bedoeling is dat onze hersenen als geheel slapen”, zegt hoogleraar neuroanatomie en slaapwetenschapper Ysbrand van der Werf (AmsterdamUMC), „maar bij slaapwandelaars is een deel van de hersenen wakker. Daarom lukt het om motorische handelingen uit te voeren, zoals uit bed gaan en een kast openen of een broodje smeren.” De medische term voor slaapwandelen is somnambulisme. Zinnige interactie is niet mogelijk, zegt hij. Je kunt geen gesprek voeren, iemand kan wel dingen zeggen, maar je zult geen antwoord krijgen op vragen die je stelt. Na de puberteit stopt het meestal Van de volwassen bevolking slaapwandelt 2 tot 5 procent, zegt Angelique Pijpers, neuroloog en somnoloog bij Centrum voor slaapgeneeskunde Kempenhaeghe. „We moeten ons baseren op buitenlands onderzoek, maar er is geen reden om aan te nemen dat de cijfers hier anders zijn. Ik denk wel dat er sprake is van onderrapportage, omdat het in de meeste gevallen onschuldig is en mensen zich pas melden bij een arts als ze er last van hebben, de volgende dag moe zijn of gespannen gaan slapen.” In haar praktijk spreekt ze wekelijks patiënten die slaapwandelen. Een groot deel van de kinderen slaapwandelt weleens, cijfers lopen uiteen van 15 tot 40 procent. Slaap is onderdeel van de rijping van de hersenen – zolang die nog in ontwikkeling zijn, kan het slaap-waakproces nog verstoord zijn. Na de puberteit stopt het slaapwandelen meestal.  Aanleg voor slaapwandelen is deels erfelijk. „Een ouder kan het doorgeven en als beide ouders slaapwandelen, heeft een kind zelfs 60 procent kans het ook te doen”, zegt Van der Werf. Ook omgevingsfactoren kunnen het uitlokken: stress, vermoeidheid en slaaptekort. Niet alleen negatieve maar ook positieve stress heeft invloed, zegt Pijpers. „Als je met je kind naar de Efteling bent geweest, kan dat ook effect hebben.” Voor Zoey Ivory van der Koelen (29) uit Amsterdam is een nieuwe omgeving een trigger. Als ze op vakantie is, gaat ze ’s nachts aan de wandel. „Een hotelkamer heeft een andere indeling en er staan onbekende spullen. Soms zie ik daar ’s nachts figuren in; een trui wordt een hond die ik ga aaien. In Mexico riep ik ’s nachts dat er een berg pesos op mijn kussen lag en dat er iemand boven me zweefde.” Slaapwandelen is meer dan fysiek wandelen: rechtop in bed zitten, met open ogen onlogische bewegingen maken tijdens de slaap, je aankleden, schoonmaken, praten en schreeuwen (nachtelijke terror) vallen er ook onder. Mensen lijken wakker, maar de volgende dag hebben ze meestal geen herinnering aan het voorval. Slaapwandelen gebeurt tijdens de non-remslaap. Tijdens de remslaap vinden dromen en  nachtmerries plaats en is het lichaam ‘verlamd’, dus niet in staat om te bewegen. De non-remslaapfase, waarin plukjes van de hersenen wakker kunnen zijn, duurt ongeveer een half uur per keer. Van der Werf: „Het is onwaarschijnlijk dat iemand het volle halfuur slaapwandelt. Mees-tal duurt een episode een paar seconden tot enkele minuten.”  Walter Borgstein (44) uit Hilversum wordt geregeld wakker aan de andere kant van de kamer. Eén keer zelfs buiten, jaren geleden toen hij na het uitgaan bij een vriend logeerde. „Ik ontwaakte in het trapportaal van het appartementencomplex, een paar etages lager dan waar hij woonde.” Zoey Ivory wordt regelmatig wakker in een compleet andere outfit of op een andere plek in huis. „Vorige week werd ik wakker in de woonkamer, de hond keek me verschrikt aan, met zijn staart tussen de benen.” Na zo’n onrustige nacht kan iemand het gevoel hebben dat hij een slechte nacht heeft gehad, zegt Van der Werf. „De slaap is incompleet geweest.” Andere klachten zijn vermoeidheid overdag, gebrek aan energie, verminderde concentratie, minder goed kunnen functioneren, zwaarmoedigheid en schaamte voelen tegenover partner of kinderen.  De voornaamste reden om hulp te zoeken, zegt Pijpers, is als het nachtelijke gedrag te hinderlijk is voor een bedpartner of als zich gevaarlijke situaties voordoen. Ze geeft voorbeelden uit haar praktijk: partners die hardhandig uit bed worden gesleurd omdat  de slaapwandelaar denkt dat het plafond naar beneden komt. Mensen die naar buiten willen gaan of ’s nachts aan het raam morrelen of daaruit willen springen. Soms vertoont de slaapwandelaar gewelddadig gedrag met verwondingen van de partner tot gevolg, of vernielingen van meubels, of een tv of spiegel wordt van de muur gehaald. Dit zijn extreme voorbeelden, zegt Pijpers. „De meeste mensen gaan op de rand van het bed zitten, roepen of schreeuwen, of rommelen wat in de slaapkamer.” Ook dit minder extreme gedrag kan erg verstorend zijn voor een partner, die hierdoor gewekt wordt en moeilijk verder kan slapen, zegt Pijpers. De slaapwandelaar slaapt meestal wel snel verder. Als mensen zich zorgen maken over hun eigen veiligheid, kunnen ze traphekjes plaatsen of een sensormat naast het bed leggen, zodat er een alarm afgaat als je ’s nachts uit bed gaat. Schaamte kan een issue zijn bij deze aandoening, merkt Angelique Pijpers. Onder haar patiënten zijn jonge studenten die niet in een studentenhuis durven wonen. En mensen die niet op vakantie willen, bang dat ze in een hotel of op de camping aan de wandel gaan. Van der Koelen: „Als ik slaapwandel, schijn ik soms bozig te doen tegen mijn vriend. Soms denk ik dat er een inbreker in onze kamer is en dat mijn vriend doorslaapt, dus dat ik er alleen voor sta. Daar ben ik dan teleurgesteld over, vertelt hij me. De volgende dag schaam ik me soms, het is niet leuk als je geliefde dat ’s nachts over zich heen heeft gekregen.”  Een groep die Pijpers bovengemiddeld vaak ziet in haar praktijk zijn jongvolwassenen tussen de 24 en 34 jaar, in de overgang van studentenleven naar fulltimebaan, die non-stop sociale media checken, doordeweeks hard werken en feesten in het weekend. Ze hebben vaak erg onregelmatige bedtijden, hebben veel verplichtingen en willen het ‘vrije leven’ nog niet loslaten. „Dan kom ik als ouwe sok met mijn adviezen: slaap is een 24-uursproces, een afspiegeling van de dag. Overdag moet je rustmomenten inbouwen, anders kan dat bijdragen aan onrust in de nacht. Ik vraag iemand minimaal acht weken op vaste tijden naar bed te gaan en op te staan, met voldoende uren slaap. Dat moeten ze plannen: als het nú niet uitkomt, omdat iemand binnenkort naar een festival gaat, dan beginnen we later.” Verder: niet te laat eten, niet laat op de avond sporten, geen schermen en geen alcohol voor het slapengaan. „Het is een leefstijlverandering en dat vraagt veel, maar achteraf zeggen de meesten dat het hun veel heeft opgeleverd.” Onderdeel van de behandeling is vaak ook een gesprek met de partner. „Het helpt als ík uitleg dat het gedrag niets zegt over de relatie. Een slaapwandelaar weet echt niet wat hij doet, het staat los van de liefde voor de ander.” Ze legt ook uit hoe je iemand ’s nachts het beste kunt helpen. Het gangbare advies voor partners is dat je slaapwandelaars niet wakker moet maken omdat ze schrikken of boos worden. Dat is een mythe, zegt Pijpers. „Iemand wakker maken lukt meestal gewoon niet zo goed, je kunt je partner beter rustig terug naar bed begeleiden.” De vrouw van Walter Borgstein houdt hem niet meer tegen als hij ’s nachts aan de wandel gaat of zich als een klusser gedraagt. Laatst stond ze toe te kijken hoe hij heel beheerst de slaapkamerdeur uit de sponningen tilde. „Het kost dan meer moeite om hem tegen te houden, dan het te laten gebeuren”, zegt zij.  Zoey Ivory kreeg eens een tip: vraag de gedaantes om weg te gaan. „Dat heeft geholpen, nu zie ik ze minder.” In het dierenrijk is het niet ongebruikelijk dat hersenen in delen slapen. Bij walvissen en dolfijnen slapen de hersenhelften alternerend, vertelt hoogleraar Ysbrand van der Werf. „Als zoogdieren hebben ze geen zwemblaas en dat betekent dat ze zinken als ze niet zwemmen. Daarom hebben ze een ‘truc’ waarbij de ene hersenhelft slaapt en de andere wakker is en zorgt dat ze walvis blijft bewegen.” Bij trekvogels gaat het ook zo: vogels die lange afstanden maken, kunnen in de lucht slapen terwijl ze vliegen. Eén hersenhelft slaapt, de andere is in controle van de motoriek.     „In de nacht kleed ik me vaak aan. Ik slaap naakt en met mijn haar in een knot, maar laatst werd ik wakker in een T-shirt en een broek. Met een tas erbij. Ik had ook mijn haar los gedaan.  ’s Ochtends stonden alle kastdeuren open en waren alle lades rommelig. „Een ander terugkerend thema is dat ik gedaantes zie, schimmen of mensen van wie ik het gezicht niet kan zien. Het zijn slaaphallucinaties. Ik spring uit bed, doe alle lichten aan en schreeuw om hulp. Mijn ex schrok zich altijd kapot, mijn ogen zijn open en ik ben in paniek, hysterisch. In het begin probeerde hij me wakker te maken en me duidelijk te maken dat er niks aan de hand was, later ging hij met me meepraten: ‘Ik zie het, ik ga het oplossen voor je, ga maar slapen’. Dat werkte beter.  „Het gebeurt wekelijks, vaak meerdere keren per week. Ik ben eens in één nacht veertien keer opgestaan, weet ik van mijn ex-vriend. Om de dingen die gebeuren moet ik vaak lachen, maar soms ben ik de volgende dag supermoe, dan voelt het alsof ik de nacht heb doorgehaald. Werken is dan zwaar. Ik heb geprobeerd of ik er wat tegen kon doen: niet op sociale media voordat ik ga slapen, geen tv en series kijken, een avondwandeling maken, op tijd naar bed. Maar dan gebeurt het ook, er is geen peil op te trekken. Tijdens mijn vorige relatie, die vier jaar duurde en toxic was, had ik het wel meer dan met mijn vriend nu. Mijn vriend is een vaste slaper en trekt zich er niet zo veel van aan. Mijn ex werd altijd wakker van mij, daar voelde ik me rot over. Hij heeft een keer opnames gemaakt, zodat ik het kon terugluisteren. Dat voelde alsof het over iemand anders ging, alsof hij me voor de gek hield. ‘Je helpt me niet eens’, hoorde ik mezelf zeggen en ik deed boos tegen hem. Soms schaam ik me. Ik heb geen controle over wat ik uitspook in de nacht en ik hou juist van controle. Ik neem graag zelf beslissingen en ik weet ook goed wat ik wil, dan is het lastig om ’s ochtends te horen dat je iets hebt gedaan wat je je niet herinnert.” Zoey Ivory van der Koelen (29) uit Amsterdam is actrice en verantwoordelijk voor de sociale media van een tiental bedrijven. „Vijf jaar geleden ben ik naar een slaapcentrum in het ziekenhuis gegaan omdat ik me zorgen maakte: mijn vrouw was zwanger van ons eerste kind en ik stond ’s nachts op bed een kroonluchter te demonteren. In mijn slaap. Ik heb ook de deur van de slaapkamer uit de scharnieren getild en naast de deuropening gezet. Ik heb een keer de lampen van het nachtkastje geschopt. Wat als ik dat soort dingen ga doen als we een baby hebben?  „In het slaapcentrum hebben ze me onderzocht en ik ging met elektrodes op mijn hoofd, schouders en borst naar huis. Uit het onderzoek kwam niets waar ik wat aan had: ik was gezond, zeiden ze en aan het slaapwandelen was niet zo veel te doen behalve een regelmatig slaappatroon aanhouden. Ik ging toen nog vaak laat naar bed en stond vroeg op. Nu we kinderen hebben is dat ritme vanzelf beter geworden. Toch wandel en praat ik ’s nachts nog steeds. Rechtop in m’n bed zeg ik: ‘Iedereen is er!’ Dan schrikt mijn vrouw, waar heeft hij het over, wie zijn er allemaal, moet ik opstaan? Eigenlijk heeft zij er het meeste last van. Zij zit vaak zonder dekbed omdat ik denk dat er iets in bed ligt, zeker eens per week trek ik zoekend de hele deken eraf.   „Ik heb een app die registreert wat ik zeg. Hele verhalen vertel ik ’s nachts, de volgende dag gieren we erom. Een vriend van mij vindt het zo grappig, elke ochtend vraagt hij: heb je nog wat voor me, en dan stuur ik hem een soundbite. „Ons vorige huis was gelijkvloers, toen liep ik ’s nachts naar de gang, de keuken, de woonkamer. Nu slapen we op zolder en onbewust mijd ik de trap denk ik, mijn wandelgebied is kleiner geworden. De kinderen slapen op een aparte etage, daar kom ik ’s nachts gelukkig niet. Mijn vrouw lacht erom. In het begin probeerde ze me tegen te houden, maar dat kostte meer kracht en energie dan me mijn gang te laten gaan. Dus nu kijkt ze toe hoe ik de deur uit de sponning til. Op vakantie in Vietnam heb ik bijna de televisie van de muur getrokken, toen heeft ze me tegengehouden. Als ik voorheen zonder haar voor werk in het buitenland was, legde ik een natte handdoek naast het bed. Als ik daar op ga staan, is de kans groot dat ik wakker word van de nattigheid onder mijn voeten.” Walter Borgstein (44) uit Hilversum is IT-manager. „Mijn laatste ervaring was best beangstigend. Het was een hele warme dag dus het raam naast het bed stond vol open. Midden in de nacht hing ik met mijn hoofd uit het raam, mijn buik tegen het kozijn aangedrukt – ik wilde eruit. Mijn vriend is wakker geworden van alle commotie, want ik was ook druk aan het praten. Hij heeft me wakker gemaakt. ‘Wat doe jij nou?’ zei hij, ik voelde zijn paniek. Het duurde even voordat ik besefte waar ik was. „Na zoiets ben ik de volgende dag uitgeput. Fysiek, maar vooral mentaal. Ik vind het eng dat ik iets heb gedaan waar ik geen weet van heb. Ik heb ADHD en ook in mijn slaap ben ik druk. Gebeurtenissen verwerk ik ’s nachts. Als ik een drukke dag heb gehad en me zorgen maak om patiënten die ik begeleid, zit ik ’s nachts vaak rechtop in mijn bed te praten of te schreeuwen. Ik heb veel onrust in mijn hoofd en de link tussen werkstress en slaapwandelen is voor mij heel duidelijk. Afgelopen vakantie heb ik voor het eerst geprobeerd om mijn gedachtestroom uit te zetten. Dat is gelukt. Ik heb in Italië twee weken elke nacht doorgeslapen, en dat is knap voor mijn doen. In de auto op de terugweg voelde ik de onrust weer opkomen en thuis viel ik gelijk terug in mijn oude patroon.  Soms ben ik bang om te gaan slapen. Dan ontstaat er een vicieuze cirkel: moeite met inslapen, slechte nachten, meer angst voor het slapengaan. Om het te doorbreken, neem ik een slaappil, op recept van de huisarts. Die slik ik dan vier dagen achter elkaar om een paar goede nachten te hebben en mijn vertrouwen terug te winnen. „Natuurlijk gebeuren er ’s nachts ook hilarische dingen. Afgelopen week had ik een heel verhaal over een gerecht waar ik van houd. Daar kunnen we dan om lachen, maar toch vind ik het vooral zwaar. Ook voor mijn omgeving, ik bezorg mijn vriend nog eens een hartstilstand zo, met mijn hoofd uit het raam.”  Marissa Ros (34) uit Haarlem werkt als begeleider in de gehandicaptenzorg. „Als er volle maan in aantocht is, gebeurt het vaker. Soms zie ik insecten, een spin of een kakkerlak, en ga ik om me heen slaan. Ik wil heel graag dat ze weggaan, overdag zou ik mijn man roepen of de stofzuiger pakken. De beelden die ik ’s nachts zie zijn levensecht, alsof er op verschillende plekken in de kamer spinnen zitten. Volgens mijn man lijk ik wakker, mijn ogen zijn open. Hij brengt me altijd rustig terug naar bed zonder me wakker te maken. Ik weet niet hoe vaak het gebeurt, wij slapen apart dus hij hoort het niet altijd.  De volgende dag weet ik niks meer, mijn man of dochter zeggen er wat over. Ik heb er zelf weinig last van, ik vind het grappig.”  Haar zoon Caden Stuts (11) slaapwandelt ook. Hij vindt dat vervelend „Ik ben bang dat ik andere mensen in huis wakker maak en dat ze boos worden. Of dat er dingen kapot gaan, dat ik een vaas omgooi of de afstandsbediening mol. Eén keer heb ik bijna een glas laten vallen. Ik stond bij het aanrecht en voelde dat het glas uit mijn handen gleed. Toen werd ik wakker en heb ik het glas op het aanrecht gezet. Ik vond het ook spannend dat ik ineens beneden stond en dat ik dus in mijn slaap de trap af ben gelopen.  Mijn zus en ik delen een kamer en zij hoort me weleens praten. Het klinkt als Russisch, zegt ze, niet te verstaan in elk geval. Ze pest me er niet mee, maar toch voel ik me er rot over als ze me het de volgende dag vertelt.  Mijn moeder zegt dat het niet erg is, dat ik er niets aan kan doen. Haar heb ik ook een keer ontzettend laten schrikken, toen ik met open ogen naast haar bed stond. Nu schrikt ze er niet meer van. Bij ons thuis zijn alle deuren ’s nachts op slot.” De verhalen over slaapwandelen zijn onderdeel van een langere serie over slaap. Redacteur Carlijn Vis schreef eerder over: Slaapwandelen is het vierde deel. In ieder deel zijn specialisten en ervaringsdeskundigen aan het woord.||https://www.nrc.nl//nieuws/2022/09/30/wat-heb-ik-gedaan-vannacht-a4143431
2022-09-30||Inflatie stijgt naar 17,1 procent in september||De inflatie is in september opnieuw hard opgelopen. De levenskosten stegen ten opzichte van september vorig jaar met 17,1 procent, meldt het CBS vrijdagochtend op basis van de Europese consumentenprijsindex (HICP). In augustus bedroeg het inflatiecijfer op basis van dezelfde methode nog 13,6 procent.  De stijgende energieprijzen vormen de belangrijkste aanjager van de inflatie. Ten opzichte van september vorig jaar zijn nieuwe energiecontracten gemiddeld meer dan twee keer zo duur. Omdat steeds meer mensen hierdoor in de problemen komen, maakte het kabinet op Prinsjesdag bekend een prijsplafond in te stellen voor energieprijzen tot op het verbruiksniveau van een gemiddeld huishouden. Ook in de gehele eurozone liep de inflatie afgelopen maand op naar recordhoogte. De consumentenprijzen lagen in de negentien eurolanden alles bij elkaar 10 procent hoger dan in september vorig jaar, meldt het Europese statistiekbureau Eurostat vrijdag. In augustus bedroeg die stijging op jaarbasis nog 9,1 procent. De vrijdag gepubliceerde inflatiecijfers zijn vastgesteld op basis van de zogenoemde Europees geharmoniseerde methode, waarmee inflatiecijfers tussen Europese landen kunnen worden vergeleken. Het CBS publiceert volgende week de Nederlandse consumentenindex. Daarin worden onder meer woonkosten en bestedingen van Nederlandse consumenten in het buitenland meegenomen. Vorige maand bedroeg het inflatiecijfer op basis van die laatste methode met 12 procent, wat toen het hoogste niveau ooit gemeten was.||https://www.nrc.nl//nieuws/2022/09/30/inflatie-stijgt-naar-171-procent-in-september-a4143675
2022-09-30||Hoe nepnieuws de Braziliaanse verkiezingen beïnvloedt|| Op zondag gaan Brazilianen naar de stembus. Het worden spannende verkiezingen tussen de de linkse oud-president Lula da Silva en de zittende president Jair Bolsonaro, die de uitslag op voorhand al in twijfel trekt. Latijns-Amerika-correspondent Nina Jurna ziet dat nepnieuws een belangrijke rol speelt. Hoe worden kiezers gemanipuleerd?||https://www.nrc.nl//nieuws/2022/09/30/hoe-nepnieuws-de-braziliaanse-verkiezingen-beinvloedt-a4143674
2022-09-30||Hoe grappig zijn de Oranjes?||Bestsellerauteur Herman Koch schreef onlangs de smeuïge roman Het Koninklijk Huis, die begint als satire, maar gaandeweg steeds tragischer wordt. Om te eindigen in een groots spektakelstuk. Hoe veel komisch materiaal geeft de koninklijke familie ons eigenlijk? Michel Krielaars gaat in gesprek met redacteur Thomas de Veen en koningshuishistoricus Dorine Hermans.  Lees hier de recensie van Thomas de Veen van Het Koninklijk Huis||https://www.nrc.nl//nieuws/2022/09/30/hoe-grappig-zijn-de-oranjes-a4143673
2022-09-30||Sonnet in het gips||De meest gebruikte zoekterm op die dag
		was hoe het best zijn eigen arm te breken.
		De Youtube-filmpjes werden goed bekeken.
		Men koos de welgemikte hamerslag.   Je kon ook waanzin veinzen, maar het punt
		daarbij was wat nog waanzin heten mocht
		als officieel beleid de waanzin zocht
		en het op eigen mensen had gemunt.   Het was een typische Catch-22:
		geen zinnig mens laat zich mobiliseren,
		dus wie niet wil, is blijkbaar goed bij zinnen.   De gipsen arm is salueren moe
		en zal geen willoos dorpje annexeren.
		De nieuwe tijd zal met een breuk beginnen.  21 september 2022 Ilja Leonard  Pfeijffer schrijft elke twee weken  een sonnet naar aanleiding van de actualiteit.||https://www.nrc.nl//nieuws/2022/09/30/sonnet-in-het-gips-a4143614
2022-09-30||Column | Het Binnenhof kan wel een Samsom gebruiken||Over Diederik Samsom, die tegenwoordig als topambtenaar aan de Europese Green Deal sleutelt, kun je de volgende twee nieuwe inzichten opdoen. Het eerste inzicht is dat hij in zijn huidige functie meer impact heeft dan ooit te voren. Dat stelde hij in een recent interview met De Rudi & Freddie Show. Zelfs zijn PvdA-partijleiderschap kan dus niet opboksen tegen zijn huidige positie als Europese technocraat.  Het tweede inzicht is dat Samsom geen spijt heeft van de snoeiharde bezuinigingen die de PvdA onder zijn leiding tijdens Rutte II doorvoerde. Dat bevestigde hij in What’s Left?, de confronterende documentaire van Johan Fretz en Juul Op den Kamp. Zelf denkt Samsom dat het hem vooral aan te rekenen valt dat hij de kiezer onvoldoende meenam in het beleid.  Bij de Tweede Kamerverkiezingen van 2012 voerde Samsom een campagne met wat hij ‘het eerlijke verhaal’ noemde. Dat hield in dat hij niets beloofde wat hij niet waar kon maken. In een recessie kon de kiezer van hem verwachten dat hij pijnlijke maatregelen zou doorvoeren. Het is een boodschap die zijn partij maar liefst 38 zetels opleverde, tegen  de  verwachtingen van vriend en vijand in.   Je kunt prima stellen dat Samsom bij de formatie van Rutte II te veel water bij de wijn deed, zoals uit What’s Left? blijkt. En ook dat hij een arrogante technocraat is die onvoldoende oog had voor sentimenten zowel binnen de samenleving als binnen zijn partij. Maar wat overeind blijft, is het feit dat Samsom een politicus was die zich bezighield met de politiek van de lange adem, zelfs als dat ten koste ging van zijn populariteit. Precies wat nu ontbreekt in Haagse beleidskringen.  Het eerlijke verhaal is dat de  investeringen van het kabinet  uitstel van executie zijn Wie de Algemene Politieke Beschouwingen   volgde kon zich niet aan de indruk onttrekken dat Haagse politici verslaafd zijn aan de politiek van de korte termijn. Ze wekten de indruk dat ze met een aantal draaien aan de knoppen  de acute zorgen van Nederlanders kunnen wegnemen. En  dat is precies de reden waarom ik de geest van Samsom op het Binnenhof mis. Ik mis de geest van een politicus die zich zonder gêne opstelt als een goede rentmeester van de welvaartsstaat, ook als dat op korte termijn pijn doet.  Nederlanders zijn al een aantal jaren overgeleverd aan politici die met miljarden smijten om de vele crises te beheersen. Zo blijkt uit de Miljoenennota dat de Rijksbegroting tot en met 2027 met maar liefst 50 miljard stijgt. Op het  oog lijkt het daadkrachtig, maar een goede rentmeester van de welvaartsstaat dient stil te staan bij de duurzaamheid en de doeltreffendheid van het beleid.  Het Centraal Planbureau (CPB) oordeelde eerder dit jaar dat het kabinet-Rutte IV de rekening bij toekomstige generaties legt om zijn eenmalige miljardeninvesteringen te financieren. Bij de doeltreffendheid van deze miljardeninjectie kun je ook vraagtekens zetten. De Algemene Rekenkamer concludeerde al in mei, voor het  derde jaar op rij, dat het financieel beheer van de Rijksoverheid niet op orde is.  De politiek van de korte termijn, waar hedendaagse Haagse politici hun handelen op baseren, stelt dat je de burger moet redden door bij iedere crisis daadkrachtig (lees: met miljarden) te interveniëren. Daar tegenover stelt goed rentmeesterschap, in de geest van Samsom, dat de burger tegen een stootje kan, en dat je wel degelijk het eerlijke verhaal kunt vertellen. En het eerlijke verhaal is dat de huidige miljardeninvesteringen van het kabinet uitstel van executie is. Puntje bij paaltje zullen wij het gas en andere producten moeten consuminderen.  We hebben politieke leiders nodig die de moed hebben om uit te leggen wat Jason Hickel bedoelde met ‘minder is meer’, de gedachte dat minder consumeren niet tot minder maar juist tot meer welzijn leidt. We hebben meer goede rentmeesters zoals Diederik Samsom nodig. ||https://www.nrc.nl//nieuws/2022/09/30/het-binnenhof-kan-wel-een-samsom-gebruiken-a4143639
2022-09-30||‘Provocatieve’ ontwerpen voor vijf regio’s bij stijging zeespiegel van 2 tot 3 meter||„Nu de effecten van klimaatverandering zich vaker en sneller voordoen dan eerder gedacht, moeten we nu in actie komen om grootse ruimtelijke ingrepen tijdig voorbereid te hebben”, aldus Redesigning Deltas, een samenwerking van TU Delft, kennisinstituut Deltares, Erasmus Universiteit Rotterdam, de groep Resilient Delta, Wageningen Universiteit, Planbureau voor de Leefomgeving en IHE Delft.  Vijf teams met stedenbouwers, landschapsarchitecten en ingenieurs hebben „provocatieve” ontwerpen gemaakt voor vijf regio’s in Nederland bij een hoge zeespiegelstijging van twee tot drie meter: Zeeland, Limburg, Rotterdam, Midden-Delfland en het rivierengebied van de Waal. De ontwerpen zijn online te zien. Hierbij een impressie (links) van het rivierengebied dat een „onvermijdelijke systeemcrash” zal beleven waarin dijken en Deltawerken niet meer werken, de rivieren hun natuurlijke stroom zullen hervinden en de mens zich na deze „ramp-in-slowmotion” zal terugtrekken op bijvoorbeeld „zandige eilanden in seizoenshuizen”.  Het team Zeeland bedacht onder andere een meer voor de kust dat het land beschermt en helpt energie op te wekken, en ook een scenario waarin de zee Nederland penetreert tot aan de Duitse grens.  Voor Rotterdam is een ontwerp te zien waarin de stad volledig door dijken wordt omringd en de Maas een binnenmeer is geworden. De haven valt daarbuiten en wordt voortdurend opgehoogd.  Het gebied Midden-Delfland tussen Rotterdam en Den Haag is in het ontwerp een „nationaal productief park” geworden dat als een „groene long” zonder veel dijken de omringende steden niet alleen voorziet van natuur, water en lucht maar ook van hout en voedsel.  Voor Limburg is de vallei van de Geul herschapen in een  „spons” met veel bosschages waarin het water niet snel wordt afgevoerd maar wordt vastgehouden.||https://www.nrc.nl//nieuws/2022/09/30/provocatieve-ontwerpen-voor-vijf-regios-bij-stijging-zeespiegel-van-2-tot-3-meter-a4143644
2022-09-30||Bax verslaat grote namen in Italië en boekt eerste profzege||De Nederlander Sjoerd Bax heeft donderdag de wielerkoers Coppa Agostoni gewonnen, een wedstrijd op het derde niveau over 193 kilometer met start en finish in het Italiaanse Lissone. De 26-jarige Bax, die rijdt voor het Alpecin-Deceuninck waar ook Mathieu van der Poel voor fietst, won de sprint van een kopgroep van negen renners voor de Spanjaard Alejandro Valverde. Voor Bax, die in het Noord-Brabantse Uppel woont, was het zijn eerste profzege. Hij kon het amper bevatten. „Met deze namen in de kopgroep verbaas ik mezelf ook”, vertelde de renner, die vorig jaar nog voor de continentale ploeg Metec-Solarwatt reed. Hij was samen met Valverde, de Italiaan Vincenzo Nibali en de Colombiaan Rigoberto Urán aangesloten bij een kopgroep van vijf. Tussen al die renners van naam durfde Bax te gokken op zijn sprint. „Ik weet dat ik snel ben, maar ik had ook nog mijn ploeggenoot Stefano Oldani kort achter me. Ik kon mijn benen sparen voor de sprint.” Die werd aangegaan door oud-wereldkampioen Valverde, maar de 42-jarige Spanjaard, bezig aan zijn laatste weken als wielerprof, kwam  tekort. Bax verraste vorig jaar al met zijn tweede plaats op het Nederlands kampioenschap achter Timo Roosen. Een aantal grote wielerteams  had sterke delegaties afgevaardigd naar de koers, omdat ze vechten voor lijfsbehoud op het hoogste niveau, de World Tour. Na afloop van dit seizoen worden er maar achttien licenties uitgedeeld, terwijl er meer dan twintig ploegen graag op het hoogste niveau zouden willen uitkomen. Om zoveel mogelijk punten te scoren door goede klasseringen te rijden had  het Israëlische team Israel-Premier Tech, dat op het punt staat de licentie te verliezen,  een grote naam als Jakob Fuglsang  gestuurd. Zonder succes, want hij reed de koers niet uit. Ook het Belgische Lotto Soudal lijkt zijn licentie kwijt te raken. In plaats daarvan maken op dit moment Alpecin-Deceuninck en Arkéa-Samsic aanspraak op promotie.   ||https://www.nrc.nl//nieuws/2022/09/30/bax-verslaat-grote-namen-in-italie-en-boekt-eerste-profzege-a4143655
2022-09-30||De tien best verkochte boeken van week 39||Raynor Winn: Landlijnen. Balans,  352 blz. € 23,99 (5) J.J. Voskuil: Bijna een man. Dagboeken 1939-1955. Van Oorschot, 688 blz. € 45,- (-) Judith Koelemeijer: Etty Hillesum.  Het verhaal van  haar leven. Balans,  512 blz. € 34,95 (-) Herman Koch: Het Koninklijk Huis. Ambo Anthos, 253 blz. € 22,99 (1) Arthur Japin: Wat stilte wil. De Arbeiderspers, 336 blz. € 24,99 (2) Delia Owens: Daar waar de  rivierkreeften  zingen. The House of Books,  384 blz. € 10,- (4) Jaap Robben: Schemerleven.  De Geus, 306 blz. € 23,99 (3) Oek de Jong: Man zonder rijbewijs  Atlas Contact,  224 blz. € 22,99 (-) Andreas Burnier: Elk boek is een  gevaar. De Arbeiderspers,  534 blz. € 29,99 (-) Eva Menasse:  Dunkelblum zwijgt.  Atlas Contact, 528 blz. € 24,99 (-) De NRC Boeken top 10 is gebaseerd op de verkoopcijfers van twaalf Nederlandse literaire boekwinkels. Athenaeum (Amsterdam), Java Bookshop (Amsterdam), Den Boer (Baarn), Van Kemenade & Hollaers (Breda), Spijkerman (Eindhoven), Godert Walter (Groningen), Kooyker (Leiden), Lovink (Lochem), Roelants (Nijmegen), Het Leesteken (Purmerend), Van Gennep (Rotterdam), Van der Velde In den Broeren (Zwolle) 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/09/30/de-tien-bestverkochte-boeken-van-week-39-3-a4143615
2022-09-30||Column | Oude zekerheden zijn in Poetins oorlog niets waard||Vladimir Poetin dwingt je er steeds toe oude wijsheden opnieuw tegen het licht te houden. Zo verraste hij vorige week met een gedeeltelijke mobilisatie en logenstrafte zo de theorie dat hij de oorlog ver weg zou houden van de grote steden om politieke onrust te vermijden. Hij dreigde ook weer met kernwapens en knaagde zo aan de veronderstelling dat die afschrikwekkende wapens nooit meer gebruikt zullen worden.  De idee dat economische bedrijvigheid verbindt en autocratische samenlevingen langzaam richting democratie duwt, was met de inval in Oekraïne op  24 februari al gesneuveld. Hét fysieke symbool van die filosofie, de Nord Stream-pijpleidingen die Russisch gas naar Duitsland brachten, werd deze week opgeblazen. ‘Wandel durch Handel’, kreeg zo een graf in de Oostzee. Als economie niet genoeg verbindt, hoe staat het dan met het geloofsartikel dat overleg en samenwerking leidt tot vrede en een betere wereld?  Om „komende geslachten te behoeden voor de gesel van oorlog” werd in 1945 met een plechtig Handvest de basis voor de Verenigde Naties gelegd. Het idealisme dat uit de tekst spreekt is al vaak op de proef gesteld – denk aan Amerikaanse oorlogen en hun uitwassen. Als een kernwapenstaat en permanent lid van de VN-Veiligheidsraad een buurland binnenvalt en gebieden annexeert, is dat opnieuw een aanslag op die na-oorlogse orde van samenwerking en recht.    De VN zijn een veelzijdige organisatie met een adembenemend takenpakket, dat varieert van telecomnormen tot duurzaamheid. Vredeshandhaving,  de hoogste en tevens moeilijkste taak,  is belegd bij de Veiligheidsraad. De geallieerden begonnen al in 1941 na te denken over de inrichting van een nieuwe wereld en al snel bleek dat een mondiale organisatie alleen van de grond kon komen als de grootmachten er geen last van zouden hebben. De VN werd een intergouvernementele organisatie van 193 landen, waarvan er vijf meer macht hebben dan de rest: China, Rusland, de VS, het VK  en Frankrijk kregen in de Veiligheidsraad vetorecht. Uiteindelijk ontstond, in de woorden van een Amerikaanse onderhandelaar destijds, een organisatie die net zo effectief is in het voorkomen van oorlogen als een brandblusser in het bestrijden van een bosbrand. Ook al zijn de doelen van de VN idealistisch, de organisatie is ook een realistische weerspiegeling van de machtsverhoudingen in een wereld waarin drie grootmachten het eigenbelang altijd boven het algemeen belang kunnen stellen. De Veiligheidsraad vergadert bijna wekelijks over Poetins oorlog; veel effect heeft het niet.   Toch is de machteloosheid geen reden de V-raad dan maar op te doeken. Tijdens de Koude Oorlog kwam de Raad soms maanden niet bijeen, maar in de afgelopen zes maanden was ze net zo productief als de eerste helft van vorig jaar. Rusland frustreerde niet elk idee met een veto. De vraag is of dat ook zo blijft als de oorlog, bijvoorbeeld door annexaties, escaleert. Een aantal grote landen  – India, Duitsland, Japan, Brazilië – streeft al jaren naar een eigen permanente zetel. De kans dat dat ervan komt is klein, ook al ziet iedereen dat de raad geen weerspiegeling is van de verhoudingen in de wereld en staat de president Joe Biden open voor verandering. Álle vetomachten moeten het dan eens worden over een aanpassing van de machtsverhoudingen, en daar lijkt Poetins oorlog niet het juiste moment voor. Voorlopig biedt de V-raad niet alleen Rusland, maar ook Oekraïne een prominent forum waar president Zelensky en minister van Buitenlandse Zaken Koeleba regelmatig en met verve gebruik van maken. In de raad staan agressor en slachtoffer regelmatig tegenover elkaar omdat ook landen waarover gesproken wordt mogen aanschuiven. De Russische minister van Buitenlandse Zaken Lavrov noemde  Oekraïne vorige week ,,nazi-achtig”, terwijl Koeleba een paar meter verderop zat. Van de idealistische gedachte dat mensen die elkaar ontmoeten en elkaar in de ogen kunnen kijken, elkaar niet zo snel naar het leven zullen staan, blijft in Poetins oorlog ook niet veel over.  Meer afleveringen 
				Michel Kerres
			 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/09/30/oude-zekerheden-zijn-in-poetins-oorlog-niets-waard-a4143642
2022-09-30||Column | Waakogen||Omdat de Universiteit Leiden haar slimme ‘classroom scanners’ moest uitschakelen, verschijnt er nu elk uur een mannetje met een iPad onder zijn arm in de deuropening van de collegezaal. Zijn pennetje hupt als een dirigeerstokje langs alle studenten die mijn gastschrijverscollege volgen. Fluisterend telt hij ze na.  Kan dat niet geautomatiseerd worden, vroeg een van mijn studenten zich af. Ironie, dat beginnen ze in elk geval al te leren. Want er hangen dus camera’s. Witte tweeogige kastjes, ophangen tijdens corona voor de anderhalvemetertucht, maar daarna bleken ze reuzehandig voor het real time bijhouden van de lokaalbezettingen. Na onthullingen in universiteitsblad Mare en een protestgolf gingen de stekkers eruit.  Nu ligt er een onderzoeksrapport: de beveiliging van de camera’s deugde niet, en er had een analyse gemaakt moeten worden van de impact en de privacyrisico’s.  De universiteit houdt vol dat de camera’s alleen koppen tellen. Maar daarvoor volstaat een infraroodsensortje. Waarom dit systeem optuigen dat tonnen geld kostte, en vooral gigakilo’s aan onderling vertrouwen?  Zo gaan de gedachten als ik door mijn geboorte- en studentenstad struin. Bij elk plein en in elke winkelstraat hangt inmiddels wel een politiecamera. Omdat het drie oktoberfeest  er aankomt, zijn her en der zelfs extra mobiele waakogen gemonteerd.  Mijn indruk: het laat de Leidenaren koud. Als ze het al opmerken. De meesten zijn te druk met het prijsgeven van hun privélevens op TikTok en Instagram. Onze drang naar sociale verbinding is sterker dan de zorg om privacy.  Geldt zoiets ook niet voor de universitaire #cameragate? Deze week gaf ik een mini-practicum new journalism – observeren in de marge van het nieuws – en verschillende studenten keerden terug met hetzelfde detail. In de hal van het Lipsiusgebouw, het hoofdkwartier van de geesteswetenschappen, is een blauwe zuil verrezen, waarin je kaartjes kunt hangen, à la de advertentieborden van supermarkten. Studenten bieden elkaar hier iets aardigs aan. Tegen de eenzaamheid, tegen de prestatiedruk. Naast Facebooktegelwijsheden en wanhoopskreten van kamerzoekers zijn er uitnodigingen om mee te doen met een breiclubje. ‘Acts of Kindness’ heet dit initiatief.  Geen camera’s maar aardigheidskaartjes. Zouden ze bij de universiteit begrepen hebben wat mij ook ineens duidelijk is? De fout was niet zozeer die camera’s, als wel dat ze er ineens hingen. Daar waren ze, onaangekondigd, zonder toelichting, midden in de coronatijd, bij een groep die onevenredig hard was getroffen, sociaal en emotioneel: de kille ogen van de surveillance.  ‘Unsee Us’ was de strijdkreet van de acties, vorig jaar december. Iemand hield toen een stuk karton op: ‘We need care, not cameras.’ Zo is dat. Ze zijn tegen camera’s omdat ze zich gezien willen voelen. ||https://www.nrc.nl//nieuws/2022/09/30/waakogen-a4143667
2022-09-30||Paraguay: steun voor Taiwan is niet gratis|| Paraguay, een van de laatste landen in de wereld die Taiwan erkennen en diplomatieke betrekkingen onderhouden met het eiland, heeft woensdag weinig subtiel laten weten dat er  een prijskaartje aan dat bondgenootschap hangt. In een interview met de Financial Times dreigde de Paraguayaanse president Mario Abdo Benítez om de betrekkingen met aartsrivaal China aan te knopen, als Taiwan niet met  investeringen over de brug komt.  De Chinese regering ziet Taiwan als afvallige provincie en dwingt landen te kiezen tussen Beijing en het eiland. Nog maar veertien    landen – met name landjes in Latijns-Amerika en Oceanië – verkiezen  daarbij het minder machtige Taiwan boven de wereldmacht China. In dezelfde regio’s  maakten de Solomon Eilanden, Nicaragua, Panama, El Salvador en de Dominicaanse Republiek de afgelopen jaren deze diplomatieke wissel.  President Abdo stelt in de Britse zakenkrant  dat  hij „het belang van de strategische alliantie met Taiwan beter kan verdedigen” als   het  meer geld in Paraguay steekt. Hij rekent voor dat Taiwan in totaal 6 miljard dollar investeert in landen die het bewind in Taipei niet eens erkennen. „We willen dat daarvan 1 miljard naar Paraguay gaat.”     Volgens Abdo lijdt zijn land onder de keuze voor Taiwan. Zo kunnen Paraguayaanse boeren minder exporteren en kreeg het tijdens de pandemie minder snel coronavaccins, omdat  die aanvankelijk vooral uit China moesten komen.  ||https://www.nrc.nl//nieuws/2022/09/30/paraguay-steun-voor-taiwan-is-niet-gratis-a4143662
2022-09-30||Politie ontdekt ‘kidnapbus’ en houdt twee mannen aan||Politieagenten in kogelwerende vesten hebben woensdagavond een witte bestelbus klemgereden in Eindhoven. De binnenruimte van de bus leek speciaal ingericht  voor criminele activiteiten. De twee inzittenden werden aangehouden, meldden Omroep Brabant en Eindhovens Dagblad.  Het voertuig leek bedoeld voor  gevangenentransport. De bus was  afgesloten met zware cilindersloten en binnenin aan alle zijden beplakt met doorzichtig plastic. In de hoek stond een koelbox. Volgens het Eindhovens Dagblad ontving de politie „min of meer gelijktijdig” een melding van iemand die claimt in de bus te zijn gekidnapt. (NRC)||https://www.nrc.nl//nieuws/2022/09/30/criminaliteit-politie-ontdekt-kidnapbus-en-houdt-twee-mannen-aan-a4143648
2022-09-30||Wat vindt NRC | Voor 16-minners blijft een drempel bij m/v-aanduiding nuttig||Niemand maakte bezwaar toen het ‘kenmerk oogkleur’ uit het paspoort verdween. Maar de vraag of iemand die geboren is als vrouw de v in het paspoort zelf kan laten veranderen in m leidt tot verhitte debatten. En dus ook in de Tweede Kamer. De wetswijziging die dat mogelijk maakt dreigt het niet te halen. In theorie is het een kleinigheid. De wetgever maakte al eerder de wijziging van het geslacht in geboorte-akte en paspoort mogelijk. Feitelijk is dit een procedurele aanpassing. De groep waar het om gaat is maar zo’n zevenhonderd mensen groot. Voor hen is dit van zeer groot belang. Maar het gemak waarmee de geslachtsaanduiding kan worden aangepast, vinden velen toch bedreigend. In een wereld die snel verandert, vinden zij, wordt een basiszekerheid overboord gegooid. Dat je paspoort toont wie je bent en altijd was. Man of vrouw, dáár geboren, op díe datum, met díe naam.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Daarmee gaat het wetsvoorstel behalve over gender vooral over identiteit. En is het debat ook cultureel, waarin conservatief anders denkt dan progressief. Dat zal niet beslecht worden in de Kamer, maar in de samenleving. Die leert zich verhouden tot burgers die een ander geslacht uitdragen – en dat ook in het diepst van hun persoon zijn –  dan hun biologische kenmerken. En dat gebeurt ook al. De cultuur verandert, de omgangsvormen gaan mee.  De wetswijziging is ook eenvoudig. Tot nu toe is een gesprek met een psycholoog vereist om het geslacht in het paspoort te kunnen veranderen. Volgens voorstanders is deze ‘deskundigenverklaring’ aanmatigend – alsof een volwassene zelf niet kan bepalen hoe hij of zij zich voelt. Volgens de deskundigen zelf is het overbodig. Daar hebben ze gelijk in. Ook de bedenktermijn van vier weken, die de wetswijziging aan volwassen mensen voorschrijft, is niet nodig.  Het wetsvoorstel laat  kinderen onder de zestien jaar toe hun geslacht in het paspoort te veranderen. En wel nadat ouders en de kinderrechter toestemming hebben gegeven. Die toestemming zou onzinnig zijn, omdat tieners heel goed weten wanneer zij zich anders voelen dan hun officieel geregistreerde geslacht. Het wordt ook gerelativeerd, omdat de aanpassing eenvoudig kan worden teruggedraaid. Het papier is geduldig. Heel iets anders dan een operatie of een hormoonbehandeling.  Toch is het goed om die toestemmingseis intact te laten. Tieners zijn bij uitstek gevoelig voor sociale druk, vaak versterkt door sociale media. Om hen te beschermen tegen modegrillen is invloed van de ouders en toetsing door de kinderrechter een goed idee. De kosten van de administratieve aanpassing, een paar honderd euro, helpt daar natuurlijk ook.  Uiteindelijk is de vraag of ‘geslacht’ niet helemaal uit het paspoort moet verdwijnen. Voor identiteitskaarten is die stap al gezet. Voor identificatie zijn de gedigitaliseerde vingerafdruk en andere biometrische gegevens genoeg. Wat maakt het ‘geslacht’ nog uit of hoe iemand zich daarover voelt? Ja, wie naar een conservatief land reist, zal het moeilijk krijgen bij de grens als het geslacht in het paspoort anders is dan hij of zij eruit ziet. Maar binnen Europa en veel andere landen zou dat geen probleem moeten zijn. Voor sommige medische onderzoeken, zoals borst- of baarmoederhalskankerscreening, is het oorspronkelijke geslacht wel van belang. Dus het hoeft niet uit alle registers te worden gegumd. Maar dat zijn andere kwesties dan de vraag of een volwassen mens in het paspoort de m of de v mag veranderen.||https://www.nrc.nl//nieuws/2022/09/30/voor-16-minners-blijft-een-drempel-bij-mv-aanduiding-nuttig-a4143638
2022-09-30||Column | Het frame van Wierd Duk||Een opmerkelijk moment – een van de weinige – in het interview deze week in Op1 met premier Rutte was zijn vergelijking van Poetin met Hitler. „Als we toegeven aan bruut geweld, aan deze kolonisering van Oekraïne, dan weten we van Hitler dat het niet stopt bij één land”, aldus de historicus Rutte. De vergelijking is niet nieuw. Diverse commentatoren hebben er eerder op gewezen dat Poetins annexatie van de Donbas doet denken aan de Anschluss, waarmee Hitler zich voor de Tweede Wereldoorlog Oostenrijk en Sudetenland toe-eigende. Als massamoordenaar begint Poetin nu ook in de sporen van Hitler (en Stalin en Mao) te treden. Ook al heeft hij zich nog niet bezondigd aan de industriële moord van de nazi’s, het talent ervoor lijkt in de kiem aanwezig. De Poolse premier Mateusz Morawiecki vindt Poetin zelfs gevaarlijker dan Hitler en Stalin omdat hij over gevaarlijker wapens beschikt.  De vergelijking van Poetin met Hitler werd al veel eerder gemaakt door Hillary Clinton, van 2009 tot 2013 onder Obama Amerikaans minister van Buitenlandse Zaken. In 2014, toen Poetin de Krim bezette, vergeleek Hillary die actie met de annexaties van Hitler in de jaren dertig. Volgens Hillary bedreigde Poetin daarmee de vrede in Europa. Het kwam haar op kritiek te staan van sommige Rusland-kenners, zoals Kathryn Stoner van Stanford University die de vergelijking „overdreven” vond, „omdat Poetin niet van plan lijkt zich over Oekraïne te verspreiden en dit gebied blijvend te bezetten”. Ook in Nederland hadden (en hebben) we zo’n Rusland-kenner, genaamd Wierd Duk. Op de website van Raam op Rusland schreef hij in 2016 over Poetin in een lange beschouwing: „Hij is een autocraat – geen dictator en geen expansionist, zoals vaak wordt beweerd.”  Hij sloot af met de volgende vermanende analyse: „Indien het Westen uit is op een verbetering van de betrekkingen met Moskou zullen leidende politici, opiniemakers, zakenleiders en anderen moeten afstappen van het heersende frame waarin Vladimir Poetin de boeman is („Hij is Hitler” in de woorden van Hillary Clinton) en het Westen geen blaam treft. Zoals hier aangetoond hebben de Russen wel degelijk valide redenen om de intenties van de westerse elites te wantrouwen. Het zou goed zijn om die balk in het eigen oog te benoemen, alleen al om samen met Poetin het internationale terrorisme aan te kunnen pakken, zoals de Russische president in 2005 in Bayonne op de bouwput van ‘De Traan’ voorstelde. Bij een nieuwe, zinloze Koude Oorlog met Rusland in deze gevaarlijke tijden is niemand gebaat.”     Dat schreef deze Rusland-kenner dus twee jaar na de annexatie door Poetin van de Krim en het moorddadige neerhalen van de MH17 boven Oekraïne. Over dat neerhalen tweette Duk ook nog in 2016: „Hoe kan de Volkskrant nou zeggen dat Russen ‘naar alle waarschijnlijkheid’ MH17 hebben neergehaald? Dat kan echt niet zo’n uitspraak.”  Als Rusland-kenner mag Duk nog steeds regelmatig opdraven in de media. Zelfs hij durft Poetin nu van „crimineel” gedrag te betichten en, jawel, met Hitler te vergelijken op een toon alsof hij nooit iets anders heeft beweerd. Hij lijkt wel  helemaal overgestapt op „het heersende frame waarin Vladimir Poetin de boeman is”. Wierd Duk zij aan zij met Hillary Clinton! Het is geen gezicht.||https://www.nrc.nl//nieuws/2022/09/30/het-frame-van-wierd-duk-a4143635
2022-09-30||Opinie | Andijvie||Na onze vakantie in Frankrijk stap ik gebruind bij onze groenteboer naar binnen. „Zo goede vakantie gehad ? En u wilt andijvie zeker.” Ik ben verbaasd. „Hoe weet u dat ?” Hij antwoordt met de autoriteit van de ervaringsdeskundige. „Iedereen die terugkomt van een buitenlandse vakantie wil andijvie. Met een gehaktbal.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/30/andijvie-a4143633
2022-09-30||Column | Nationale kop van jut||Deze donderdag werd de koning uitgejouwd bij de opening van het nieuwe hoofdgebouw van het Radboudumc in Nijmegen. Niet door betrokkenen of omwonenden, maar door mensen die speciaal voor dat doel waren afgereisd. De wappies van Willem Engel hebben een nieuw object gevonden over wiens rug ze het eigen ongenoegen kunnen communiceren. De koninklijke familie kan er rekening mee houden dat ze voortaan altijd en overal met gejoel en gefluit kunnen worden begroet. De tijd van rustig lintjes doorknippen, het feestelijk pleepotten gooien en de vrolijke rondleidingen lijkt voorbij. Als overtuigd republikein heb ik me altijd verbaasd over de stille meerderheid die kroop en boog voor de Oranjes. Omhooggevallen ambtenaren die het woord majesteit heel makkelijk uit de mond lieten rollen.  Toch voelt deze ontwikkeling niet goed. Zo ongeveer moeten Feyenoord-supporters zich voelen als hooligans namens hun club weer ergens een binnenstad kort en klein slaan. Ze hoeven zich er niet voor te verantwoorden, maar doen het toch. Ik had me de revolutie, voor zover dit een revolutie is, anders voorgesteld. Ik schaam me voor ons koningshuis – ik vind dat een monarchie niet meer past in deze tijd – maar ik schaam me nog meer voor de ‘schaam-je-kapot’-roepers met hun omgekeerde vlaggen. Dit is geen volksopstand, maar een misverstand. Alsof iemand de deur van het gesticht per ongeluk op een kier heeft laten staan. De koning is van jongs af aan gewend aan oranje-gekkies en hermelijnvlooien. Mensen die, wat er ook gebeurt, trouw blijven aan het huis van Oranje. Het zal wennen zijn om bij openbare optredens voortaan vergezeld te worden door twee groepen idioten, terwijl hij idiote handelingen moet verrichten of inhoudsloze toespraken moet houden. Ik had medelijden toen ik hem gisteren zag zwaaien. Naar wat eigenlijk? Naar de demonstranten? Naar de pers? Naar de gewone mensen thuis? Waarom zou je eigenlijk willen zwaaien als ze ook niet naar jou zwaaien? Het kan ook dat hij het zelf niet meer door heeft, dat het zwaaien een gewoonte is geworden. Misschien is dit het moment om in goed overleg tot de conclusie te komen dat de tijd van een ongevraagd nationaal uithangbord voorbij is en dat niemand zit te wachten op een nationale kop van jut. ||https://www.nrc.nl//nieuws/2022/09/30/nationale-kop-van-jut-a4143632
2022-09-30||In het midden||Horizontaal:  1.  Zus en broer Jan en Monique 5.  Illustreerde het werk van Annie M.G. 8.  Brussels __ 10.  Hoge heren 12.  Dordtse landschapschilder 14.  Jongens hier, een vogel! 15.  ‘__ tekent voor grootste Europese beursgang in 20 jaar’ 17.  Barry Manilows showgirl aan de Copacabana 19.  31 horizontaal am __ 23.  Schaakprestatie 24.  David __, voetbal 26.  Werkten oorspronkelijk naakt 28.  Tegenstander van de Hutu 31.  __ am 19 horizontaal 32.  Werkt achter het raam 34.  Sappige Egyptische god  35.  Leesclub 36.  Voorlichting     Verticaal:   1.  Machinebouwer of ooievaar  2.  Past voor wind of ster 3.  Compenserend onderwijs 4. A Bridge __ Far, film 5.  IJzer 6.  Roosteren 7.  Covid-testbewijs 8.  Middelbare scholieren 9.  Ik denk dat ik iets te veel __ 11.  Vanuit het geloof 13.  Heeft Poetin heinwee naar  16.  Zoals b.v. 18.  Uitroep (1+3) 20.  Ophitsing 21.  Past voor matig of wit 22.  Mohammed van 11 september 25.  ‘Boijmans koopt schilderij van __ voor recordbedrag’ 27.  Groep met Lisa ‘Left Eye’ Lopes 29.  __ Hoeness, voetbal  30.  Wazig 33.  Ziekte  Oplossing puzzel 29 september.  Horizontaal: 1. ADEL 5. CLOS 9. IAN 12. MEGA 13. AIN’T 14. RAI 15. BABY 16. BETERE 17. AL 18. LOAFER 21. EST 24. SPA 26. WELEER 27. DG 28. ALMAAR 29. NORS 31. DOM 32. LIZE 34. SPIT 35. ETA 36. DEEN 37. TALE   Verticaal: 1. AMBASSADE 2. DEAL 3. EGB 4. LAYLA 5. CAVALERIE 6. LI 7. ONBEKEKEN 8. STERKE 9. IREEN 10. AARS 11. NIETIGSTE 19. OSWALD 20. FEL 22. GAMMA 23. ERNST 25. PLOT 27. DRIL 30. OPA 33. ZE  In het midden: GASLEKKEN  ||https://www.nrc.nl//nieuws/2022/09/30/in-het-midden-a4143625
2022-09-30||Ontbijtmuffins met tahin||Verwarm de oven voor op 200 graden. Vet de muffinvorm in met boter of olie en bestuif met wat bloem. Zet de vorm in de koelkast tot gebruik. Je kan natuurlijk ook papieren vormpjes gebruiken, dan hoef je de vormpjes niet in te vetten. Prak de bananen met een vork in een grote kom fijn. Laat je niet verleiden om dit in de keukenmachine te doen, anders wordt het te zacht en nat en mislukken de muffins. Voeg de tahin en het ei toe, gevolgd door de suiker. Meng met een vork. Meng in een aparte kom het havermeel met de havermout, het bakpoeder en de baksoda door elkaar en voeg het toe aan de natte ingrediënten. Meng het geheel met een vork tot een samenhangend beslag. Gebruik een ijsschep om het beslag over de muffinvormpjes te verdelen. Schep een beetje beslag in alle vormen en verdeel de blauwe bessen over het beslag. Dek af met de rest van het beslag. Bak de muffins 20-25 minuten in het midden van de oven. Ze zijn gaar wanneer je er met een satéprikker in prikt en deze droog eruit komt. Door het fruit zal het een beetje nat blijven na het bakken, maar wanneer de muffins afkoelen worden ze altijd droger, dus bak niet te lang door.  Voor 12 muffins: Esther Erwteman Tahin Fontaine Uitgevers 256 blz. €33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/30/thuiskok-ontbijtmuffins-met-tahin-a4143624
2022-09-30||Sudoku van vrijdag 30 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/30/sudoku-a4143619
2022-09-30||Column | Uitgevers als hoeders van de democratie||Uitgeverij Cossee vierde haar twintigste verjaardag en dat was reden voor een groot feest. Niet alleen omdat ze er goede boeken publiceren, maar ook omdat Cossee tot die kleine, zelfstandige uitgeverijen behoort, die anders dan de grote concerns niet in de eerste plaats geld willen verdienen. Al is dat laatste natuurlijk meegenomen als het toch gebeurt. Ter verluchting van het feest werden twee boeken ten doop gehouden. Het eerste was de door Mireille Berman samengestelde feestbundel Het belang van de boerenzwaluw. Over de toekomst van de literaire uitgeverij, waarin vijftien auteurs, onder wie ikzelf, het belang en de kwetsbaarheid van kleine zelfstandige uitgevers benadrukken. De interessantste bijdrage komt van de Duitse uitgever Klaus Wagenbach, die kleine, onafhankelijke uitgevers gekken noemt: ‘Schulden bij de bank ondergaan ze gelaten, ze zijn ook verknocht aan auteurs die niet goed verkopen (en aan meer dan één onverkoopbaar boek), ze zijn behept met overtuigingen en koesteren hoop op de langere termijn.’ Het is precies die instelling waarmee de echte literatuur kan worden gered. Mireille Berman hield even later een vlammend betoog voor de uitgeverij en de boekhandel als politiek platform, waar gediscussieerd wordt over de steeds meer in het gedrang komende democratie.  Hoe belangrijk de kleine, zelfstandige boekhandel voor de beschaving is, werd me duidelijk uit het andere boek dat in het feestgedruis werd gepresenteerd: Boekhandel in de bergen, van de Italiaanse dichter Alba Donati. Jarenlang werkte ze bij een grote Italiaanse uitgeverij, maar op een dag in 2019 had ze genoeg van haar hectische leven in het nog hectischere Florence. Daarom vertrok ze naar een afgelegen Toscaans bergdorp met 180 inwoners, waar haar moeder woonde. Omdat er ook geld verdiend moest worden, begon ze een boekhandel. En die werd een succes.  Haar klanten zijn geen pensionado’s, maar dertigers en veertigers uit dorpen in de buurt. Bovendien zijn ze serieuze lezers, wat je kunt opmaken uit hun bestellingen, die Donati in haar boek, dat een dagboek is van een half jaar, uitvoerig bijhoudt. Ook zitten ze niet te wachten op de nieuwe roman van beroemde schrijvers zoals Paul Auster, maar zoeken ze verhalen, het geeft niet van wie. ‘Men vraagt  om verhalen die geen pijn doen, die geschikt zijn om een wond te genezen, om vertrouwen en schoonheid te schenken.’ Boeken als die van Donati zijn heerlijk om te lezen. Niet alleen laten ze je de leuke kanten van het boekenvak zien, maar ook wijzen ze je erop hoe belangrijk boeken zijn om te beseffen wat er in het leven werkelijk toe doet. Donati wisselt haar zakelijke beslommeringen af met een inkijkje in haar privéleven. Zo brandt haar boekwinkel na een jaar af, maar kan ze een doorstart maken met behulp van de grote uitgevers. Ook kom je te weten dat haar moeder eerder getrouwd was met een Italiaanse soldaat die aan het Oostfront sneuvelde. En tussendoor doet ze verslag van de lockdown tijdens de Covid-pandemie. Haar boekhandel is dan nog maar een paar dagen per week open en overleeft toch. Maar het allerleukst zijn toch de literaire ontdekkingen die je doet. Als je Donati’s boek uit hebt, wil je onmiddellijk naar een kleine boekhandel rennen,  om een forse bestelling te plaatsen. ||https://www.nrc.nl//nieuws/2022/09/30/uitgevers-als-hoeders-van-de-democratie-a4143616
2022-09-30||Rusland opent dienstplichtcentra bij grenzen, Poetin geeft fouten toe||Russische autoriteiten hebben bij de grens met Kazachstan militaire dienstplichtcentra opgezet in een poging vluchtende Russen nog voor hun vertrek uit het land te kunnen rekruteren. Dat meldt persbureau AP. In de regio’s Saratov en Astrachan zouden bureaus zijn geopend. Eerder deze week werden soortgelijke centra geopend bij de grenzen met Georgië en Finland, waar ook duizenden Russen naartoe zijn gevlucht. Nadat het Kremlin vorige week aankondigde tot 300.000 Russen op te roepen om te vechten in de oorlog in Oekraïne ontstond er een voor Rusland ongekende storm van protest in tientallen steden. Zeker tweeduizend mensen werden opgepakt. Ruim 190.000 Russen zouden het land inmiddels zijn ontvlucht om mobilisatie te ontlopen. Kremlingezinde opiniemakers hebben kritiek geuit op de regering, mede omdat mensen werden opgeroepen die volgens de oorspronkelijke aankondiging niet in aanmerking zouden komen voor een oproep. President Vladimir Poetin heeft donderdag tijdens een vergadering met de Russische Veiligheidsraad gereageerd op de commotie die is ontstaan vanwege de mobilisatie. Hij zei dat alle fouten bij het versturen van oproepen naar Russen gecorrigeerd moeten worden. „Het is noodzakelijk om elk van deze gevallen afzonderlijk te behandelen, maar als er een fout is gemaakt, moet die worden hersteld. Het is noodzakelijk om degenen die zonder goede reden zijn opgeroepen, terug te halen”, zei Poetin volgens persbureau Reuters. „Ik denk bijvoorbeeld aan vaders van veel kinderen, of mensen die aan chronische ziekten lijden, of die de dienstplichtige leeftijd al voorbij zijn.”||https://www.nrc.nl//nieuws/2022/09/29/rusland-opent-dienstplichtcentra-bij-grenzen-poetin-geeft-fouten-toe-a4143672
2022-09-30||Poetin erkent onafhankelijkheid Cherson en Zaporizja in decreten||De Russische president Vladimir Poetin heeft vrijdag decreten ondertekend waarmee hij de bezette Oekraïense regio’s Cherson en Zaporizja erkent als onafhankelijke gebieden. De decreten zijn een eerste stap in aanloop naar de ceremonie die vrijdag wordt gehouden in Moskou, waarbij de annexatie van de regio’s Loehansk, Donetsk, Cherson en Zaporizja naar verwachting wordt aangekondigd. Eerder deze week werden de resultaten bekendgemaakt van de schijnreferenda die plaatsvonden in de vier bezette gebieden. In de referenda, waar geen onafhankelijke waarnemers bij aanwezig waren en die deels onder dwang zouden hebben plaatsgevonden, zouden inwoners massaal voor annexatie door Rusland hebben gestemd. Naar verwachting ondertekent Poetin nog voor de annexatieceremonie op vrijdag decreten over de onafhankelijkheid van Loehansk en Donetsk. ||https://www.nrc.nl//nieuws/2022/09/29/poetin-erkent-onafhankelijkheid-cherson-en-zaporizja-in-decreten-a4143671
2022-09-30||Wat kan en moet Nederland doen bij stijgende zeespiegel? ‘We kunnen  zo niet doorgaan.  Bouw liever in  hogere gebieden’||Nederland moet nu al maatregelen nemen om een zeespiegelstijging van meer dan een meter eind deze eeuw het hoofd te bieden. Dat is de belangrijkste conclusie van een rapport van Deltares.  Overheden moeten alle grote investeringen in woonwijken en industrie beoordelen op de gevolgen. Dit om te voorkomen dat huidige investeringen de latere keuzes voor strategieën tegen de zeespiegelstijging beperken, schrijven de onderzoekers.  Deltares concludeert ook dat huidige plannen sommige mogelijke maatregelen tegen zeespiegelstijging bemoeilijken, zoals de bouw van woonwijken in lager geleden delen van Nederland.  Nee, de zeespiegel is nog niet een of twee meter gestegen en het zal nog decennia duren voordat de gevolgen zich aandienen. Maar, zegt Marjolijn Haasnoot, als de politiek niet nu al bedenkt hoe Nederland er over vijftig of honderd jaar uit  moet zien, worden de keuzes vanzelf kleiner. Haasnoot: „We hebben het over de langetermijnadaptatieopgave. Die is zo groot dat je daar nu over na moet denken. Sommige investeringen die wij nu doen, bepalen of die opgave nog groter wordt. En ze verkleinen de mogelijkheden je aan de zeespiegelstijging aan te passen. Dat is een lock-in. Je zwemt in een fuik, het is lastig daar uit te komen.”  Marjolijn Haasnoot.  Foto Raymond Rutting Haasnoot is onderzoeker bij kennisinstituut Deltares en een van de hoofdauteurs van een vrijdag verschenen studie naar welke maatregelen Nederland nu kan nemen voor de zeespiegelstijging, die hoe dan ook zal gebeuren. De belangrijkste boodschap is, zoals het cliché wil, dat de toekomst nu is begonnen. Haasnoot: „We hebben lang gedacht dat we nog tijd genoeg hebben en Nederland alle opties open kan houden. Maar er worden tegenwoordig al zo veel beslissingen over investeringen genomen, dat ik van mening ben veranderd. Als een deel van de overheid nu allerlei keuzes maakt zonder hiermee rekening te houden, kunnen waterbeheerders straks niet meer kiezen. Daar stevenen we nu op af.” Van welke maatregelen kunnen we later spijt krijgen? „In het veenweidegebied zoals bij Gouda wordt het waterpeil aangepast om woonwijken te kunnen bouwen. Ook in Utrecht en Leiden worden wijken gebouwd. Arnhem wil bouwen in de uiterwaarden. Wordt daarbij rekening gehouden met aanpassing aan de zeespiegelstijging? Ook bij investeringen voor de energietransitie, zoals de mogelijke bouw van waterstoffabrieken in de Rotterdamse haven, moet gekeken worden naar de gevolgen voor waterbeheer.” Bepleit u een soort ‘zeespiegelstijgingtoets’ voor investeringen? „Een mooi idee. Je zou het dan ruimer moeten nemen en steeds vragen: draagt deze investering bij aan een duurzame inrichting van Nederland, gegeven zeespiegelstijging, maar ook droogte en extreme neerslag? De Nederlandse watermachine gaat haperen. We kunnen niet zo doorgaan, dan loopt het spaak. We lopen tegen de grenzen aan. En iedereen roept dat, maar de praktijk is complex.” Moet het Rijk die keuzes voor grote investeringen voortaan maken? „De regio Utrecht zit met een probleem dat men wil oplossen. Maar misschien moet je het probleem inderdaad ergens anders oplossen. En zeggen: we bouwen deze wijken elders in Nederland. Ik ben mijn werk ooit begonnen bij RIZA, destijds een kennisinstituut van Rijkswaterstaat. Dat was overgeplaatst van Den Haag naar Lelystad en dat was niet voor niets; men wilde daar werkgelegenheid. „Iets dergelijks kun je nu doen. Als je weet dat die meter zeespiegelstijging en meer eraan zit te komen, kun je vermijden dat je in een lock-in belandt, en niet bouwen op risicovolle plekken. Bouw dan liever in hogere gebieden, in het oosten.” De onderzoekers van Deltares omschrijven hun werk als een soort puzzel of beter gezegd: het maken van stukjes waarmee anderen een puzzel kunnen maken. Er zijn grofweg vier manieren om de zeespiegelstijging het hoofd te bieden, waarbij je moet bedenken dat het dus steeds lastiger wordt bij een hogere zeespiegel het water uit de rivieren naar zee af te voeren.  De eerste manier is meebewegen: het verplaatsen van activiteiten, het natter maken van de veenweidegebieden in het westen, veel ruimte voor natuur en desnoods drijvende steden en grote terpen.  Ten tweede zeewaarts: een nieuwe kustlijn op een aantal kilometers uit de kust, met eilanden en een randmeer met ruimte voor woningbouw en het bergen van rivierwater. Of een extreme aanpassing zoals een dam tussen Noorwegen, Engeland en Frankrijk.  Ten derde beschermen-gesloten: het afsluiten van de Nieuwe Waterweg bij Rotterdam en het afvoeren van rivierwater naar zee met een gigantisch pompsysteem, eventueel in combinatie met het afvoeren van meer rivierwater naar zee via Zeeland of meer water door de IJssel naar het IJsselmeer.  Ten vierde beschermen-open: het vaker tijdelijk afsluiten van de Nieuwe Waterweg in combinatie met veel hogere dijken langs de rivieren en aangepast bouwen. Ook hierbij zal vermoedelijk veel meer water via Zeeland worden afgevoerd. Haasnoot: „Dat water moeten we ergens laten. Daar moet dan ruimte voor komen. Daar kun je dus niet bouwen. Als je daar wel bouwt, zoals veel Zeeuwse gemeenten willen, kun je als waterbeheerder de keuze voor deze richting al niet meer maken.” Dus Zeeland moet nu bouwen verbieden omdat we over vijftig jaar die ruimte misschien nodig hebben? „Als je dat niet doet of zonder aanpassingen bouwt, laat je mensen een huis kopen dat ze moeten verlaten. Als je daar nu niet over nadenkt, zullen die investeringen straks voor niets zijn geweest. Banken en verzekeraars beseffen inmiddels ook dat dit ze gaat raken, en zullen tegen de volgende generatie zeggen: u krijgt geen hypotheek of verzekering meer.” Welke keuze uit de vier richtingen ligt het meest voor de hand? „Er is bij ingenieurs veel belangstelling voor de zeewaartse richting, en voor de varianten beschermen. De vraag is dan wel wat je met het rivierwater doet. Wat wij zelf schokkend vonden, zijn onze berekeningen die uitwijzen dat, als je bij een zeespiegelstijging van twee meter de kust afsluit, en je bijvoorbeeld al twee keer zoveel water door de IJssel laat stromen als nu, de waterstanden in het achterliggende rivierengebied nog altijd hoger worden. Dat betekent dat we in ieder geval moeten pompen, pompen en nog eens pompen. Pompen met een capaciteit van minimaal tienduizend kubieke meter per seconde, die zes tot tien kilometer ruimte aan de westkust beslaan. Dat is niet onmogelijk. Onze collega’s van de TU Delft weten daar wel raad mee. Maar het kost wel veel energie.” Is het dan niet eenvoudiger om ‘mee te bewegen’ met de zeespiegel? „Die richting past in de strategie dat we moeten leven met water, zoals we vroeger met terpen hebben gedaan, en onlangs met het project Ruimte voor de Rivier. Daar komt bij dat meebewegen ook goed is voor andere doelen, zoals herstel van biodiversiteit en tegengaan van klimaatverandering, zoals vernatten van veenweidegebieden. Anderzijds zal het lastig zijn om ergens niet te kunnen bouwen. Maar je hoeft niet nu al te kiezen voor volledig meebewegen, want ook in de andere richtingen kun je delen van deze variant opnemen.” Maar welke richting Nederland ook kiest, in alle gevallen is het de mens die de ruimte ordent. „Ik stond laatst op de Oosterscheldekering. Daar staat op een monument: Hier gaan over het tij de maan de wind en wij. Dat erkent dat wij iets hebben overwonnen, maar ook dat wij meebewegen. Dat is mooi. De uiteindelijke strategie zal waarschijnlijk een mix zijn.” 
Rivierengebied bij een ‘systeemcrash’, indien Deltawerken en dijken niet meer werken. TU Delft/FABRICations/ Bosch Slabbers/ Tauw

 Rivierengebied bij een ‘systeemcrash’, indien Deltawerken en dijken niet meer werken. TU Delft/FABRICations/ Bosch Slabbers/ Tauw
 „Nu de effecten van klimaatverandering zich vaker en sneller voordoen dan eerder gedacht, moeten we nu in actie komen om grootse ruimtelijke ingrepen tijdig voorbereid te hebben”, aldus Redesigning Deltas, een samenwerking van TU Delft, kennisinstituut Deltares, Erasmus Universiteit Rotterdam, de groep Resilient Delta, Wageningen Universiteit, Planbureau voor de Leefomgeving en IHE Delft.  Vijf teams met stedenbouwers, landschapsarchitecten en ingenieurs hebben „provocatieve” ontwerpen gemaakt voor vijf regio’s in Nederland bij een hoge zeespiegelstijging van twee tot drie meter: Zeeland, Limburg, Rotterdam, Midden-Delfland en het rivierengebied van de Waal. De ontwerpen zijn online te zien. Zie de impressie  van het rivierengebied dat een „onvermijdelijke systeemcrash” zal beleven waarin dijken en Deltawerken niet meer werken, de rivieren hun natuurlijke stroom zullen hervinden en de mens zich na deze „ramp-in-slowmotion” zal terugtrekken op bijvoorbeeld „zandige eilanden in seizoenshuizen”.  Het team Zeeland bedacht onder andere een meer voor de kust dat het land beschermt en helpt energie op te wekken, en ook een scenario waarin de zee Nederland penetreert tot aan de Duitse grens.  Voor Rotterdam is een ontwerp te zien waarin de stad volledig door dijken wordt omringd en de Maas een binnenmeer is geworden. De haven valt daarbuiten en wordt voortdurend opgehoogd.  Het gebied Midden-Delfland tussen Rotterdam en Den Haag is in het ontwerp een „nationaal productief park” geworden dat als een „groene long” zonder veel dijken de omringende steden voorziet van natuur, water en lucht maar van hout en voedsel.  Voor Limburg is de vallei van de Geul herschapen in een  „spons” met veel bosschages waarin het water niet snel wordt afgevoerd maar wordt vastgehouden.||https://www.nrc.nl//nieuws/2022/09/29/we-kunnen-zo-niet-doorgaan-bouw-in-hogere-gebieden-2-a4143645
2022-09-30||President-directeur Havenbedrijf Rotterdam: ‘De Rotterdamse haven zal slim zijn’|| Mist en motregen hangen boven de Nieuwe Maas. Maandagmorgen op de Kop van Zuid in Rotterdam. Op het water grote en kleine schepen, op de wegen vrachtwagens en in de verte fabrieken en terminals. „Het havenindustrieel complex heeft een enorme reikwijdte. Dat zie je prachtig vanaf hier.” Vanaf grote hoogte kijkt Allard Castelein over zijn werkveld. De president-directeur van het Havenbedrijf Rotterdam, ‘huurbaas’ van Europa’s grootste haven, staat in zijn kantoor op de zestiende verdieping van het World Port Center. Hij somt op: de haven biedt direct en indirect werk aan 585.000 mensen; hier wordt 8,2 procent van het bruto binnenlands product verdiend; hier wordt de meeste energie verscheept van Europa. Zo is het nu, maar blijft dat ook zo in tijden van oorlog, inflatie en klimaatverandering? Castelein wil praten over de toekomst van de haven. Zijn Havenbedrijf heeft scenario’s gemaakt voor hoe de wereldhandel verandert en welke gevolgen dat heeft voor de haven. Vraag de havenbaas hoe zijn uitzicht over tien of twintig jaar is, en hij begint over een elektrische auto. „Die ziet er nog steeds uit als een auto. Hij heeft banden, wielen, een stuur, een voorruit. Maar onderhuids is hij totaal anders dan een auto met een verbrandingsmotor. Dat geldt ook voor de haven van de toekomst.” Schepen zullen blijven varen, zegt hij, maar wel op schonere brandstof. Nu op vloeibaar gas (liquefied natural gas, lng), maar straks ook op groene waterstof, elektriciteit, biomethanol en andere emissiearme stoffen. De haven blijft energie importeren. Dat zal geen olie meer zijn, maar waterstof, het ‘nieuwe goud’, de duurzame, uitstootvrije wonderbrandstof. Het Havenbedrijf lobbyt actief om een mondiaal knooppunt voor waterstof te worden. Castelein was laatst mee met het koninklijk bezoek aan de VS en sprak in Texas ondernemers die waterstof willen exporteren naar Europa. Schepen zullen bovendien geen „lucht” meer vervoeren, ofwel hun lading afleveren en dan leeg vertrekken. „De haven zal slim zijn. Wij willen schepen beter digitaal informeren op welk moment ze hier kunnen lossen. Dan hoeven ze niet te wachten en kunnen ze precies op tijd aankomen. Als ze langzamer varen, besparen ze ook brandstof.” Slim worden bijvoorbeeld ook de kademuren, legt Castelein uit. „Nu onderhouden wij die volgens een bepaald schema, maar in de toekomst hebben alle kademuren sensoren die vertellen wanneer we ze moeten repareren. Een slimme, schone en efficiënte haven, maar nog steeds een haven en nog steeds industrie.” Slim, schoon, efficiënt? Daarvoor moet nog veel gebeuren. En snel. Rotterdam moet vooral vergroenen, maar dat schiet nog niet op. In 2021 steeg de CO2-uitstoot in de haven zelfs (na jaren van dalingen), met 4,4 procent naar 23,4 megaton. Dat kwam vooral door de (tijdelijk) verhoogde activiteit van twee kolencentrales op de Maasvlakte. „Met alle concrete plannen die er liggen, kunnen wij in 2030 circa 35 procent van de totale Nederlandse CO2-reductie verwezenlijken”, zegt Castelein. „Maar wij dreigen dat niet te halen. Ik maak me daar ernstig zorgen over. Ik ben positief over wat de haven kan. Maar ongerust over het tempo waarin we het uitvoeren.” We kunnen in Nederland niet blijven „stoeien”, zegt hij, totdat we de allerbeste oplossing hebben om te verduurzamen. Of tot een inspraakprocedure „een besluit weer in de wachtkamer plaatst”. „Willen wij in 2030 55 tot 60 procent CO2 reduceren, dan moeten we nú besluiten nemen. In de energiewereld is 2030 morgen.” Wat moet er dan precies gebeuren? Waarin moet het Havenbedrijf tijd en geld steken? En welke oplossingen lijken nu slim, maar zijn over een paar jaar achterhaald? Voor het antwoord op die vragen hebben experts van het Havenbedrijf – met het Britse bureau Oxford Economics – een jaar gewerkt aan scenario’s voor de haven. Niet om een panklare strategie uit te rollen, maar om de gevolgen te bedenken van grote mondiale ontwikkelingen. De Rotterdamse toekomst hangt immers af van de toekomst van de mondiale logistiek, de wereldeconomie en de geopolitiek. Castelein en zijn collega Carline Borest, van de afdeling Strategie, geven voor het eerst een toelichting op de scenario’s voor 2050. Acht drijvende krachten vormen de basis voor die scenario’s, legt Borest uit. Het gaat om geopolitieke stabiliteit (denk aan de oorlog in Oekraïne en het handelsconflict tussen de VS en China), overheidsbeleid, consumentengedrag (kopen we duurzame, dure producten of goedkope), klimaatmaatregelen, circulaire economie, maatschappelijk verantwoord ondernemen, productie-  en transportkosten. Intensiever wereldwijd beleid ten gunste van het klimaat leidt bijvoorbeeld tot meer vraag naar hernieuwbare energie (waterstof, ammoniak). Als de EU echter sneller wil verduurzamen dan de rest van de wereld, kan Noordwest-Europa veel industriële bedrijven verliezen en kan Rotterdam op termijn nauwelijks meer olie, kolen en ijzererts doorvoeren. Daarvoor komen dan (elders geproduceerde) halffabrikaten in de plaats. En als oorlogen en handelsconflicten de wereldhandel blijven verstoren, leidt dat mogelijk tot minder containervervoer uit Zuidoost-Azië. Welk scenario zich ook ontvouwt, de ambitie blijft volgens Castelein de opwarming onder de 1,5 graad te houden. „Klimaatneutraliteit kan je op twee manieren bereiken. Een is dat je naar een bedrijf gaat en zegt: wanneer doe je de lichten uit en stop je met produceren? De andere is: hoe kan ik jou helpen om te veranderen met behoud van effectiviteit en relevantie?” Castelein kiest de tweede optie en zijn scenario’s moeten daarbij helpen. Hoewel de scenario’s nogal uiteenlopen,  bevat elke schets een aantal vergelijkbare veranderingen in de vervoerstromen van en naar Rotterdam. Zo neemt het containervervoer toe, in elk geval tot 2035. Vorig jaar waren containers goed voor een derde van het Rotterdamse portfolio; dat stijgt vermoedelijk naar de helft. Dat komt doordat de wereldbevolking groeit en de consumptie meegroeit. Bovendien ligt Rotterdam gunstig, direct aan zee en met een groot achterland (de chemische clusters in Moerdijk en Chemelot, de industrie in Noordrijn-Westfalen). Ook heeft de haven een open karakter; iedereen is welkom, geen rederij of overheid heeft een alleenrecht zoals in Singapore of het Griekse Piraeus. De verwachte stijging van het containervervoer staat los van de intussen dalende tarieven. Die markt wordt weer normaal, denkt Castelein, na een peperdure periode post-Covid. De haven geeft ruim baan aan rederij MSC en overslagbedrijf Hutchison Ports, die samen een terminal op de Maasvlakte gaan renoveren. En Castelein verwacht dat „binnen afzienbare termijn” een positief besluit valt over uitbreiding van de containerterminals op Maasvlakte 2 (APM, RWG). Allard Castelein (1958) is president-directeur van het Havenbedrijf Rotterdam. In 2014 volgde hij Hans Smits op. Castelein kwam van Shell. Daar werkte hij sinds 1987, in zijn laatste functie was hij verantwoordelijk voor het wereldwijde milieubeleid van Shell. De aandeelhouders van het Havenbedrijf – het Rijk en de gemeente Rotterdam – hebben Castelein in 2021 voor nog eens twee jaar benoemd. Hij studeerde geneeskunde aan de Erasmus Universiteit. „Wij hebben voldoende capaciteit om te groeien”, zegt Castelein. Hij bedoelt vooral: voor nieuwe duurzame investeringen. Activiteiten zonder toekomst zullen krimpen. „Want je kunt niet zomaar zeggen: we leggen een derde Maasvlakte aan.”  Concreet betekent dat: niet meer olie, wel meer groene waterstof. Voor invoer, verwerking en productie van waterstof heeft Castelein ruimte gereserveerd – op de Tweede Maasvlakte. Daar is veel animo voor. „Met opties op terreinen en de bevestiging van projecten zit het terrein eigenlijk alweer vol.” Maar: „Er is één definitief besluit voor een fabriek. Maar de volumes zijn er nog niet, de klanten zijn er nog niet, de financiering, wet- en regelgeving niet. Er moet nog veel gebeuren.” Maar daarna kan het Havenbedrijf, inclusief de bedrijven in Rotterdam en in samenwerking met exporterende landen, Noordwest-Europa in 2030 voorzien van ten minste 4,6 miljoen ton waterstof.  „Dat is grotendeels import en een klein beetje lokale productie”, aldus Castelein. „Zelfs al staat de hele Noordzee vol windparken, dan nog kunnen we nooit de volledige EU-energiebehoefte produceren. Het is logisch dat veel moet worden geïmporteerd.” Die 4,6 megaton is bijna een kwart van de 20 megaton die de EU volgens commissaris Frans Timmermans nodig heeft voor de verduurzaming van onder meer transport en industrie.  Blijft de Rotterdamse haven investeren in lng? Vloeibaar aardgas, dat op de  Maasvlakte wordt verwerkt in de Gate Terminal, helpt nu de Nederlandse gasreserves op peil te houden. Vloeibaar gas per schip uit onder meer de VS en het Midden-Oosten vervangt het Russische gas dat per pijpleiding het Westen bereikte. Lang werd lng geprezen als schoner alternatief voor onder meer vieze scheepsdiesel en stookolie – ook in het Fit for 55-klimaatplan van de Europese Commissie. Maar nu staat het te boek als niet meer dan een tijdelijke, fossiele oplossing voor de transitie naar emissievrije energiebronnen. „Het lijkt niet logisch dat we veel activiteiten ontplooien om meer lng-terminals te ontwikkelen in dit havencomplex.” Maar, erkent hij ook, door de oorlog in Oekraïne is de vraag naar lng gestegen. Inmiddels komt ook via de Groningse Eemshaven vloeibaar gas Nederland binnen. Daar liggen twee schepen die ijskoud vloeibaar lng omvormen tot gas. Castelein zegt dat „gesprekken gaande zijn” of hij niet toch nog een extra lng-tank kan neerzetten bij de Gate Terminal, vanwege de energiezekerheid. „Die zekerheid is natuurlijk vreselijk belangrijk. En de discussie over energie veroorzaakt op dit moment enorm veel onrust in de samenleving. Het kan best zo zijn dat we er een tank bij zetten, maar in de scenario’s voor over dertig jaar is het belang gering.” Het Havenbedrijf Rotterdam heeft vier wereldbeelden ontwikkeld die elk resulteren in een prognose hoe de goederenoverslag zich ontwikkelt naar 2050. Connected Deep Green Wereldwijde harmonie om klimaatdoelen te halen. Fossiele energie verdwenen in 2050; in plaats daarvan veel hernieuwbare energie (waterstof, ammoniak). Forse toename containers door groeiende wereldhandel. Regional Well-Being EU loopt vooruit op de rest in klimaatbeleid; vuile bedrijven vertrekken uit Europa. Sterke afname ruwe olie, kolen, ijzererts door krimp energie-intensieve industrie. Daardoor meer import stukgoed (halffabrikaten).   Protective Markets Protectionisme en wantrouwen; logistiek hapert. Handelsbelemmeringen leiden tot tragere substitutie naar hernieuwbare energie. Fors minder ruwe olieraffinage. Minder stukgoed door verschuiving productie van Azië naar dichter bij Europa. Wake-Up Call Na uitstel van klimaatmaatregelen volgt ad-hocmilieubeleid. Meer import biomassa als grondstof voor energie en chemie. Late maar snelle energietransitie vereist opslag CO2. Toename containers door gunstig economisch klimaat. De Rotterdamse haven verwelkomde in november 2020 de Jacques Saadé, het grootste containerschip op lng. Een mijlpaal in de energietransitie, aldus het Havenbedrijf. De Franse eigenaar, containerrederij CMA-CGM, investeert vele miljoenen in lng-schepen. Hebben de Fransen een verkeerde keuze gemaakt? „Nee. Als je blijft wachten op de ideale, allerbeste oplossing, dan gaan we de klimaatdoelen van Parijs niet halen. De stap van CMA-CGM vind ik heel positief. Lng-technologie is nog niet uitontwikkeld. Zo zou je aan boord CO2 kunnen afvangen en die hier kunnen injecteren in de opslagfaciliteiten die wij willen ontwikkelen.”  Bovendien, zegt Castelein, is CMA-CGM vanaf 2040 aan nieuwe schepen toe. „Dan zullen zij wat anders kiezen.” Maersk, concurrent van CMA-CGM, heeft dat al gedaan. De Deense rederij wil over drie tot vijf jaar varen op biomethanol, ook al is daarvoor nu nog niet voldoende brandstof beschikbaar. Wat betekenen die keuzes  voor Rotterdam, een van de grootste bunkerhavens van Europa? „Wij zullen diverse brandstoffen moeten faciliteren om progressie te maken naar de emissievrije zeevaart. Als wij afwachten, zijn we echt te laat.” Twee van de vier scenario’s gaan uit van groei. Meer containers, grotere schepen, meer consumptie. Moeten we niet veel meer nadenken over krimp? „Als je wilt dat de bedrijvigheid die we hier hebben relevant blijft – en ‘hier’ is ook Moerdijk, Chemelot, Noordrijn-Westfalen – dan moeten we beseffen dat de situatie heel precair is. Met de huidige energieprijzen is het voor de petrochemische industrie onmogelijk concurrerend te zijn. Je kunt die bedrijvigheid ook zomaar kwijtraken. En die krijg je niet meer terug.” ||https://www.nrc.nl//nieuws/2022/09/29/de-rotterdamse-haven-wil-schoon-slim-en-efficient-zijn-a4143650
2022-09-30||‘Verschrikkelijk dat er nu zoveel Russen zijn in Georgië’|| Artjom (28) loopt met een fiets in de hand tussen de imposante bergen van de noordelijke Kaukasus. Het zweet parelt op zijn voorhoofd. Na een dagenlange tocht vanuit Moskou per vliegtuig, auto, fiets en te voet is hij eindelijk in Georgië. De opluchting is van zijn gezicht af te lezen. „Ik ben het niet eens met de politieke koers van president Poetin en wilde niet sterven in zijn oorlog”, zegt Artjom. Hij  heeft halflang haar, een korte broek en tatoeages op zijn kuiten.  De massale uittocht van Russen die de mobilisatie voor de oorlog in Oekraïne willen ontlopen, leidt tot chaotische taferelen aan de grens met Georgië. De grensovergang Zemo-Larsi is een berucht knelpunt, want het is  de enige plek in de Kaukasus waar Russen hun land kunnen verlaten.   Er staat al dagen een file van tientallen kilometers voor de grens. Normaliter staan er vooral lange rijen vrachtauto’s op de smalle tweebaansweg die door de hoge bergen slingert. Maar dinsdag stonden  er    5.500 auto’s te wachten, aldus de autoriteiten van de Russische deelrepubliek Noord-Ossetië. Vóór de huidige drukte mochten alleen voertuigen de grens oversteken. Daarom komen veel Russen nu met de fiets,  terwijl ze zware rugtassen en koffers met zich mee sjouwen. Het scheelt ook tijd. Automobilisten staan dagenlang te wachten, fietsers maar één dag. „Het was een moeilijke reis”, vertelt Artjom. „Ik ben eerst naar Vladikavkaz gevlogen, een stad op veertig kilometer van de Georgische grens. Daar heb ik met vrienden een auto gehuurd. Maar onderweg stonden veel controleposten. De politie ondervroeg ons daar. Waar kom je vandaan? Ben je dienstplichtig? Bij één controlepost werden we teruggestuurd. Daarom besloten we zonder auto verder te gaan. Gelukkig is er in Vladikavkaz een levendige handel in fietsen ontstaan.” Artjom vond het moeilijk om zo abrupt te vertrekken. Hij moest zijn hond en zijn tante, door wie hij als wees is opgevoed, achterlaten. Zijzelf is te oud voor zo’n zware reis. Zijn vrienden vertrokken al eerder  naar Georgië. Ze kwamen in februari met de eerste golf. Enkelen willen blijven en hebben het marketingbedrijfje dat ze runnen al  naar Georgië verhuisd. Anderen willen doorreizen naar Turkije of een ander land. „Ik moet mijn appartement nog zien te verkopen. Daarna wil ik naar Brazilië”, zegt Artjom. Hoeveel Russen naar Georgië zijn gevlucht vanwege de oorlog is onduidelijk, omdat ze niet worden beschouwd als vluchtelingen. Van februari tot juli zijn ruim 562.000 Russen Georgië binnengekomen. Maar in dezelfde periode hebben ruim 478.000 Russen het land weer verlaten. En dat cijfer omvat  ook  Russen die al in Georgië woonden of Georgiërs met een Russisch paspoort. Het  meest concreet   is de toename van het aantal mensen dat de grens oversteekt. Sinds de afkondiging van de mobilisatie steeg het aantal Russen dat dit doet van zo’n 5.000 naar 10.000 per dag. Vanwege de geografische ligging  ligt Nederland niet voor de hand als vluchtbestemming voor reservisten uit Rusland, denkt Jorrit Rijpma, hoogleraar Europees migratierecht. „Er zijn daarnaast weinig tot geen vluchten meer en het is moeilijker geworden om een visum te krijgen.” Europese landen als Finland en Griekenland zijn logischer bestemmingen, volgens Rijpma. Als Russen zich daar melden, geldt het Dublinakkoord (asiel aanvragen moet in het eerste land van Europa waar je arriveert).  In Nederlandse asielcijfers is nog geen effect te zien van de mobilisatie van reservisten door Poetin. Wel is al duidelijk dat zij niet zullen worden teruggestuurd áls zij zich melden. Dat heeft staatssecretaris Eric van der Burg (Asiel en Migratie, VVD) vorige week gezegd. Anders dan Oekraïeners moeten Russen asiel aanvragen in Nederland.   Vlak na de inval in Oekraïne was in Nederland een kleine piek te zien in het aantal Russen dat zich in ter Apel meldde. In maart vroegen 83 Russen asiel aan. Daarna nam het aantal Russische aanvragen af tot 21 in augustus, een ongeveer even hoog aantal als zich maandelijks meldde vóór de inval. Een woordvoerder van hulporganisatie Vluchtelingenwerk Nederland noemt het aantal nu ‘stabiel’. Wel houdt de organisatie rekening met een nieuwe toename de komende weken.   De Koninklijke Marechausse laat weten dat er „geen signalen” zijn dat  Russische onderdanen worden aangetroffen tijdens controles op personen die vanuit een ander Schengenland naar Nederland reizen.  De gevolgen van de toestroom zijn duidelijk te merken: Georgië is een klein land met slechts 3,5 miljoen inwoners. Veel hotels, hostels en Airbnb’s zitten vol, niet alleen in de hoofdstad Tbilisi, maar ook in meer afgelegen gebieden, zoals de wijnregio Kacheti. Files hebben het verkeer in Tbilisi lamgelegd. In vrijwel ieder café en restaurant is Russisch te horen. De huurprijs van appartementen is verdubbeld. Studenten klagen dat ze moeite hebben om betaalbare woonruimte te vinden. Mijn collega’s zeiden dat alle Oekraïners moesten worden uitgeroeid In de hostels rond Narikala, een oud fort dat tussen de zwavelbaden en botanische tuinen van Tbilisi ligt, is geen kamer meer te krijgen. Enkele Russen staren vanaf de steile heuvel over de stad. Een van hen is  een man met een kaal hoofd, een baard en een korte broek. Ook hij heet Artjom (30). Hij werkte voor het Russische gasbedrijf Gazprom in Siberië. Nadat Poetin de mobilisatie aankondigde, vreesde hij dat de grenzen dicht zouden gaan. Daarom heeft hij de eerste vlucht richting de Georgische grens gepakt. „Ik kon de sociale druk en de politieke discussies niet meer verdragen”, zegt Artjom, die familie heeft in Oekraïne. „Als de oorlog ter sprake kwam, zeiden mijn collega’s dat alle Oekraïners moesten worden uitgeroeid. Het was erg moeilijk om mijn mond te houden. Zelfs mijn vader en mijn broer steunen de oorlog. Ze zijn gehersenspoeld door alle propaganda. Dat leidde vaak tot felle discussies. Na de mobilisatie zijn ze enigszins van mening veranderd. Maar ze zijn wel in Rusland gebleven.” Het grote aantal Russen veroorzaakt nogal wat onrust bij de bevolking. Want Rusland houdt ook al tijden de afvallige regio’s Abchazië en Zuid-Ossetië bezet, die samen een vijfde van het Georgische grondgebied vormen. Daarom is de solidariteit met Oekraïne groot. Aan de gevel van veel huizen, winkels en cafés hangt een Oekraïense vlag. En overal in Tbilisi is graffiti te zien die duidelijk maakt hoe Georgiërs over het grote buurland denken: ‘Fuck Rusland’ en ‘Poetin moordenaar’.  „Ik vind het verschrikkelijk dat er zo veel Russen in Georgië zijn”, zegt Lara (21), die medicijnen studeert. „Hoewel de meeste Russen beleefd zijn, vertrouw ik hen niet. Niet alleen omdat Rusland nog altijd zo’n 20 procent van ons grondgebied bezet houdt. Maar ook omdat ik niet geloof dat alle Russen die naar Georgië komen tegen de oorlog in Oekraïne zijn. Ik heb familie in Oekraïne, dus ik hoor elke dag wat de Russen daar aanrichten. Ik wou dat we ze konden terugsturen, maar dat gaat niet.” Hoewel veel Georgiërs er net zo over denken, is er op straat niets te merken van de spanningen. De Russen worden over het algemeen behandeld als gasten. Maar veel Georgiërs vinden dat de regering zich harder moet opstellen, bijvoorbeeld door wapens te sturen naar Oekraïne of een visumplicht in te stellen voor Russen. Maar de regering is erg voorzichtig, uit angst de toorn van Poetin te wekken. Zo liet ze een vliegtuig met Georgiërs, die wilden vechten in Oekraïne, niet opstijgen. „In het begin was ik teleurgesteld door de slappe houding van onze regering”, zegt Vachtang Charaia, econoom van de Grigol Robakidze Universiteit in Tbilisi. „Want dat was het verkeerde signaal aan Oekraïne. Maar inmiddels heb ik meer begrip voor de evenwichtsoefening. Want er zijn ongeveer een half miljoen  Georgiërs met een Russisch paspoort die in Rusland werken of studeren.” Charaia is zelf geboren en getogen in Rusland. Zijn familie komt uit Abchazië en vluchtte vanwege de oorlog die daar in 1992 uitbrak naar Rusland. Charaia keerde in 2004 terug, maar veel familieleden bleven in Rusland wonen. „Om de mobilisatie te ontlopen zijn tien familieleden de afgelopen dagen alsnog naar Georgië uitgeweken”, vertelt hij. „Ze zijn van plan om een paar maanden te blijven en de situatie aan te kijken. Want hun werk of studie is in Rusland.” De toestroom brengt de Georgische regering in een lastig parket. Want het wordt moeilijk om zoveel mensen op te vangen zonder internationale steun. De economie is zich nog aan het herstellen van de pandemie, en de werkloosheid bedraagt ruim 20 procent. Maar econoom Charaia maakt zich daar niet zo’n zorgen over. „Veel Russen die hierheen komen nemen geld mee en zijn goed opgeleid. Sommigen openen hier zelfs bedrijven. Daarom denk ik dat hun komst voornamelijk een positief effect zal hebben op de economie.” ||https://www.nrc.nl//nieuws/2022/09/29/verschrikkelijk-dat-er-nu-zoveel-russen-zijn-hier-a4143669
2022-09-30||Russen kopen massaal Japanse auto's in Vladivostok. Dat het stuur aan de 'verkeerde' kant zit nemen ze voor lief|| De Groene Hoek, de grootste automarkt van Rusland, strekt zich uit over de glooiende heuvels van Vladivostok aan de Japanse Zee, 9.000 kilometer ten oosten van Moskou. Het stof dat opwaait in de warme zomerwind lijkt geen vat te hebben op de eindeloze rijen Toyota’s, Honda’s, Suzuki’s en Subaru’s. Blinkend gepoetst staan de Japanners in het gelid, op iedere voorruit zijn met dikke stift prijs en kilometrage vermeld. De heuvels die zich achter de parkeerplaatsen uitstrekken, herbergen een netwerk van gangen en forten dat in vroeger tijden de Russische oostflank moest beschermen tegen aanvallen van vijandige mogendheden. In een vaal rood poloshirt leunt handelaar Pavel tegen de spijlen van het hek dat zijn terrein scheidt van de asfaltweg. Met zijn strooien hoed, gebruinde gezicht en zwarte ringbaardje lijkt hij zo weggelopen van een Mexicaanse filmset. De veertiger staat al een half leven op de Groene Hoek en heeft er duizenden auto’s van eigenaar zien wisselen. Maar zo hard als de handel nu gaat, dat heeft hij nog nooit meegemaakt. „De vraag is enorm, we kunnen het nauwelijks bijbenen. De klanten komen uit heel Rusland om hier een Japanse auto uit te zoeken.” Dat het stuur rechts zit, waar Rusland net als Europa links is gewend, is volgens Pavel geen punt. „Je went er snel aan en eigenlijk is het veiliger.” Deze doordeweekse dag is het rustig op de immense parkeerplaats van de Groene Hoek. Handelaren zitten in de zon op klapstoeltjes of lopen met de spaarzame klanten langs de rijen Japanse personenwagens. Daaronder veel opvallend hoge, ietwat mal ogende personenbusjes en de compacte stadsautootjes die in Japan bekend staan als kei-car. Inwoners en toeristen doen boodschappen bij de vele Japanse en Koreaanse winkeltjes en stalletjes, die volgepakt staan met Japanse koffie, wasmiddelen, cosmetica en kinderspeelgoed. Een ouder echtpaar uit de Oost-Siberische deelrepubliek Jakoetsk loopt langs. Ze duiken weg voor de journalist. „Natuurlijk zijn wij hier voor een auto. Maar u gaat ons vast en zeker iets over Oekraïne vragen, en daar hebben wij niets over te zeggen”, zegt de vrouw, terwijl ze haar man meetrekt. Een piepjong stelletje draait belangstellend rondjes rond een grote, spierwitte Toyota Noah Hybrid met 57.000 kilometer op de teller. De twee willen hun naam niet noemen, maar wel hun woonplaats: de stad Samara in de Oeral, bekend als de thuishaven van de beroemde AvtoVaz Lada-fabriek. Tot 24 februari vormden Samara en het naastgelegen Toljatti het kloppend hart van de Russische auto-industrie. Maar sinds het Westen harde sancties instelde en AvtoVaz’ Europese partner Renault net als duizenden andere bedrijven uit Rusland vertrok, gaat het slecht met de zaken. „De autofabriek bij ons loopt op haar laatste benen, het is een treurige zaak. Dus kwamen we hierheen om een Japanse auto te kopen”, zegt de jongen, terwijl hij het portier van de Toyota opentrekt en het interieur bewondert. Ook Japan sloot zich aan bij de westerse strafmaatregelen tegen Rusland. Het voerde sancties in tegen Russische functionarissen en bedrijven en legde de export van luxegoederen naar Rusland aan banden. Maar die beperkingen gelden niet voor de autohandel, en bij gebrek aan Russische en Europese auto’s en auto-onderdelen stortten Russen zich als één man op de Japanse markt. De export van nieuwe en gebruikte auto’s, die per vrachtschip vanuit Japanse havens via Korea naar Vladivostok worden gebracht, is in de afgelopen maanden verdrievoudigd. De vraag naar auto’s is zo groot dat de haven van Vladivostok al maanden verstopt zit. „De haven barst uit zijn voegen. Auto’s nemen nu eenmaal veel plaats in”, zegt handelaar Pavel vanonder zijn zonnehoed. Ook rond de drukke haven in het stadscentrum staan de parkeerplaatsen vol auto’s. Andrej Goesjev pakt het bescheidener, maar lucratiever aan. Na een dag in de haven waar zijn auto’s worden uitgeladen, strijkt hij neer bij een pot kruidenthee in een café aan de Patrokl-baai in het zuidelijke puntje van de stad. Buiten zet de ondergaande zon de baai en de groene eilanden in lichterlaaie. Rond de eilanden wachten containerschepen uit alle delen van de wereld op een plekje in de haven. Niet ver van het café ligt op een heuvel het zeemanskerkhof van de stad. Daar liggen sinds kort de verse graven van de soldaten die de afgelopen maanden in Oekraïne zijn omgekomen. Maandelijks importeert de 39-jarige autohandelaar zo’n twintig gebruikte Japanners in het duurdere segment. Tot 50.000 dollar, daarna geldt het Japanse exportverbod op luxegoederen. Een beetje idioot is dat wel, vindt Goesjev. „Dat je sancties instelt op olietankers, dat snap ik. Maar op tweedehands auto’s? Uit de VS kunnen we niet eens meer lederen zadels krijgen voor onze motoren. Vertel me, denken ze nu echt dat zo’n maatregel de oorlog zal stoppen? En wie echt een dure wagen wil, die komt er heus wel aan. Dan laat je ’m gewoon eerst importeren naar Zuid-Korea en vandaar naar Rusland.” Zuid-Korea beloofde zich weliswaar te houden aan de westerse sancties, maar voerde geen eigen sancties in.  Zijn clientèle zit in heel Rusland, maar weet hem via Instagram makkelijk te vinden. Ze plaatsen een bestelling, Goesjev zoekt in Japan naar de auto van hun keuze. „Japan is een klein land, maar heeft bijna net zoveel inwoners als Rusland en een gigantische markt van goed onderhouden auto’s.”  Zag hij in maart een scherpe daling in het aantal bestellingen, nu staat zijn mobieltje al maanden roodgloeiend. „Toen de dollar begon te zakken, van 120 naar uiteindelijk 50 roebel, ontplofte mijn telefoon zowat. In de middag is het piekuur, als ze in Moskou wakker worden.” Nu gaat hij al maanden niet meer voor twee uur ’s nachts naar bed, om ’s ochtends weer gewekt te worden door de eerste telefoontjes. De militaire mobilisatie, die Poetin onlangs plotseling afkondigde, heeft op een paar annuleringen na nog geen grote impact op de handel, appt hij desgevraagd drie weken na het gesprek.  De handel brengt flink wat geld in het laatje, maar miljonair is Goesjev nog niet. De transportkosten zijn flink gestegen, en het is dringen om een plaatsje op een van de vrachtschepen te bemachtigen. „De Japanse havens staan ook helemaal vol auto’s. De levertijd bedraagt nu ongeveer twee tot drie maanden.” Zelf steunt Goesjev de ‘militaire operatie’ in Oekraïne niet, noch het regime dat zijn land in steeds grotere politieke en economische chaos dompelt. Hij is actief bij de lokale tak van de Russische ngo Golos, een organisatie die toeziet op verkiezingsfraude, en werd vorig jaar aangemerkt als buitenlands agent vanwege een betaling van omgerekend 20 euro die hij ontving uit China. Hij weet niet van wie de betaling kwam, maar de autoriteiten zagen er een kans in hem het leven zuur te maken. Hoewel hij nu officieel al zijn betalingsverkeer moet verantwoorden bij een lokale vestiging van Justitie, maakt hij geen haast. „Als ik vrij heb, speel ik liever met mijn dochtertje.” Dat Goesjev nu zoveel geld verdient aan de gevolgen van de sancties wegens het geweld in Oekraïne, geeft hem een dubbel gevoel. „Natuurlijk is het cynisch dat we zo onverwacht profiteren van deze ellende. Mensen zeggen ook: waarom ben je tegen Poetin? Jij hebt het nu toch goed? Ik leg ze uit dat Poetin al jaren geleden onze hele economie in handen heeft gelegd van een paar grote staatsondernemingen, die alle concurrentie smoren en nu als eerste lijden onder de sancties. Dat staatsmonopolie staat onder grote druk, en daar profiteren wij van. Wat Rusland aanricht in Oekraïne, is niet te rechtvaardigen. Wie de oorlog ook wint, het zijn sowieso de Russische belastingbetalers die voor de wederopbouw moeten betalen.”||https://www.nrc.nl//nieuws/2022/09/29/japanse-autos-zijn-niet-aan-te-slepen-in-vladivostok-a4143641
2022-09-30||Biden vreest voor &#8216;aanzienlijk aantal&#8217; doden door orkaan Ian||De Amerikaanse president Joe Biden vreest voor „een aanzienlijk aantal” dodelijke slachtoffers als gevolg van het natuurgeweld van orkaan Ian in Florida. Dat heeft Biden volgens Amerikaanse media donderdag gezegd in een verklaring op basis van de eerste berichten over de storm, die mogelijk een van de zwaarste orkanen is die Amerika ooit heeft getroffen. Lokale autoriteiten maken vooralsnog melding van één slachtoffer, een 72-jarige man.  Woensdagavond kwam de wervelwind aan op het Amerikaanse vasteland met windselheden tot 240 kilometer per uur. De kustwacht struint het gebied af naar een boot met twintig Cubaanse migranten. Inmiddels zitten zo’n 2,7 miljoen inwoners zonder stroom. Het duurt mogelijk weken om de elektriciteitsschade te repareren. Op verschillende plekken staat het water metershoog. Ron DeSantis, gouverneur van Florida, beschreef het gebied op een persconferentie als totaal verwoest. Miljoenen mensen zijn eerder al geëvacueerd. Anderen zitten vast in woningen die onder water staan. Biden spreekt van een ramp voor de staat en wil het gebied bezoeken als dat mogelijk is. De president heeft financiële steunpakketten toegezegd voor getroffenen als gevolg van de storm. De bijstand kan bestaan uit subsidies voor tijdelijke huisvesting of reparaties of goedekope leningen om onverzekerde schade te dekken. ||https://www.nrc.nl//nieuws/2022/09/29/biden-vreest-voor-aanzienlijk-aantal-doden-door-orkaan-ian-a4143668
2022-09-30||Leger des Heils opent 135 ‘buurtkamers’ voor iedereen die gas wil besparen|| Mensen die thuis op de gasrekening willen bezuinigen, kunnen vanaf 1 november de hele dag terecht in buurtkamers van het Leger des Heils. Er zijn er 135, verspreid door Nederland, die normaal gesproken een paar uur open zijn voor cursussen, Bijbelstudie, of koffiemomenten. Het Leger des Heils gaat ze in november, december en januari de hele dag openstellen zodat iedereen die dat wil erheen kan. Het Leger zegt zich grote zorgen te maken over de groeiende groep particulieren die de rekeningen niet kan betalen. Vooral mensen met een laag inkomen, een slecht geïsoleerd huis  en een zogeheten variabel contract met een energieleverancier – waarin de prijzen maandelijks met de gasmarkt fluctueren – zijn de klos. Zij hebben vaak nog enkel glas, geen geïsoleerde muren of dak en tochtkieren. Dat gaat veelal om oudere huizen.  Doordat het huis moeilijk warm te houden is, blijven zij niet onder het landelijk gemiddelde verbruik per huis van 1.200 kubieke meter gas per jaar. Lukt ze dat wel, dan zullen ze waarschijnlijk onder het prijsplafond blijven dat het kabinet met energiebedrijven wil afspreken. Maar veel huishoudens verbruiken door de slechte isolatie 1.800 tot 2.300 kubieke meter gas per jaar. „Wij verwachten dat veel mensen deze winter letterlijk in de kou zitten”, aldus de woordvoerder van het Leger des Heils. „Wij zetten onze buurtkamers dus in als warme plek. Dit kunnen wij niet alleen en vragen andere organisaties, bedrijfsleven, scholen, sportverenigingen en kerken hetzelfde te doen om te komen tot een deken van warme kamers over Nederland.” Het Leger des Heils werft nu nog extra vrijwilligers die de kamers moeten bemannen.  Ook verwacht het Leger des Heils dat „de groep die op de rand van dakloosheid balanceert alleen maar toeneemt en juist deze groep zien we niet terug in de koopkrachtplaatjes [van het kabinet, red.].”||https://www.nrc.nl//nieuws/2022/09/29/leger-des-heils-opent-135-buurtkamers-voor-iedereen-die-gas-wil-besparen-a4143647
2022-09-30||Phil Collins en Genesis verkopen muziekrechten voor 300 miljoen dollar||Popmuzikant Phil Collins en rockgroep Genesis hebben hun muziekrechten verkocht aan het Amerikaanse Concord Music Group. Dat meldt The Wall Street Journal donderdagavond. De prijs ligt lager dan wat Bruce Springsteen voor zijn muziek kreeg (500 miljoen dollar) en ongeveer even hoog als de rechten voor de 600 liedjes van Bob Dylan: Collins en bandgenoten verdienden volgens de Amerikaanse krant aan de deal zo’n 300 miljoen dollar (omgerekend ongeveer 307 miljoen euro).  Nummers van Peter Gabriel, die de prog-rockband in 1975 verliet, maken geen deel uit van de deal. Wel behoren tot de aangekochte nummers opnamen van Collins solocarrière en de muziek die hij samen met toetsenist Tony Banks gitarist en Mike Rutherford voor Genesis maakte. TikTok, Instagram en Facebook: Concord Music wil de muziek van Collins en Genesis bij een nieuwe generatie - op moderne manieren - introduceren. „Als platenmaatschappij zijn er zeker manieren voor ons om een deel van deze muziek weer tot leven te brengen.” De 71-jarige Collins, die naast drummer ook producer, acteur, leadzanger en solo-artiest is, verving in de jaren 70 Peter Gabriel als frontman van Genesis en scoorde daarna zowel met de band als solo vele hits. Het nummer ‘I Can’t Dance’ van Genesis uit 1992 werd in Nederland een nummer 1-hit. Collins schreef in 1999 de muziek voor de beroemde Disney-animatiefilm Tarzan. ||https://www.nrc.nl//nieuws/2022/09/29/phil-collins-en-genesis-verkopen-muziekrechten-voor-300-miljoen-dollar-a4143652
2022-09-30||De autoritaire leider van een steeds leger stukje land|| Campagneposters met allerlei mannen, en een enkele vrouw, hun armen over elkaar of hun handen gevouwen. Politieke spotjes die vanaf  videoschermen de winkelstraat in blèren. Kleurrijke kramen met flyers, pennen en boeken op het centrale Krajinaplein in Banja Luka. Het aantal politieke partijen en hun uitbundige campagnes doen vermoeden dat er in Bosnië echt iets te kiezen valt op zondag 2 oktober.  Toch twijfelt, op een enkele oppositiepoliticus na, bijna niemand eraan dat in dit Servische deel van het land ook na de verkiezingen de partij aan de macht blijft die sinds 2006 aan de macht is. De SNSD van de autoritair-nationalistische stokebrand Milorad Dodik (63). Op het campagnemateriaal kijkt hij – met extra blauw aangezette irissen – zijn 1,1 miljoen onderdanen van de Republika Srpska vriendelijk en vaderlijk  aan. Maar vaker is zijn publieke houding en retoriek die van een maffiabaas op leeftijd, die met iedereen in de buurt ruzie maakt.  Bosnië and Herzegovina heeft misschien wel het meest ingewikkelde democratische stelsel. Zondag kunnen bijna 3,4 miljoen kiezers hun stem uitbrengen voor drie presidenten, vier Kamers en tien kantons. In totaal worden zondag 518 politieke posten verdeeld.  Het meest bijzonder is dat Bosnië een presidentschap heeft dat rouleert tussen één Bosniak, één Serviër en één Kroaat. Ook zij worden zondag gekozen.  Wie op wie kan stemmen hangt af waar iemand woont én diens geregistreerde etniciteit. Wie niet tot één van de drie ‘nationaliteiten’ behoort, kan zich niet verkiesbaar stellen.  Niet-Serviërs in Bosnië en Herzegovina zien in hem een gevaarlijke, genocide-ontkennende separatist die elke vooruitgang van hun land blokkeert. Volgens veel internationale waarnemers is hij een Poetin-aanbiddende, corrupte opportunist die ieder moment,  per ongeluk of expres, de lont in het kruitvat van de Balkan kan ontsteken. Deze maand bezocht Dodik de Russische president in Moskou. Hij heeft  zijn steun uitgesproken voor de schijnreferenda in bezet gebied in Oekraïne. En opperde eenzelfde volksraadpleging te organiseren. De vraag is wat verkiezingswinst betekent voor zijn dit voorjaar geparkeerde wens om de Republika Srpska af te scheiden en de fragiele stabiliteit in verdeeld Bosnië op het spel te zetten.  Onder kiezers in Banja Luka is en blijft hij populair. „Hij is niet diplomatiek”, zegt Radmila Javkovic (47), terwijl ze rood-wit promotieprullaria van Dodiks SNSD-partij ophaalt. „Maar hij is de enige die ons beschermt tegen de Bosniakken, de Kroaten én onze internationale vijanden. Ik ben er zeker van dat hij er na de verkiezingen  voor zorgt dat wij ons losmaken van de Bosnische Federatie.” Dat is de voornaamste reden dat deze schoonmaakster in de zorg opnieuw op hem zal stemmen.  Ook de gepensioneerde Danica Djuric (82), die op een bankje vlakbij de centrale orthodoxe kerk een ijsje eet, ziet Dodik als „de enige die strijdt voor de Republika Srpska. Verder houdt niemand van ons.” Maar zij verwacht geen onafhankelijke staat of aansluiting bij buurland Servië. „Dat gedoe over afscheiding en  over geweld, dat zijn maar woorden. Niemand is blij met de huidige situatie, maar oorlog is nog veel erger.” Bosnië verklaarde  zich in 1992 onafhankelijk  van Joegoslavië en werd dat na een oorlog vol etnische zuiveringen in 1995 ook. Sindsdien leven orthodoxe Serviërs (30 procent), katholieke Kroaten (15 procent) en islamitische Bosniakken (50 procent) grotendeels langs elkaar heen. „Drie zuilen”, noemt Christian Schmidt, de Hoge Vertegenwoordiger die toeziet op de naleving van het vredesakkoord van Dayton, de bevolkingsgroepen. „Met daarbinnen drie éénpartijstaten.” Want de alleenheerschappij van Dodik is niet uniek. Ook de Bosniakken en Kroaten worden geregeerd door één partij die zich vooral profileert als beschermer van hun etnische belangen. „De beste manier om hier zeker te zijn van kiezerssteun is om te zwijgen over maatschappelijke problemen, corruptie of eigen tekortkomingen en je te verschuilen achter etno-nationalistische retoriek”, vertelt Schmidt in Sarajevo. Het gaat om de belangen van de kliek rond Dodik Toen Schmidt vorig jaar augustus aantrad, liep de spanning onmiddellijk op. Zijn voorganger had op zijn laatste dag een decreet ondertekend dat genocide-ontkenning en de verheerlijking van oorlogsmisdadigers strafbaar stelde. Dodik greep dat aan om „het proces van ontbinding [van Bosnië, red.] in gang te zetten”. Hij kondigde aan het leger, de rechterlijke macht, de geheime dienst, belastingheffing en het medisch toezichtsorgaan alvast eenzijdig te decentraliseren. Hij zou Serviërs in Bosnië „zo nodig met onze troepen verdedigen”. In zijn eerste rapportage aan de Verenigde Naties schetste Schmidt „de grootste existentiële dreiging in de naoorlogse periode” voor „vrede en stabiliteit in het land en de regio”. De acute zorgen gingen  uit naar de opbouw van een nieuw etnisch-Servisch leger in Bosnië. Maar een jaar later wil Schmidt benadrukken hoe Dodik zijn persoonlijke belangen inbedt in zijn separatistenretoriek. „Want waarom zou je zoiets als een farmaceutisch  agentschap willen afscheiden?”, vraagt hij retorisch.  Die splitsing was volgens Dodik opeens nodig nadat aan het licht kwam  hoe covid-patiënten in de Republika Srpska werden behandeld met industriële in plaats van medische zuurstof. Geïmporteerd door een partijgenoot en door de vingers gezien door de regering en publieke zorginstellingen. „Al die afscheidingsretoriek is vooral bedoeld als dekmantel voor corruptie”, zegt  Ivana Korajlic, de lokale directeur van de internationale ngo Transparency International. „Het gaat niet om Servische belangen, het gaat om de belangen van de kliek rond Dodik zelf.” Corruptie is geen etnisch-Servisch probleem. Afgelopen zomer werd een oud-partijvoorzitter van de Bosniakken veroordeeld voor omkoping en nepotisme. Maar in het Servische deel van Bosnië ligt de belangenverstrengeling  aan de oppervlakte. De nieuwe, met Europees geld aangelegde, snelweg loopt niet logisch van Banja Luka in een rechte lijn naar de hoofdstad Sarajevo, maar maakt een gekke knik via het noorden: langs Laktasi, het stadje waar Dodik opgroeide en zijn machtsbasis heeft. Op de viaducten prijkt de naam van een bouwbedrijf uit die plaats. Software van de camera’s en tolpoorten zou komen van het bedrijf van Igor Dodik, de zoon van, die ook een televisiezender en andere IT-infrastructuur van de staat in handen heeft. Zeker 50 procent van de bevolking zou direct of indirect afhankelijk zijn van de staat. Korajlic werkt nu aan een zaak van een basisschoollerares in Republika Srpska wier tijdelijke contract niet verlengd werd toen ze geen lijst met twintig vrienden en familieleden kon overleggen die beloofden op de SNSD te stemmen. Kiezers in Banja Luka die  kritisch zijn op Dodik durven daar nauwelijks over te praten. Dragana (40) heeft het helemaal gehad met de „corrupte, criminele politici die alleen maar voor zichzelf zorgen”. Maar zodra om haar achternaam gevraagd wordt (deze is bij de redactie bekend), barst ze in huilen uit en smeekt die niet in de krant te zetten. „Ik ben op dit moment in gesprek met een overheidsinstantie voor een baan.” Milorad Dodik weigert geïnterviewd te worden „voor artikelen die niet alleen over hem gaan”, zegt zijn woordvoerder. Partijgenoot Srdjan Mazalica (43) – naast parlementariër ook operationeel directeur van het plaatselijke elektriciteitsbedrijf – wil wel uitleggen dat de decentralisaties een reactie zijn op „discriminatie van Republika Srpska” door de andere entiteiten, instituties en de internationale gemeenschap. „Beschuldigingen van corruptie zijn er alleen maar om onze rechten te ondermijnen. Wij zijn er niet op uit om de regio te destabiliseren, dat doen anderen.” Hij prijst Dodik omdat hij, toen Rusland in februari Oekraïne binnenviel, zijn separatistische plannen op pauze zette. Dodik kondigde een half jaar uitstel aan van alle ontvlechting. Of toch afstel? „Ons doel is en blijft onafhankelijkheid”, zegt Mazalica. Tot geweld ziet hij het niet komen. „SFOR [de naoorlogse stabilisatiemissie van de NAVO] heeft al onze wapens afgepakt.” Die waren er in de jaren negentig nog in overvloed. Wij zijn er niet op uit om de regio te destabiliseren In Banja Luka reageren ze lauw op de internationale angst voor een nieuwe geweldsexplosie. „We zouden het niet eens kunnen als we het zouden willen”, zegt Vlade Simovic (41), universitair docent politicologie. „Het ontbreekt aan mensen, wapens en motivatie. De jonge mannen die zouden moeten vechten, zijn vertrokken en werken elders in Europa.”   Oppositiepoliticus Branislav Borenovic (48) reageert geïrriteerd op de in zijn ogen „valse retoriek” over separatisme. „Bij het akkoord van Dayton hebben wij binnen Bosnië een machtspositie gekregen waar ze in Schotland en Catalonië jaloers op zijn. Het zou stupide die te verkwanselen  voor de privé-belangen van één totalitaire leider die probeert uit de gevangenis te blijven.”  Borenovic  gelooft wél dat deze verkiezingen anders zullen zijn dan eerdere. „Mensen zijn niet meer bang voor andere etnische groepen of buitenlandse krachten, ze zijn bang om in een leeg land te wonen.” Werkloosheid en emigratie uit kansarm Bosnië zijn veel wezenlijker problemen dan het medicijnagentschap. Hoge Vertegenwoordiger Schmidt heeft minder vrees voor escalatie dan een jaar geleden.  Hij ziet dat Dodik, mede door de oorlog in Oekraïne, geen  steun heeft voor afscheidingsavonturen, met name uit Belgrado en Boedapest. Bovendien is de EU zich weer meer met de regio gaan bemoeien. „De geostrategische positie van de regio wordt weer erkend.”  Wat de Duitser Schmidt het meest verbaasde toen hij aan deze baan begon, is de etnische onenigheid over het onverwerkte verleden. „In tegenstelling tot waar ik vandaan kom, is gevoel ‘dit nooit meer’ na de oorlog hier nooit tot het collectieve bewustzijn doorgedrongen.” Elke groep zit vast in zijn eigen tribale slachtofferschap en onthaalt zijn eigen oorlogsmisdadigers als helden. „Dat hoeft niet tot nieuw geweld te leiden, maar kan er wel een legitimatie voor zijn.”||https://www.nrc.nl//nieuws/2022/09/29/de-autoritaire-leider-van-een-steeds-leger-stukje-land-a4143653
2022-09-30||Groeiende spanning over Europees plafond gasprijs||Terwijl het ene pakket noodmaatregelen nog niet is aangenomen, groeit in Europa al de roep om nog veel ingrijpender interventies in de energiemarkt. In de aanloop naar een crisisoverleg van energieministers deze vrijdag verscherpte de toon van de discussie.  Een groeiende groep lidstaten, waaronder Frankrijk en Italië, eist dat de Europese Commissie komt met een voorstel voor een prijsplafond voor gas op de groothandelsmarkt. Maar EU-ambtenaren benadrukken dat de nadelige consequenties van zo’n ingreep te groot  zijn en dralen om met een uitgewerkt voorstel te komen. De discussie zet de verhoudingen op scherp, ook tussen lidstaten met ‘diepe zakken’ om burgers te kunnen compenseren, zoals Nederland, en landen met veel minder begrotingsruimte. Duitsland, eveneens tegenstander van verder Europees marktingrijpen, presenteerde juist deze donderdag een ongekend steunpakket voor zijn eigen burgers. „De spanningen zijn fors”, erkent een EU-diplomaat. „Het ongemak over het uitblijven van concrete voorstellen neemt toe.” De roep om een plafond op de groothandelsprijs voor gas klinkt al bijna een jaar – aanvankelijk vanuit een kleine groep vooral Zuid-Europese landen maar inmiddels ook uit Oost-Europa. Deze week stuurden vijftien EU-landen een gepeperde brief aan de Europese Commissie met de oproep nog deze week met een plan te komen. Maar in een reactie zette de Commissie uiteen waarom zo’n prijsplafond juist géén goed idee is. Het invoeren van een maximumprijs op alle gastransacties – dus voor zowel de aankoop van pijplijngas en vloeibaar gas als voor gashandel binnen Europa – levert volgens Brussel grote risico’s op voor de leveringszekerheid. Allereerst omdat schepen met vloeibaar gas Europa mogelijk voorbij varen als de EU eigenhandig besluit minder te gaan betalen. Om dat risico te voorkomen zouden overheden de aankoopprijs bij moeten plussen, wat grote financiële risico’s met zich meebrengt.  Wanneer ook de handelsprijs binnen de EU gemaximeerd wordt, zoals sommige EU-landen willen, nemen de risico’s volgens de Commissie verder toe. Het haalt de prikkel te besparen weg. En als er nog maar één prijs geldt, valt ook het marktmechanisme weg om te bepalen waar gas binnen Europa heen gaat, waardoor een nieuwe overheidsentiteit gas zou moeten gaan verdelen. „Niets is onmogelijk, maar de complexiteit daarvan is fors en op korte termijn niet te realiseren”, aldus een EU-ambtenaar. Het zou hoe dan ook een nog veel radicalere marktinterventie betekenen, waarbij gas binnen Europa bij wijze van spreken ‘op de bon’ gaat. Sowieso moeten EU-landen het deze vrijdag eerst nog eens worden over het eerdere pakket noodmaatregelen: een verplichte elektriciteitsreductie en heffingen op energieproducenten. Dat het daarbij blijft, lijkt inmiddels zeer onwaarschijnlijk. Om kritische lidstaten alsnog tegemoet te komen, suggereerde de Europese Commissie deze week met een voorstel te komen voor maximering  van de prijs van gas die gebruikt wordt om elektriciteit te genereren. Ook dat zou een radicale marktinterventie zijn waartegen Brussel zich tot voor kort nog fel verzette. Maar het is de vraag of die maatregel de groeiende spanning over Europese solidariteit in de energiecrisis kan wegnemen.||https://www.nrc.nl//nieuws/2022/09/29/groeiende-spanning-over-europees-plafond-gasprijs-a4143651
2022-09-30||Brazilië stemt in giftige en gewelddadige sfeer||Op een sportschool in de wijk Botafogo, in Rio de Janeiro, deelden sporters dinsdagavond onderling een Instagram-filmpje die waarschuwingen bevat. „Als Lula de verkiezingen wint, zal hij Jezus uit de bijbel schrappen.” Dit soort absurde nepnieuwtjes, veelal verspreid via sociale media, zeggen veel over de verkiezingscampagne in Brazilië, die met de eerste kiesronde, zondag, een voorlopig hoogtepunt beleeft: keihard en manipulatief van toon en doordrenkt met desinformatie.  Een greep uit het nepnieuws dat de ronde doet: de linkse oud-president Luiz Inácio ‘Lula’ da Silva, die bovenaan staat in de peilingen voor zondag,  aanbidt de duivel, zijn vrouw rookt wiet, en de zittende rechtse president Jair Bolsonaro houdt thuis slaven. De berichten circuleren vooral  in chatgroepen op WhatsApp en Telegram,  gratis berichtendiensten die de belangrijkste nieuwsbron van Brazilianen vormen – veel meer dan traditionele media als kranten en televisie. In een land met een orale cultuur en relatief veel analfabetisme betreft het vooral spraakberichten, waarvan de herkomst vaak amper te achterhalen is. Volgens nepnieuwtjes wil Lula Jezus uit de bijbel schrappen, terwijl Bolsonaro thuis slaven zou houden Eind 2018 won de ultrarechtse buitenstaander Jair Bolsonaro het presidentschap dankzij een campagne die bol stond van de (online) desinformatie.  Deze zondag hoopt hij een tweede termijn te winnen, door dit trucje te herhalen. In livestreams op Facebook zet hij zijn visies uiteen, gooit hij beweringen het web op, vaak niet onderbouwd of niet te controleren. Sinds zijn aantreden, begin 2019, zaait Bolsonaro doorlopend twijfel over de betrouwbaarheid van  instituties als het Hooggerechtshof en het Congres. Ook hekelt hij het elektronisch stemsysteem,  grote mediabedrijven en peilingbureaus.  Het voedt de politieke verdeeldheid – en naarmate de verkiezingsdag nadert, komt het dagelijks leven verder op scherp te staan. Bij familiebijeenkomsten, in cafés, op sportscholen: overal in de publieke ruimte is de spanning onaangenaam voelbaar. Kranten, nieuwssites en ook het Electoraal Tribunaal (TSE) proberen de kiezers wél de juiste informatie te geven, via ‘factchecks’ en door nepnieuws uit de lucht te halen. Maar de geest is allang uit de fles. Zo leidt het gepolariseerde klimaat al maanden tot een toename van politiek geweld. In juli werd Brazilië opgeschrikt door de moord op Marcelo Arruda, een lokale politicus van Lula’s sociaal-democratische Arbeiderpartij (PT). Arruda gaf een verjaardagsfeestje met als thema ‘Lula’s triomf’. Een van de aanwezigen wilde hem intimideren door liederen over aartsrivaal Bolsonaro te zingen. Het eindigde in een tragedie: de Bolsonaro-aanhanger schoot de jarige Lula-aanhanger dood.  Een maand later werd een man aangevallen tijdens een dienst in een evangelische kerk in het stadje Goiânia. Hij was het niet eens met de verspreiding van pamfletten die kerkgangers opriepen niet op links te stemmen. En vorige week werd  een Lula-aanhanger in een café doodgestoken door een Bolsonaro-stemmer. ,,Ik durf aan vreemden niet te vertellen op wie ik stem”, zegt Neida Oliveira (52), „Die bolsonaristas zijn zo agressief.” Ze is bij een verkiezingsbijeenkomst van de PT in Rio. Lula da Silva komt het podium op in een bomvolle zaal van de populaire sambaschool van Portela, een van de bekendste sambaverenigingen. Gehuld in de kleuren van de school, met een blauwwit hoedje op, spreekt de inmiddels 76-jarige ex-president met hese, zware stem de duizenden aanwezigen toe. „We gaan de democratie redden, we gaan de armoede bestrijden, en de Amazone redden!”  roept hij uit.  Lula zou permanent een kogelvrijvest dragen, wordt in de menigte gezegd. De polarisatie is volgens Lula-aanhangster Oliveira giftiger dan bij voorgaande verkiezingen. „Een deel van mijn familieleden  praat niet meer met elkaar. Mijn dochter zal dit jaar voor het eerst stemmen. Van mij mag ze tegen niemand zeggen op wie, en mag ze ook niets op sociale media zetten. De sfeer is angstaanjagend”, zegt ze.  Het Observatorium voor Politiek en Electoraal Geweld berekende dat er dit jaar al zeker 214 gevallen van politiek geweld hebben plaatsgevonden. Hieronder vallen ook 45 moorden op gekozen functionarissen, kandidaten en ambtenaren: een stijging van 23 procent ten opzichte van 2020. Hoewel intimidatie en geweld aan beide kanten van het politieke spectrum voorkomen, is de toonzetting en retoriek in Bolsonaro’s campagne vanaf het begin af aan agressief geweest. Bolsonaro – een oud legerkapitein –  flirt graag met geweld. „We gaan links neermaaien!” riep hij tijdens de vorige verkiezingen al, terwijl hij deed alsof hij met een mitrailleur iedereen neerschoot.  „Hij vertegenwoordigt een autoritaire manier van leidinggeven, het militaristische dat ons aan de dictatuur herinnert”, zegt Mauricio Santoro, als politicoloog verbonden aan de Universiteit van Rio de Janeiro. „Voor zijn aanhangers symboliseert hij de man die orde op zaken komt stellen, maar alles gaat gepaard met agressie en machismo.” Bolsonaro-aanhanger Marcia Carvalho (37) deelt op straat in de wijk Ipanema pamfletten uit met daarop een lachende president. Zij vindt dat haar leider te makkelijk wordt gecriminaliseerd. „Er wordt helemaal niet gekeken naar de goede dingen die hij heeft gedaan de afgelopen vier jaar. Hij wordt als een kwaadaardige man neergezet. Dat imago heeft links gecreëerd, terwijl hun leider juist de crimineel is. Lula zat toch in de gevangenis? En op wie hebben we dan in 2018 massaal gestemd, om met die corruptie af te rekenen? Dat vergeten mensen nu.”  De peilingen vindt ze niet overtuigend. „De meeste onderzoekers bij de universiteit zijn links, dus als Lula voorloopt, verbaast me dat niet.” Toch tonen uiteenlopende peilingen van verschillende organisaties en media al maanden hetzelfde beeld: Lula kan op circa 45 à 47 procent van de stemmen rekenen, Bolsonaro op zo’n 31 procent. Als Lula meer dan 50 procent haalt, zou zelfs geen tweede stemronde (gepland voor 30 oktober) nodig zijn.  Bolsonaro zaait graag twijfel over de peilingen bij zijn achterban. Er zijn, zei hij onlangs, bij deze verkiezingen voor hem maar drie opties. „De gevangenis, de dood, of de overwinning.” De president lijkt daarmee de boodschap af te geven dat hij – net als zijn grote voorbeeld Donald Trump – een nederlaag niet zal erkennen.  Dat voedt weer de angst dat het land een Zuid-Amerikaanse variant van de Capitool-bestorming te wachten staat.  Net als in de VS kennen de Brazilianen een relatief lange transitieperiode tussen de verkiezingsdag en de inauguratiedag (1 januari 2023). Drie lange maanden waarin moet blijken hoe hoog Bolsonaro en zijn aanhangers de druk op de democratische instituties zullen opvoeren.  
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/29/brazilie-stemt-in-giftige-en-gewelddadige-sfeer-a4143637
2022-09-30||Voor of tegen Poetin: de Russische gemeenschap in Letland moet kiezen|| Van de ene op de andere dag sprak Antonina Nenaseva niet meer met haar ouders. „Ik ben meteen uit alle chatgroepen van de familie gestapt”, vertelt de Letse politicoloog. Die dag was 24 februari, de dag waarop Rusland de aanval opende op Oekraïne. Nenaseva behoort tot de grote Russischtalige minderheid in Letland, een erfenis uit de tijd dat het land bezet werd door de Sovjet-Unie. Deze groep had altijd een andere interpretatie van de geschiedenis en keek naar andere media, waardoor ze met wantrouwen werd bejegend door de Letse samenleving. Maar sinds de oorlog in Oekraïne staan ook de verhoudingen binnen de groep zélf op scherp. De premier van Letland, Krisjanis Karins, maakt grote kans om opnieuw regeringsleider te worden. Zijn centrumrechtse partij Nieuwe Eenheid (JV) zet zich sterk af tegen de oorlog in Oekraïne en lijkt daarmee de verkiezingen ruimschoots te gaan winnen. Volgens peilingen behaalt hij meer dan 20 procent van de stemmen. JV behaalde in 2018 nog 7 procent.  Of de huidige coalitie kan doorregeren, zoals Karins zou willen, is  onzeker. De Letse politiek is grillig: bij elke stembusgang ontstaan allerlei nieuwe partijen en fracties. De premier sluit samenwerking met pro-Kremlinpartijen uit. Ook wil hij niet regeren met de voor corruptie veroordeelde ‘oligarch’ Aivars Lembergs en zijn boerenpartij ZZS. Dat is  goed te zien in de aanloop naar de parlementsverkiezingen van zaterdag. Tot voor kort was er één partij die steevast de ‘Russische stem’ verzamelde. Nu stevent Harmonie, die het lastig vindt om Poetins oorlog ondubbelzinnig te veroordelen, op het slechtste verkiezingsresultaat af sinds de oprichting in 2006. De partij tuimelt in de peilingen naar acht procent, terwijl ze in 2018 nog bijna twintig procent behaalde. De Russischtalige kiezers waaieren uit in  tegengestelde richting: sommigen radicaliseren verder naar partijen die Poetins kijk op de wereld aanhangen. Anderen zoeken onderdak bij meer gematigde partijen. Antonina Nenaseva belichaamt die laatste ontwikkeling als geen ander. In 2010 werkte ze nog voor een parlementslid van Harmonie. Ze was daar via een patriottische jeugdorganisatie terechtgekomen, maar raakte al snel gedesillusioneerd. Nu ze 34 is, doet ze als lijsttrekker mee aan de verkiezingen voor een linkse partij, de Progressieven. „Harmonie was het nooit te doen om inclusiviteit. Ze willen slechts rechten voor één minderheid en dat bevalt de Letten totaal niet”, zegt ze. De Progressieven gaan de kiesdrempel van 5 procent halen. Maar dat geldt mogelijk ook voor  de rabiate pro-Poetin-partij Russische Unie van Letland (LKS). De LKS verdween in 2010 uit het parlement, maar kan zaterdag een spectaculaire comeback maken. De partij is tegen het NAVO-lidmaatschap van Letland, weigert de Russische invasie van Oekraïne te veroordelen en kan het goed vinden met de Syrische president Assad. De Letse veiligheidsdienst waarschuwde de LKS in april voor het verspreiden van pro-Kremlin propaganda die „Russische schendingen van internationaal recht vergoelijken”. Volgens Nenaseva is de radicalisering van sommige Russischtaligen „uiteindelijk een veiligheidskwestie”. Ook Vladislava Romanova (28), creatief directeur bij een marketingbureau, groeide op met Russisch als moedertaal, maar spreekt ook uitstekend Lets, zoals velen van de jongere generatie in Russisch-sprekende kringen. Op de middelbare school in het overwegend Russisch-sprekende Daugavpils schreef ze nog ronkende artikelen voor de schoolkrant over de Russische overwinning op nazi-Duitsland. Als student in Riga ging er een wereld voor haar open: „Ineens hoorde ik over hoe de Letten de Sovjet-tijd als een bezetting zien.” In haar  vriendengroep is Romanova de enige met een Russischtalige achtergrond. In de zomer schreef ze een tekst op Facebook over haar worsteling met de oorlog in Oekraïne: „Een apocalyps onder de Letse Russen: we zijn nu verdeeld in normale mensen en vatniks.” Dat laatste is een neerbuigende term voor mensen die kritiekloos het Kremlin volgen. De post ging viral en Romanova ontving doodsbedreigingen.  De Russisch-sprekenden in Letland vormen geen homogene groep. Ze delen weliswaar vaak een Russische migratieachtergrond, maar komen uit alle hoeken van de voormalige Sovjet-Unie. Niet zelden gaat het om mensen die één Russisch-sprekende ouder hebben en één ‘lokale’ ouder. Ongeveer een half miljoen van de twee miljoen Letse inwoners staat als ‘Russisch’ geregistreerd, maar 340.000 van hen hebben een Lets paspoort en mogen zaterdag dus stemmen. Ongeveer 40.000 mensen zijn Russisch staatsburger. Nog eens 131.000 behoren tot de tussencategorie van ‘niet-burger’: een speciale status die Letland in het leven riep toen het land in 1991 zijn onafhankelijkheid herwon. Om te voorkomen dat ‘de bezetters’ de ontluikende Letse vrijheid teniet zouden doen door op anti-Letse partijen te stemmen, kregen zij geen stemrecht maar de optie om zich tot burger te laten naturaliseren. Het Kremlin beschuldigt Letland al jaren van van discriminatie. De Russische regering probeert de niet-burgers aan zich te binden met visumvrij reizen naar Rusland, een vereenvoudigde procedure om Russisch staatsburger te worden en – tot voor kort – de mogelijkheid om vier jaar eerder met pensioen te gaan. Hoewel Nenaseva opgroeide in een volledig Russischtalige bubbel aan de rand van Riga is ze nu Lets staatsburger. En ergens is ze opgelucht dat haar ouders níet kunnen stemmen. „Sinds de annexatie van de Krim spraken we al niet meer over Poetin.” Haar ouders kozen voor Russisch staatsburgerschap zodat ze op jongere leeftijd met pensioen konden gaan. In de jaren zeventig kwamen ze naar Riga toen Rusland de Baltische landen bezet hield als onderdeel van de Sovjet-Unie. Moskou bevorderde zulke migratie in de hoop Letland ingrijpend te russificeren. Tot op zekere hoogte is dat gelukt, want vandaag de dag spreekt 38 procent van de twee miljoen inwoners thuis Russisch. In de hoofdstad Riga loopt dat op tot 43 procent. Hoewel Lets de enige officiële taal van het land is, staan tal van instanties desondanks toe dat klanten Russisch spreken. „De Russisch-sprekenden moeten niet klagen”, zegt Romanova. „Je kunt hier prima Russisch spreken in het dagelijks leven. In de winkel, in restaurants en zelfs bij de jaarlijkse autokeuring.” Na haar Facebook-post kreeg Romanova niet alleen doodsbedreigingen, maar ook steun voor haar oproep om explicieter stelling te nemen tegen de invasie in Oekraïne. Haar eigen moeder gaf daar gehoor aan. De 52-jarige vrouw is een ‘niet-burger’, maar heeft nu besloten zich te laten naturaliseren tot Lets staatsburger. En dat in Daugavpils, waar de Letten twintig procent van de bevolking vormen. Wie de procedure doorloopt moet het Letse volkslied kunnen zingen of uitschrijven. De meeste kandidaten doen doorgaans het laatste. „Mijn moeder gaat op het examen ons volkslied zingen”, vertelt haar dochter met grote ogen. „Zingen!”||https://www.nrc.nl//nieuws/2022/09/29/poetin-verdeelt-russischtalige-letten-a4143643
2022-09-30||Gouden Griffel voor de ingenieuze en meeslepende  jeugdroman van Yorick Goldewijk|| De Gouden Griffel, de jaarlijkse prijs voor het beste kinderboek, gaat dit jaar naar de jeugdroman Films die nergens draaien van schrijver Yorick Goldewijk. Illustrator Raoul Deleo wint het Gouden Penseel voor zijn tekeningen in het ‘fictieve reisboek’ Terra Ultima. Dat is deze donderdagavond bekendgemaakt in het Jeugdjournaal. De schrijver en illustrator ontvangen de prijs aan de vooravond van de Kinderboekenweek. Yorick Goldewijk schreef met Films die nergens draaien, zijn vierde kinderboek, dat volgens de jury „een boek [is] dat ontroert en van begin tot eind intrigeert”. Het trof de Griffeljury als „uitzonderlijk door de ingenieuze wijze waarop fantasie, werkelijkheid en dieperliggende thema’s in een meeslepend avontuur zijn vervat”. De sterk geconstrueerde en gelaagde roman vertelt het verhaal van de 12-jarige Cato, die in een magische bioscoop terechtkomt waar mensen via het scherm in hun herinneringen kunnen stappen. Het is het begin van een meeslepend avontuur dat en passant wezenlijke vragen stelt over waarnemen, rouw en verbeeldingskracht.  Goldewijk (1979) is schrijver en muzikant en debuteerde twee jaar geleden met zijn eerste kinderboek – afgelopen winter kwam zijn doorbraak met het literair gelaagde Films die nergens draaien, dat ook al genomineerd werd voor de Boon Jeugdliteratuurprijs. De Griffeljury verkoos zijn boek boven andere kanshebbers als het prentenboek Een zee van liefde van Pieter Gaudesaboos, de historische jeugdroman De tunnel van Anna Woltz en het speelse informatieve boek Rekenen voor je leven van Edward van de Vendel en Ionica Smeets. Tekenaar Raoul Deleo, pseudoniem van beeldend kunstenaar Raoul de Leeuw, valt met de toekenning van het Gouden Penseel opnieuw in de prijs voor het boek Terra Ultima, dat eerder dit jaar al de Woutertje Pieterse Prijs ontving (15.000 euro). Het boek, waarin hij zelf figureert als ‘ontdekkingsreiziger’ die een nieuw continent ontdekt en daarvan een beeldverslag boekstaaft. Op dit onbekende werelddeel kon de natuur zijn wilde gang gaan, waardoor er wonderbaarlijke planten en dieren tot wasdom kwamen, van de koraalpanter en de zeepadkwal tot het lieveheersbeertje, die Deleo tot in het kleinste imaginaire detail vastlegde. De Penseeljury noemde de „overweldigende illustraties” in Terra Ultima „natuurgetrouw én fantasierijk”, een boek „vol verwondering dat overtuigend tot de verbeelding spreekt”. Aan de Gouden Griffel en het Gouden Penseel zijn kleine geldbedragen verbonden – 1.500 euro – maar zijn qua reputatie en uitstraling de meest invloedrijke prijzen in de Nederlandse jeugdliteratuur. De Kinderboekenweek begint komende woensdag en duurt tot 16 oktober.||https://www.nrc.nl//nieuws/2022/09/29/schrijver-yorick-goldewijk-ontvangt-de-gouden-griffel-a4143631
2022-09-30||Immortality: een filmische speurtocht naar  een verdwenen actrice||Immortality Door: Sam Barlow & Half Mermaid Voor: pc, Xbox Series X|S, Game Pass 16,79 euro  Waar zit de grens tussen film en game? Hoe ver kan je het ene medium uitrekken totdat het in het ander verandert? De vierkante meters van dit grijze gebied vormen het speelveld van Sam Barlow, de gamemaker die afgelopen jaren hoge ogen gooide  met filmische games als Her Story en Telling Lies.  Ook in Immortality is het weer raak. Als naamloze toeschouwer krijg jij toegang tot het filmarchief rond de verdwenen actrice Marissa Marcel, waarin ergens het geheim van haar gefaalde carrière verscholen ligt.  Als speler vind je nieuw materiaal als je inzoomt op interessante beeldelementen. Daarnaast heb je alleen de macht van de thuiskijker: voor- en achteruitspoelen, en teruggaan naar beeld dat je al gezien hebt. In de vele uren filmmateriaal die Barlow voor Immortality schoot, zien we niet alleen beelden uit de drie (fictieve) films waarin Marcel de hoofdrol speelde, maar ook wat er achter de camera gebeurde. Drie Hollywood-tijdperken  komen voorbij, met al hun stijl- en vertelvormen, maar wat het meest opvalt zijn de veranderende seksuele mores. In haar eerste film wordt naakt en seksualiteit verstopt in de randen van een christelijk-moralistisch relaas over een monnik die  ten val wordt gebracht. Daarna speelt Marcel het ideaal van de hyperseksuele, bevrijde vrouw van de jaren zeventig, waarop haar carrière eindigt in een proto-#MeToo-verhaal uit 1999.  Achter de schermen maken filmmakers enthousiast misbruik van hun macht. Immortality laat je in eigen tempo je nieuwsgierigheid naar Marcel stillen.  Tegen het eind struikelt het spel: eindeloos speur je naar die laatste clip, terwijl zich een onwerkelijke allegorie aftekent die  het menselijke karakter van de game doet vervliegen.||https://www.nrc.nl//nieuws/2022/09/29/filmische-speurtocht-naar-gefaalde-actrice-a4143611
2022-09-30||Ook in Splatoon 3 blijft een potje handbal met een verfbommenwerper gewoon leuk||Splatoon 3 Door: Nintendo Voor: Nintendo Switch 51,95 euro  Razendsnelle wedstrijden die binnen enkele minuten voorbij zijn, felgekleurde inkt die alle kanten uit vliegt, en een verfroller in plaats van een mitrailleur in de hand: Splatoon is al zo’n zeven jaar de meest kleurrijke én lieve schietgamereeks op de markt. De formule werkt nog gewoon, en voor deel drie wordt er dan ook betrekkelijk weinig aangepast. Samenvattend: je bouwt een eigen personage, kiest een verfwapen, en gaat in teams met anderen de strijd aan. Op het strijdtoneel schakel je behendig tussen een meer menselijke vorm die kan schieten, en een inktvisvorm die door verfplassen kan zwemmen.   In eerste instantie vecht je om wie het meeste terrein kan inkleuren voordat de tijd om is. Dit basisidee blijft gewoon ontzettend leuk: er is weinig zo bevredigend als het terrein van je vijand totaal onderkalken met je eigen kleuren. Bereik je het juiste level, dan komt er meer creativiteit bij kijken – denk aan een potje handbal met een verfbommenwerper als bal.  Voor de einzelgänger die liever niet samen speelt, is er dit keer  een verhaalmodus toegevoegd. Met je verfwapen én een lief beestje bij de hand los je puzzels op. Verwacht geen hersenkrakers, maar vooral fijne afwisseling naast het snelle competitieve werk. Ook is de verzameling wapens uitgebreid met nog meer creatieve uitspattingen. Zo smijt je met je Splatana-zwaard de  kleren van je vijand helemaal vol met verf, of stap je met een druk op de knop in een verfschietende tank.  Het zijn extra’s, geen revolutionaire ingrepen. Maar dat hoeft ook niet: Splatoon blijft gewoon leuk.||https://www.nrc.nl//nieuws/2022/09/29/potje-handbal-met-een-verfbommenwerper-a4143612
2022-09-30||Return to Monkey Island: een maffe interpretatie van een klassieke piratencomedy||Return to Monkey Island Door: Terrible Toybo Voor: PC, Nintendo Switch 22,99 euro  Ooit, voor de overname door Disney, had Star Wars-maker George Lucas een legendarische gamestudio op zak: LucasArts. De studio maakte niet alleen Star Wars-games, maar vrijwel álles wat broeide in de koppen van zijn creatieve gamemakers. Een piratencomedy rond een slungelige sul met de naam Guybrush Threepwood? Waarom niet. The Secret of Monkey Island (1990) veroverde de harten van gamers met zijn persiflages, maffe puzzels en slimme woordgrappen. Vijf games volgden. Na de Disney-overname leek het doek voor Monkey Island echter gevallen. Tot nu: de oorspronkelijke bedenker, Ron Gilbert, kreeg in 2019 groen licht om nog één keer terug te keren naar Threepwood en zijn apeneiland.  Return to Monkey Island voelt dan ook als een ode aan de reeks  en de impact ervan op game-popcultuur. We openen met een blonde jongeman die samen met zijn beste vriend kwajongensstreken uithaalt – niet Guybrush, blijkt even later, maar Boybrush, de zoon die hij heeft met zijn geliefde Elaine. De toon is gezet. Papa Threepwood houdt wel van vertellen, en dwingt zijn verveelde zoon om een game lang te luisteren naar het verhaal van zijn laatste poging om het geheim van Monkey Island te ontdekken. Dit verhaal voert ons van het iconische Mêlée Island, waar de oude piratenleiders zijn verjaagd door een meer diverse kliek, tot aan de ijzige gevangenis van Brrr Muda. De spookpiraat LeChuck heeft een nieuwe expeditie naar Monkey Island opgezet – vooral, natuurlijk, om aartsrivaal Threepwood een hak te zetten. Onze held holt erachteraan, al heeft hij geen schip of bemanning meer over. De game ontvouwt zich  als een prettig moderne interpretatie van een klassieke adventure-game uit, nou ja, het Monkey Island-tijdperk. Met een duidelijke to-do-list in de hand probeer je uit te vogelen hoe Threepwood  zijn doelen kan behalen. Je zal even aan de tekenstijl moeten wennen; waar eerdere Monkey Island-games nog iets van realisme nastreefden, bestaan de personages hier uit kleurrijke, aan elkaar geplakte abstracte vormen.   Maar uiteindelijk past die stijl prima bij de genre-ontledende humor. Een poging om aan boord van een schip te sluipen ontspoort al snel in een  hersenkrakende race om een goede vermomming inclusief dweil te vinden. Maar een dweil kópen? Dat doen we hier niet: Threepwood moet eerst op spirituele queeste om een dweilstokboom te vinden, vindt een bevlogen kok, zodat hij zijn eigen dweil kan maken.  Return to Monkey Island stapelt zo de absurditeiten op elkaar, totdat je er wel om móet grinniken. Loop je vast, dan heeft de game nu een simpel hintsboek – handig, want dan hoef je niet meer op internet te zoeken. Toch voelt het een beetje als valsspelen. Sowieso moet je de puzzels van Monkey Island niet te snel willen oplossen. De charme is het punt van deze reeks; nooit gemeen, nooit cynisch, maar Return to Monkey Island neemt niks serieus, laat staan de verhaalstructuur. Toch weet het spel vaak een warme glimlach op je gezicht te toveren. Wanneer het doek eindelijk valt, besef je je dat het cliché in dit geval waar is: het échte geheim van Monkey Island zijn de vrienden die we onderweg gemaakt hebben.||https://www.nrc.nl//nieuws/2022/09/29/maffe-interpretatie-van-een-klassieke-piratencomedy-a4143613
2022-09-30||Eneco past datum tariefswijziging aan na aandringen toezichthouder||Energieleverancier Eneco heeft de betaaldatum aangepast voor klanten die korter dan dertig dagen van tevoren te horen hebben gekregen dat hun energietarief wordt gewijzigd. Dat heeft het bedrijf donderdagavond in een verklaring laten weten. Hiermee voldoet het bedrijf naar eigen zeggen aan de recente oproep van de Autoriteit Consument & Markt (ACM), die donderdagochtend bekendmaakte energiebedrijven te beboeten als zij korter dan dertig dagen van tevoren de tariefswijziging aan hun klanten door hebben gegeven. Wie op bijvoorbeeld 25 september te horen kreeg dat het energietarief per 1 oktober omhoog gaat, hoeft nu pas per 25 oktober te voldoen aan dat nieuwe bedrag. De termijn waarop het tarief ingaat is dus verlengd tot dertig dagen na ontvangst van de „tariefcommunicatie”. Klanten van wie het tarief per november verandert, krijgen daarover vanaf 1 oktober bericht.  Meerdere energiebedrijven kondigden vorige week aan hun prijzen per 1 oktober te verhogen, zo ook Eneco. Dit leidde tot onrust onder consumenten. ACM besloot daarom een onderzoek te beginnen en bedrijven te beboeten als zij zich niet hebben gehouden aan de wettelijke termijn voor het inlichten van hun klanten. Hoe hoog de boete zal zijn is onbekend.  Hoewel Eneco zegt dat het zich aan de wet- en regelgeving heeft gehouden, hoopt het op deze manier consumenten tegemoet te komen. Essent, een andere energieleverancier, kondigde eerder al aan de tariefswijziging uit te stellen. Of de andere bedrijven die door ACM zijn berispt - Vattenfall, Greenchoice en Vandebron - ook hun tariefswijziging uitstellen is nog niet bekend. ||https://www.nrc.nl//nieuws/2022/09/29/eneco-past-datum-tariefswijziging-aan-na-aandringen-toezichthouder-a4143636
2022-09-30||Het  minen  van bitcoin leidt tot steeds meer klimaatschade||Bitcoin is door de jaren heen flink vervuilender geworden. Het minen (‘delven’) van een bitcoin zorgde in 2021 voor 126 keer meer CO2-uitstoot dan in 2016. In 2020 is voor de populaire cryptomunt in totaal 75 terawattuur stroom verbruikt, waarvan naar schatting 61 procent afkomstig was uit fossiele bronnen. Ter vergelijking: Oostenrijk verbruikte dat jaar 70 TWh aan elektriciteit, Nederland 111 TWh. De klimaatschade die met het mijnen van bitcoin samenhangt wordt voor de jaren 2016 tot en met 2021 geschat op gemiddeld 35 procent van de marktwaarde – voor alleen 2020 is dat zelfs 82 procent.  Daarmee is bitcoin ongeveer net zo schadelijk voor het klimaat als de Noord-Amerikaanse rundvleessector, concluderen wetenschappers  van de universiteit van Texas in een onderzoek dat deze week verschijnt in het wetenschappelijke tijdschrift Scientific Reports. Bitcoin is een digitale munteenheid die gebruikt kan worden als betaalmiddel. Omdat de koers lange tijd hard steeg, werd er ook enthousiast in belegd. Er zit geen centrale instantie achter bitcoin. Overboekingen worden bijgeschreven in een blockchain, een openbaar kasboek dat op heel veel computers tegelijk wordt bijgehouden. Nieuwe transacties worden gecontroleerd door de computers in het netwerk. Dat verifiëren kost veel rekenkracht, en de computer die dit het snelste doet krijgt als beloning nieuwe bitcoins. „Het is kraakhelder dat Bitcoin niet duurzaam is Dit werk, minen genoemd, kost steeds meer rekenkracht, en computers zijn in competitie met elkaar om de snelste te zijn. Het zit dus in het systeem ingebakken dat het bitcoinnetwerk in de loop van de tijd steeds meer stroom vraagt. Op dit grote energieverbruik is veel kritiek.  In de nieuwe analyse van de klimaatschade door het energieverbruik van bitcoin gaan de onderzoekers uit van een aantal schattingen, onder meer voor de locaties van de bitcoinmijners en bronnen waaruit de elektriciteit op die locaties komt. CO2 die vrijkomt bij onder meer de fabricage van de computers en de gebouwen waar ze staan, is niet meegenomen. Uit de analyse blijkt dat een nieuw gemijnde bitcoin  in 2016 zorgde voor 0,9 ton CO2-uitstoot en in 2021 voor 113 ton CO2-uitstoot. In geld uitgedrukt komt dit erop neer dat elke bitcoin die in 2021 werd gedolven 11.300 dollar (11.750 euro) schade opleverde. De totale marktwaarde van bitcoin was in december 2021 960 miljard dollar (975 miljard euro).  In 2020 was het percentage klimaatschade ten opzichte van de marktprijs het hoogst, 82 procent. De piek lag in mei van dat jaar, toen elke dollar aan bitcoin-marktwaarde leidde tot 1,56 dollar aan klimaatschade. In 2021 daalde het percentage overigens weer flink, tot 25 procent van de marktwaarde. Dat kwam vooral doordat in dat jaar de marktwaarde gigantisch steeg. Overigens raakte in dat jaar ook een iets zuiniger manier van het toevoegen van blokken met transacties aan de blockchain in zwang.  Pleitbezorggers van bitcoin omschreven de munt graag als ‘digitaal goud’. De term mijnen werkt die vergelijking in de hand. Maar de energieschade van het delven van goud komt uit op 4 procent van de marktwaarde. Een vergelijking met andere sectoren ligt meer voor de hand, vinden de onderzoekers. Ze keken daarom naar enkele grote sectoren. De klimaatschade van met gas geproduceerde elektriciteit ligt bijvoorbeeld op 46 procent van de marktwaarde, voor de Amerikaanse rundvleesindustrie is dat 33 procent. Bij dergelijke vergelijkingen gaat het overigens alleen om de uitstoot van broeikasgassen. In het geval van de rundvleesindustrie zijn er meer factoren die schadelijk zijn, zoals landgebruik en stikstofuitstoot die impact heeft op de natuur. „Het is kraakhelder dat bitcoin niet duurzaam is. Van welke kant je het ook bekijkt, het blijkt steeds opnieuw. Dat is voor mij de belangrijkste conclusie van dit onderzoek”, zegt Sebastiaan Deetman, industrieel ecoloog aan de Universiteit Leiden. In het verleden deed Deetman zelf ook onderzoek naar het energieverbruik van bitcoin. „De berekeningen die ze doen zijn goed te verantwoorden. Maar zowel de prijs van bitcoin als de prijs van CO2 is heel veranderlijk, dat maakt het percentage klimaatschade ten opzichte van de marktwaarde nogal een momentopname.” „Voor 2022 ligt het energieverbruik van bitcoin al rond de120 TWh per jaar. Dat komt in de buurt van het totale verbruik aan elektriciteit in Nederland”, zegt Deetman. „Overigens hoeft het elektriciteitsverbruik niet per se altijd te stijgen. Als de prijs van bitcoin enorm instort, haken de mijners ook af. Als er minder miners rekenen, zakt het elektriciteitsverbruik ook.” Het hoeft helemaal niet zoveel elektriciteit te kosten om een grote cryptomunt in de lucht te houden, zegt Deetman. „Cryptomunt Ethereum is hier een mooi voorbeeld van. Die munt is deze maand omgeschakeld naar een ander validatiesysteem en verbruikt nu nauwelijks nog stroom.”||https://www.nrc.nl//nieuws/2022/09/29/het-mijnen-naar-bitcoin-leidt-tot-steeds-meer-klimaatschade-a4143640
2022-09-30||Oud-directeur NCG: als er niks geks gebeurt, kan versterking in 2028 klaar zijn||Peter Spijkerman, die in augustus vertrok als directeur van de NCG, de organisatie die de massale versterking van huizen in Groningen moet regelen, acht de kans „substantieel” dat die megaklus, waarbij steeds veel vertraging is geweest, in 2028 afgerond kan zijn. Maar dan moeten er „geen grote gekke dingen gebeuren”, zei hij tegen de parlementaire enquêtecommissie in Den Haag die hem donderdagmiddag had opgeroepen. Als de gaskraan toch weer verder opengaat, als er een zware aardbeving komt in Groningen of als er te weinig aannemerscapaciteit is, dan gaat het volgens hem niet lukken. De Nationaal Coördinator Groningen (NCG) was bij de oprichting in 2015 één persoon (Hans Alders) met medewerkers, maar toen Spijkerman in 2018 begon was het een organisatie, waarvan hij directeur werd. Hij vertrok in augustus, na drieënhalf jaar. Op de vraag van de enquêtecommissie waarom hij gestopt is, zei hij: „Je ziet het niet, maar ik ben al 61.” Hij wilde meer tijd besteden aan zijn gezin en aan hobby’s, zei hij, zoals hij ook in andere media heeft verklaard. Maar uit zijn relaas bleek ook wel dat het werk bij de NCG hem zwaar was gevallen. „Het was heel intensief. Ik stond ermee op en ging ermee naar bed.” Tempo onvoldoende
De NCG heeft een totale werkvoorraad van 27.000 huizen. Daarvan zijn er pas 2.600 versterkt. Tienduizend zitten er nog in de planfase. Het Staatstoezicht op de Mijnen (SodM) oordeelde in juni dit jaar dat het tempo van de versterking „ruimschoots onvoldoende” is om de operatie in 2028 afgerond te hebben. De voormalige NCG-directeur geeft toe dat de versterkingsoperatie onder zijn leiding niet het tempo heeft bereikt waarop werd gehoopt. „Ze hebben wel gelijk, het duurt veel te lang”, zei hij tegen de enquêtecommissie. „Dat is een beetje mijn frustratie. Ik kan geen ijzer met handen breken.” Toch bleef hij voorzichtig optimistisch over het halen van de doelstelling - klaar zijn in 2028. „Ik denk nog steeds dat het kan. Je moet dan wel echt timmeren.” De vertraging lag niet alleen aan de NCG, zei hij. De versterkingsoperatie had voor zijn komst stilgelegen en „als het te lang stilstaat, gaat het stinken.” Bovendien werd er in politiek Den Haag „steeds weer wat nieuws” bedacht. Dat had hij „heel vervelend” gevonden. De discussie werd soms gevoerd op een „te hoog abstractieniveau”. „Als uitvoerder heb ik behoefte aan een rustige omgeving.” Over zijn eigen functioneren oordeelde hij voorzichtig. Boven een interview dat hij eerder gaf aan regionale media had gestaan dat hij zichzelf een „dikke voldoende” gaf. Daarna had hij veel „bagger” over zich heen gekregen op sociale media. „Ik ben voor een stuk wel geslaagd. Ik ben niet tevreden en niet ontevreden.”  Foto Bart Maat / ANP Peter Spijkerman, oud-directeur NCG
 Verweesdheid
Bij zijn komst in 2019 trof hij een organisatie in verwarring aan. „Er was onwetenheid: wat gaan we eigenlijk doen?”, vertelde hij. En er was „verweesdheid” en ook „wantrouwen” richting het ministerie van Economische Zaken, dat de NCG betaalde. Er waren „spanningen” met de regionale overheden. En er was veel „miscommunicatie” met het Centrum Veilig Wonen (CVW), dat de versterking in die tijd uitvoerde. De rolverdeling was „continu een worsteling”. De NCG was bij de oprichting in 2015 opgezet als een ‘regie-organisatie’ die de samenwerking tussen alle verschillende partijen die bij de versterking waren betrokken, moest coördineren. Hans Alders was als Nationaal Coördinator Groningen de belichaming daarvan. Maar nadat Alders in 2018 boos was opgestapt, omdat toenmalig minister Eric Wiebes (VVD, Economische Zaken) de regie naar zich had toegetrokken en lopende versterkingsprojecten had stilgelegd, kreeg de NCG een andere taak. Spijkerman moest de NCG omvormen tot een organisatie die de versterking zelf ging uitvoeren, aanvankelijk nog in samenwerking met het CVW. Spijkerman voerde twee reorganisaties uit, maar veel NCG-medewerkers vertrokken ook uit zichzelf, omdat ze zich niet op hun gemak voelden bij die nieuwe taak. Er was met de andere betrokken partijen veel discussie over het karakter en de doelen van de  versterkingsoperatie, vertelde hij: „Is dit een veiligheidsoperatie, een gebiedsontwikkelingsoperatie of een genoegdoeningsoperatie?” Hoewel het ministerie en de Nederlandse Aardoliemaatschappij, die de versterking moest betalen, wilden dat huizen alleen versterkt werden omwille van de veiligheid, had Spijkerman ook begrip voor de wens van gemeenten om de leefbaarheid in dorpen te verbeteren. „In mijn beleving hoeft het niet te bijten”, zei hij.||https://www.nrc.nl//nieuws/2022/09/29/oud-directeur-ncg-als-er-niks-geks-gebeurt-kan-versterking-in-2028-klaar-zijn-a4143608
2022-09-30||Beperking aantal passagiers Schiphol met maanden verlengd||Er blijft de komende maanden een maximum gelden van het aantal passagiers dat dagelijks vanaf luchthaven Schiphol kan vertrekken. Dat meldt Schiphol donderdagmiddag na overleg met de luchtvaartmaatschappijen. De luchthaven verwacht dat vanwege het structurele personeelstekort nog tot en met maart een rem moet worden gezet op het aantal vertrekkende reizigers. Eind dit jaar wordt de situatie opnieuw beoordeeld. Schiphol zegt het besluit te hebben gekomen om reizigers een „betrouwbare reiservaring” te geven. Ook moet de nieuwe langetermijnplanning „voorspelbaarheid en stabiliteit” bieden aan luchtvaartmaatschappijen. Ondertussen zegt het bedrijf in samenwerking met beveiligingsbedrijven en vakbonden op zoek te gaan naar nieuwe personeel. Het gaat met name om beveiligers. „Dat is een grote opgave in een hele krappe arbeidsmarkt. Daar moeten we realistisch over zijn. Daarom wordt pas later dit jaar duidelijk of er na januari meer mogelijk is”, schrijft Schiphol in een verklaring. KLM reageert ontstemd op het besluit. Volgens de luchtvaartmaatschappij loopt de reductie van het aantal passagiers op tot 22 procent, waar nu nog 18 procent geldt. „Voor KLM is hiermee de maat vol”, schrijft de luchtvaartmaatschappij, die de dienstverlening van Schiphol „te lang ondermaats” noemt. „Op deze manier ontstaat een uitzichtloze situatie, die al sinds mei voortduurt.” Volgens KLM-topvrouw Marjan Rintel biedt Schiphol door de nieuwe beperkingen voor de winter geen enkel perspectief aan KLM. Zij zegt te vrezen dat de passagiersbeperking structureel is. Het personeelstekort leidde afgelopen maanden veelvuldig tot lange wachtrijen en gemiste vluchten. Halverwege september maakte Schiphol last-minute bekend dat het aantal passagiers verder werd verlaagd naar 54.500 in september en 57.000 in oktober. Luchtvaartmaatschappijen Air France-KLM en diens dochterbedrijf Transavia klaagden destijds dat die maatregel laat werd aangekondigd. De beperking van het aantal reizigers betreft enkel passagiers die in Nederland opstappen, mensen die alleen overstappen in Amsterdam en daarmee niet door de beveiliging hoeven, worden niet geraakt.||https://www.nrc.nl//nieuws/2022/09/29/beperking-aantal-passagiers-schiphol-met-maanden-verlengd-a4143609
2022-09-30||Asma Khan kookt om het gevoel van thuis op te roepen||„Als ik het boek niet had geschreven, was ik gek geworden”,  zegt Asma Khan (53), chef van het beroemde Londense restaurant Darjeeling Express via Skype. We zouden elkaar eigenlijk in augustus ontmoeten in Londen, maar door omstandigheden had ze moeten afzeggen. Haar eerste kookboek vernoemde ze naar haar Londense restaurant, haar tweede  is een eerbetoon aan haar moeder: Ammu. Het komt deze week uit in Nederlandse vertaling.  Asma Khan, zegt ze, wilde haar moeders verhaal vertellen en haar levenslessen doorgeven. Dat doet ze in het boek aan de hand van recepten die hun beider levenslijn volgen: haar jeugd en de kooklessen die ze kreeg van haar moeder, nostalgische gerechten, feestelijke gerechten – en de gerechten die ze  maakt nu ze zelf een ‘ammu’ is van twee zonen en chef van een populair restaurant.  Maar het allereerste gerecht dat ze zich herinnert dat haar moeder voor haar maakte, staat  niet in het boek. „Guave met wat citroen, zout, suiker en peper. Het wordt traditioneel tijdens de ramadan gemaakt. Ik weet nog dat ik heel jong was toen ik voor het eerst die pittige smaak proefde. Mijn moeder maakt het nog altijd voor me. Het is een heel eenvoudig recept, maar  voor mij is het als thuiskomen.”  Ammu schreef Asma Khan tijdens de coronacrisis en de verschillende lockdowns. Ze zegt erin dat het onmogelijk is om in haar moeders voetsporen te treden, maar dat ze wel haar pad volgt. Ze noemt haar ‘het licht dat mij begeleidt’. Asma Khan: „Ik was heel emotioneel toen ik dit boek schreef.   De grenzen waren dicht, vrienden van mijn ouders en oude schoolvrienden overleden. Dat was afschuwelijk. Ik was bang. Dit was mijn manier om aan mijn moeder vast te houden. Iedere ochtend stuurde ik haar een bericht, om mezelf gerust te stellen dat het goed met haar ging. Ik klampte me vast aan de gedachte dat ik haar weer zou zien en dan dit boek aan haar zou geven.”   Asma Khan: Ammu. Fontaine Uitgevers, 288 blz.  € 34,99 Na twee jaar  vloog Asma Khan eerder dit jaar eindelijk weer naar India, om haar moeder een boek te overhandigen dat vol staat met privéfoto’s, familieverhalen en de recepten die haar  vormden – en haar latere succes zouden bepalen. „Ze omhelsde me, omdat ik in het boek schrijf dat mijn zus, broer en ik eigenlijk nooit geknuffeld werden. Daarna bleef ze tot diep in de nacht op om het boek te lezen. Dat was zo lief.” Asma Khan is de tweede dochter in een gezin van drie kinderen uit een land waar meisjesfoetussen niet zelden worden geaborteerd en waar de geboorte van jongens wordt gevierd en die van meisjes betreurd. Toen ze drieënhalf jaar oud was, werd haar broertje geboren. Ze vertelde het aan de buren, maar die geloofden haar niet, want er klonk geen muziek en er was geen vuurwerk afgestoken.  Dat was voor het eerst dat ze besefte dat er iets bijzonders was met haar moeder. „Ik ging naar haar toe omdat ik de baby wilde zien, maar ze gaf me een granaatappel, een kostbare vrucht, en kletste met me. Ze wilde duidelijk maken dat mijn broer niet belangrijker was dan ik als meisje.”  In een tijd dat dat ongewoon was, begon  haar moeder bovendien een catering- en levensmiddelenbedrijf. En als ze met het gezin een restaurant bezochten, gingen de bedienden mee en zaten aan tafel, wat ongebruikelijk was. „Ze was voor gelijkheid en schudde kalmpjes het patriarchaat op, met haar prachtige zijden sari en diamanten ketting.” Ze denkt dat het door haar moeders jeugd komt dat die zich zo bewust was van ongelijkheid. „Ze was de middelste van vijf dochters, had een donkere huid en was niemands favoriet. Haar ouders hielden niet van haar, daardoor  wist ze hoe het voelt om ongewenst te zijn en was ze  vastbesloten het anders te doen.” Hetzelfde geldt voor haar vader, die al net zo weinig liefde kreeg als jongen, en net als zijn vrouw in zijn jeugd gediscrimineerd werd vanwege zijn donkere huidskleur. „Ik denk dat die combinatie, een huwelijk tussen twee mensen die geen liefde hadden gekend, voor een gezin zorgde met een groot gevoel van rechtvaardigheid en warmte.” In 1991 werd Asma Khan uitgehuwelijkt en verhuisde ze met haar man naar Engeland, waar ze rechten ging studeren aan de Universiteit van Cambridge. „Dat was dertig jaar geleden, toen kon je nog niet zo makkelijk communiceren als nu. Een belletje van drie minuten als je geluk had. Ik voelde me ontworteld, en het enige wat ik kon doen om het gevoel van thuis op te roepen, was koken. Ik had die smaken en geuren nodig om me eraan te herinneren wie ik was, want ik voelde me echt verloren.”   Spullen uit het privéarchief van Asma Khan, zoals te zien in Ammu.
 Omdat  ze niet goed kon koken,  ging ze eerst in de leer bij een tante die in Engeland woonde. Daarna vloog ze voor langere periodes naar haar moeder, om alles van haar te leren. „Ik kookte om te herstellen.” Dat is de schoonheid van eten, legt ze uit: „Het is heel emotioneel, het is een taal van liefde, een manier om plekken en mensen terug te halen.”  Toen ze  haar moeders recepten onder de knie had, besloot ze rechten vaarwel te zeggen en voor de keuken te kiezen. In 2012 begon ze met supper clubs in haar eigen huis. Die waren zo populair dat ze al snel pop-ups organiseerde. In 2017 opende ze met financiële steun van haar echtgenoot haar restaurant Darjeeling Express  in Kingly Court, in de hippe Londense wijk Soho. Sinds de populaire Netflix serie Chef’s Table een aflevering aan haar wijdde, als eerste Britse chef in de reeks, kan niemand meer om haar heen. Hollywoodsterren bezoeken haar restaurants, gasten gaan op de foto met haar als bewijs dat ze bij Darjeeling Express hebben gegeten.  Eind 2020 verhuisde ze  naar een grote locatie in het luxe Covent Garden, maar daar moest ze in augustus van dit jaar uit. Totdat het nieuwe pand waar haar restaurant in zal komen, en dat ze nog geheimhoudt, verbouwd is, heeft ze een pop-up in Knightsbridge. Terwijl ze met me praat, klinkt op de achtergrond het rumoer van het restaurant. Belangrijke troef van Darjeeling Express is dat er alleen vrouwen in de keuken staan. Het zijn dezelfde vrouwen met wie ze tien jaar geleden begon, ze noemt ze „mijn vrouwen”. Ze wil dat op de nieuwe locatie de keuken de centrale plek wordt, „zodat iedereen die negen vrouwen kan zien, die in een prachtig ritme werken, zonder geschreeuw of boosheid, met alleen maar zang en vrolijk gelach.”  Uit zelfbescherming doet ze geen uitspraken  over het pand. Eerdere opties gingen niet door, omdat eigenaren de mondige Asma Khan er niet wilden. In interviews en media-optredens spreekt ze zich geregeld uit over onderwerpen als racisme, seksisme,  culturele toe-eigening en hoe het is om als donkere, islamitische vrouw haar plek op te eisen in een wereld gedomineerd door witte mannen en invloedrijke financiers.  „Het is geen gelijke race. Mensen die eruitzien als ik, leggen niet hetzelfde traject af als een witte man. Ik heb te maken met obstakels, tegenslagen. Ik draag bagage die anderen niet met zich meezeulen. Ik moet uitdagingen het hoofd bieden waar anderen geen weet van hebben.”  Maar, vindt ze:  opgeven en weglopen is de  makkelijke optie. „Ik  begon hiermee op mijn 43ste, nu ben ik 53. Toen ik jong was, was ik onzeker en trok ik me wat aan van wat mensen vonden, nu boeit het me niet.” Ze noemt zichzelf een trotse immigrant.  Met haar boeken en restaurant wil ze haar culinaire erfgoed en cultuur doorgeven. „Ik weet dat ik andere vrouwen inspireer. Als ik win, win ik ook voor al die andere vrouwen als ik. Het is belangrijk om te weten dat je anders kunt zijn, een buitenstaander, en tóch kunt winnen.” 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/29/asma-khan-kookt-om-het-gevoel-van-thuis-en-van-haar-moeder-op-te-roepen-a4143610
2022-09-30||Arib doet niet mee aan ‘poppenkast’ en weigert onderzoek naar haar functioneren|| Bijna alle Tweede Kamerleden in de grote debatzaal vonden het donderdagochtend óók wel een beetje gênant: er zijn nu zoveel mensen bezorgd over de dure boodschappen, over hun energierekening, de zware winter die eraan komt, en zíj gingen een halve dag debatteren over zichzelf? Over een regeltje dat er volgens D66 en de ChristenUnie bij moet in het Reglement van Orde van de Tweede Kamer: dat ze elkaar in debatten niet meer mogen bedreigen? „Een kind van vier snapt dat je dat niet mag doen”, zei Laurens Dassen van Volt. Liane den Haan (Groep Den Haan) wilde weten wat er nog méér in moest komen te staan, omdat het nu ontbreekt: „Dat we niet aan elkaars haren mogen trekken of elkaar laten struikelen in de gang?” In die gang speelde zich diezelfde ochtend een conflict af dat alleen met woorden werd uitgevochten, maar wel ongekend hard. PvdA’er Khadija Arib, de vorige voorzitter van de Tweede Kamer, zei bij de lift dat het onderzoek naar mogelijk grensoverschrijdend gedrag van haar als voorzitter – waar ze woensdagavond over had gehoord via NRC – een „politieke afrekening” was van Vera Bergkamp (D66), nu voorzitter is van de Tweede Kamer. Arib noemde het onderzoek ook „een poppenkast” en zei dat zij er niet aan meewerkt. „Ik hoef alleen verantwoording af te leggen aan de kiezers, Vera Bergkamp is níet mijn werkgever.” Bij het presidium van de Tweede Kamer, dat bestaat uit acht Tweede Kamerleden en de Kamervoorzitter, waren twee brieven binnengekomen van mensen die anoniem klaagden over „machtsmisbruik” en een „schrikbewind” door Arib toen zij voorzitter van de Tweede Kamer was (van 2016 tot 2021). Ze zou een „onveilige werkomgeving” hebben gecreëerd. Net vóór het debat over het Reglement van Orde, bij de ingang van de zaal, zei Vera Bergkamp dat het niet de bedoeling was geweest dat Arib via NRC  zou horen over het onderzoek. Dat betreurde ze. Maar de klachten móésten onderzocht worden, zei ze. Daar had het presidium – met als lid ook PvdA’er Henk Nijboer – unaniem over beslist. En ze hoopte dat ze ’s avonds een gesprek kon hebben met Arib. „Ik heb haar daarvoor uitgenodigd, ik hoop echt dat ze erop in gaat.” Vera Bergkamp krijgt al een tijdlang veel kritiek – ze komt als voorzitter vaak onzeker over, lijkt bij sommige fracties nauwelijks nog gezag te hebben en grijpt volgens veel Tweede Kamerleden te laat, of zelfs helemaal niet in als andere Kamerleden uitspraken doen die worden gezien als beledigend of bedreigend. Zoals vorige week nog in de Algemene Politieke Beschouwingen, toen Thierry Baudet (FVD) over de universiteit begon waar D66-leider Sigrid Kaag had gestudeerd, „spy college” volgens hem. Niet Bergkamp maar het kabinet-Rutte IV maakte een eind  aan dat verhaal. De ministers en staatssecretarissen stonden op en liepen weg. In het restaurant van de Kamerleden, achter de zaal, had Bergkamp van premier Mark Rutte en andere ministers te horen gekregen dat ze niet terug zouden gaan, tenzij Baudet zijn woorden terugnam – wat Bergkamp daarna in de debatzaal van Baudet had geëist. Het dreigement van FVD’er Pepijn van Houwelingen tegen Sjoerd Sjoerdsma (D66) dat er „tribunalen” komen, vorig jaar in november, de ontsporing van de Algemene Politieke Beschouwingen én Bergkamps steeds zwakkere positie waren de achtergrond waartegen de Kamerleden donderdag praatten over een aanpassing van het Reglement van Orde. En er ook wel over twijfelden. Want de voorzitter, zei de een na de ander, kan een Kamerlid nu al het woord ontnemen als volgens de voorzitter de orde wordt verstoord. Maar dan moest ze dat wel dóén. Sylvana Simons (Bij1) zei dat ze al „meermaals had mogen aanschouwen hoe volstrekt onacceptabele uitspraken toch werden getolereerd”. Kees van der Staaij (SGP) zei dat hij de opmerking over de tribunalen niet zo dreigend had gevonden. Die had, vond hij, meer iets van een „mislukte profetie”. In het vak waar bij andere debatten ministers of staatssecretarissen zitten, ‘vak K’, zaten nu de fractievoorzitters van D66 en ChristenUnie, Jan Paternotte en Gert-Jan Segers, omdat zij het voorstel voor een extra zinnetje in het Reglement van Orde hadden voorgesteld. Maar volgens Renske Leijten van de SP moest Vera Bergkamp er gaan zitten. „Dit debat gaat over het functioneren van de Tweede Kamer, daar horen antwoorden op te komen van de Kamervoorzitter.” Leijten vond ook dat Bergkamp aangifte moest doen tegen het lek over het onderzoek naar Arib. Want als er iets „bedreigend” was, zei Leijten, dan was dat wel een lek naar een krant, „waartegen je je niet kunt verweren”. Rond die tijd kwam Arib zelf net het gebouw van de Tweede Kamer binnen. Ze zei tegen journalisten dat ze in haar tijd als voorzitter „orde op zaken” had moeten „stellen” bij de ambtelijke organisatie van het parlement en dat ze daar lang niet altijd vrienden mee had gemaakt. Ze zei ook dat ze de afgelopen maanden al van oud-medewerkers had gehoord dat die steeds weer werden aangespoord om mee te doen aan een onderzoek naar sociale veiligheid in de Tweede Kamer dat nu loopt. Dat dat onderzoek ook gaat over háár tijd als Kamervoorzitter, is volgens Arib niet voor niets: ze ziet dat als onderdeel van de „afrekening”. En dat Bergkamp haar ’s avonds wilde spreken? „Ik kan vanavond niet.” Ze wilde ook niet nee. Op woensdagavond, net nadat het nieuws naar buiten was gekomen, had Bergkamp al een paar keer geprobeerd om haar te bellen. „Maar ik zat toen aan de telefoon.” Arib had op haar beurt geprobeerd om fractiegenoot Henk Nijboer te bellen, die dus blijkbaar ook had ingestemd met een onderzoek naar Aribs gedrag. Maar die nam, zegt ze, niet op. Zelf zegt Nijboer later dat hij haar wél gesproken heeft, en ook boos is over het uitlekken. Over het Reglement van Orde en dreigende taal werd donderdag nog niets beslist. Volgende week of de week erna praat de Tweede Kamer erover verder. Dan pas komen de twee indieners van het voorstel aan het woord. Update (29 september 2022): na eerste publicatie is dit artikel geüpdatet met een reactie van Henk Nijboer. ||https://www.nrc.nl//nieuws/2022/09/29/arib-doet-niet-mee-aan-poppenkast-en-weigert-onderzoek-naar-haar-functioneren-a4143607
2022-09-30||Boete voor energiebedrijven die tariefverhoging te laat melden. Wat betekent dit voor consumenten?|| De Autoriteit Consument en Markt (ACM) gaat onderzoeken of de energiebedrijven die vanaf zaterdag hun tarief verhogen, dat minstens dertig dagen van tevoren aan hun klanten hebben laten weten.  Zo niet, dan volgt een boete. Dat maakte de ACM donderdagochtend bekend.  Energiemaatschappijen ontvingen toen al een week bezwaarschriften van boze klanten. 1 Wat is er aan de hand? Kort na Prinsjesdag kreeg een deel van de consumenten met een variabel contract een mail: de energietarieven zullen per 1 oktober wijzigen, stond erin. In veel gevallen betekent dat: aanzienlijk stijgen. Het leidde tot woedende reacties van consumenten; sommigen zagen een verband met  het  prijsplafond dat het kabinet daags ervoor had gepresenteerd om de energierekening te drukken.   „Zooitje naaiers”, was een van de mildere reacties op Twitter.  De ACM liet algauw weten dat energiemaatschappijen – in elk geval Vattenfall, Essent, Greenchoice, Eneco en Vandebron – hun boekje te buiten gingen: consumenten zouden minstens dertig dagen van tevoren moeten weten dat de tarieven  wijzigen, zodat ze nog over kunnen stappen op een andere maatschappij.  2Waarop baseert de ACM zich? Volgens energiebedrijven houden zij zich gewoon aan de wet.  Zo zei Greenchoice hun klanten al jaren „altijd uiterlijk tien dagen van tevoren over de nieuwe tarieven” te informeren, op basis van een richtlijn van de ACM zelf. In die richtlijn staat dat een consument „tijdig van tevoren en persoonlijk” geïnformeerd moet worden over een prijsverhoging. Ook moet  een consument  de overeenkomst op kunnen zeggen. In de algemene voorwaarden van Energie-Nederland, de branchevereniging van energieleveranciers, valt het woord „tijdig” ook – maar dit wordt niet  gespecificeerd. De ACM  wijst op twee artikelen uit de Elektriciteitswet en de Gaswet. Daarin staat dat een afnemer een overeenkomst moet kunnen beëindigen „met een inachtneming van dertig dagen”. Uit een uitspraak van het Hof van Justitie uit 2013 blijkt  vervolgens dat dit ook  voor  tariefwijzigingen geldt,  aldus de toezichthouder. Dit omdat de consument in staat moet zijn naar een andere leverancier over te stappen. Maar die termijn van dertig dagen gaat alleen over de opzegtermijn, zegt een woordvoerder van Energie-Nederland. „De ACM trekt dat nu door naar tariefswijzigingen, maar dat staat niet in de wet. Energieleveranciers maken daar zelf afspraken over in hun leveringsovereenkomst met consumenten. Het verschilt dus per leverancier.” De branchevereniging voert momenteel gesprekken met de ACM om afspraken te maken over wat een „redelijke termijn” is voor een tariefswijziging.  Intussen is de ACM echter onverbiddelijk: wie de ‘te laat gecommuniceerde’  tariefswijziging doorzet, krijgt een boete. De hoogte is onbekend. Essent, Vattenfall, Eneco en Vandebron hebben donderdag al gezegd de wijziging uit te stellen. De Consumentenbond roept andere energiemaatschappijen op hun voorbeeld te volgen.       3 Hoe hangen de tariefswijzigingen samen met het besluit  van het kabinet burgers te compenseren?  Vorige week werd bekend dat het kabinet vanaf januari 2023 een prijsplafond voor gas en energie invoert. Vanaf november geldt een ‘tussenvariant’, waarvan de details nog moeten worden ingevuld. Kort na die bekendmakingen kwamen de berichten over prijsverhogingen. Maar die twee zaken staan „absoluut los” van elkaar, aldus de woordvoerder van Energie-Nederland. „ Leveranciers hebben ook te maken met hoge prijzen op de groothandelsmarkt. Zij ontkomen er niet aan dat door te berekenen aan hun klanten, anders komen ze zelf in de financiële problemen.”   4Wat betekent dit voor consumenten?  ACM heeft een voorbeeldbrief op de website gezet die klanten naar hun energiemaatschappij kunnen sturen om bezwaar te maken tegen de tariefsverhoging. Die was donderdagochtend al zo’n 250.000 keer gedownload. Het is afwachten of  meer maatschappijen hun tariefswijziging zullen uitstellen door de dreiging van een boete van de ACM.    Het is overigens niet zo dat consumenten er altijd baat bij hebben als een tariefswijziging minstens dertig dagen van tevoren wordt gecommuniceerd: wanneer de prijzen na de aankondiging dalen, kan dat immers ook niet meer worden doorberekend. Ook heeft overstappen naar een andere leverancier nu weinig zin. Aanbiedingen zijn er niet, instapprijzen zijn hoog. Energiemaatschappijen zitten niet op nieuwe klanten te wachten.   Dit bericht is donderdagavond geactualiseerd.||https://www.nrc.nl//nieuws/2022/09/29/acm-boete-voor-energiebedrijven-die-tariefverhoging-te-laat-melden-a4143606
2022-09-30||Hoe je authentiek kunt leven met hulp van Simone de Beauvoir||Scruffy, zo werd de Australisch-Amerikaanse filosoof Skye Cleary (47) op haar middelbare school in Sydney genoemd. Haar haren zaten vaak in de war en ze zag er niet bepaald meisjesachtig uit. Ook kreeg ze opmerkingen dat ze haar oksel- en beenhaar moest scheren, een ontluisterende ervaring, vertelt ze via FaceTime vanuit haar woonplaats New York. „Ik voelde destijds heel sterk: dit is mijn lichaam, wat heeft een ander daarover te zeggen? Mij werd verteld dat ik me ervoor moet schamen, dat ik niet voldeed aan het klassieke ideaal van een vrouw.”  Skye Cleary (1975) doceert aan Columbia University en The City College of New York. Ze is de auteur van Existentialism and Romantic Love (2015) en co-redacteur van How to Live a Good Life (2020). Ze schreef artikelen voor The Paris Review, Business Insider en The Los Angeles Review of Books. In 2017 won ze de New Philosopher Writers Award. Haar nieuwste boek heet  Wat zou Simone de Beauvoir doen? Gids voor een authentiek leven. Op 6 oktober spreekt Cleary op  een Simone de Beauvoir evenement  in de Oude Lutherse Kerk in Amsterdam, info op spui25.nl   Cleary begon dus haar lichaamshaar te scheren en haar haren te fatsoeneren, simpelweg omdat ze, zoals ze zelf zegt, „geen theorie of raamwerk had waarop ze haar verzet kon baseren.” Maar toen ze op latere leeftijd filosofie ging studeren – ze werkte als twintiger in de internationale arbitragehandel – en in aanraking kwam met het denken van Simone de Beauvoir (1908-1986), veranderde haar opvattingen. „De Beauvoir gaf me de filosofische basis en de taal om dit soort kwesties, waar ik mee worstelde, te kunnen duiden. Dus ja, soms laat ik nu mijn okselhaar staan, soms niet…” Cleary trekt haar T-shirt opzij en kijkt even onder haar arm. „Op dit moment is het iets langer”, grinnikt ze. De kwestie met het lichaamshaar slaat ook terug op een van de bekendste uitspraken van De Beauvoir: je komt niet ter wereld als vrouw, je wordt tot vrouw gemaakt. Daarmee bedoelde de Franse filosoof volgens Cleary, die onlangs het boek Wat zou Simone de Beauvoir doen? publiceerde, dat we als mens worden geboren met bepaalde geslachtsorganen, maar dat iemand ‘vrouw wordt’ door de maatschappelijke en sociale druk die wordt opgelegd. „Tot die druk behoort de manier waarop je wordt opgevoed, de verwachtingen van mensen in de sociale omgeving of zelfs de geïnternaliseerde druk om je te conformeren aan bepaalde stereotypen. Dat je als vrouw ondergeschikt bent aan de man bijvoorbeeld, of dat je je okselhaar moet scheren.” Maar, zo wijst Cleary er meteen op, er zit ook een positieve kant aan deze stelling van De Beauvoir. „Een andere interpretatie van deze gedachte houdt namelijk in dat we niet tot vrouw worden gemaakt, maar dat we de potentie hebben om onszelf tot vrouw te maken. Dat is het bevrijdende aspect van haar existentialistische filosofie. We zijn dus ook in staat zijn om ons te verzetten tegen dit soort regels.”  In Wat zou Simone de Beauvoir doen? doet Cleary een poging om de filosofie van De Beauvoir, en met name haar hoofdwerk Le deuxième sexe (De tweede sekse), een radicaal manifest uit 1949 waarmee De Beauvoir de onderdrukking van de vrouw aan de kaak stelde, op een toegankelijke manier uit te leggen. Ze schrijft over het leven van De Beauvoir, haar levenslange relatie met de filosoof Jean-Paul Sartre, verklaart belangrijke begrippen uit de existentialistische filosofie, zoals ‘authenticiteit’ en ‘intersubjectiviteit’ en maakt met deze filosofie de vertaalslag naar de huidige tijd.  De Engelse titel van uw boek is ‘How to Be Authentic’. Hoe moet ik die authenticiteit begrijpen?  „Een van de redenen om dit boek te schrijven is dat het begrip ‘authentiek’ tegenwoordig op een oppervlakkige manier wordt gebruikt. Denk aan uitdrukkingen als ‘wees trouw aan jezelf’ of ‘vind je innerlijke zelf’. Maar wat is dat dan? Volgens De Beauvoir kunnen we ons ‘ware zelf’ niet te vinden. Er bestaat alleen een ‘levend zelf’ dat we scheppen door onze keuzes. Het gaat erom te beseffen dat we vrij zijn en om inzicht te hebben in wat we wel en niet kunnen kiezen. Het zelf is niet een product van een keten van onpersoonlijke oorzaken en gevolgen, jezelf scheppen is eerder een kunst, een bewust kiezen van wie je wilt zijn.”  Dat klinkt als een solistische, navelstaarderige onderneming. „Authenticiteit is voor De Beauvoir geen naar binnen gekeerde zoektocht. Ze verbindt er een ethische dimensie aan. We zijn altijd in de wereld met anderen, met wie we te maken hebben en  rekening moeten houden. Die ethische dimensie van authenticiteit zoekt ze in het idee van ‘intersubjectiviteit’: de wederzijdse erkenning en eerbiediging van elkaars vrijheid.”   Wat houdt dat concreet in?  „Je kunt wel je eigen weg gaan, maar het impliceert niet dat je ook maar alles kunt doen. De Beauvoir schreef: ‘Je leven heeft waarde zolang je waarde toekent aan het leven van anderen, door middel van liefde, vriendschap, verontwaardiging en mededogen.’ Die verontwaardiging is interessant, daarmee bedoelde ze dat we onze blik moeten richten op de onrechtvaardigheid in de wereld. Je moet niet alleen jezelf bevrijden van onderdrukking of zelfopgelegde dwang maar ook opkomen voor het recht van anderen om in vrijheid te kunnen leven. Voor haar was vrijheid zonder die verantwoordelijkheid betekenisloos.”   Waar komt dat engagement vandaan?  „De Beauvoir leefde tijdens de bezetting door de nazi’s   in Parijs. Jean-Paul Sartre, haar partner, bracht negen maanden door in krijgsgevangenschap. Veel van haar vrienden verdwenen. De verschrikkingen van het fascisme deden haar het belang inzien van solidariteit. Ze vond dat mensen niet alleen in de wereld staan en moeten opkomen voor elkaar. Dat zag ze ook als een plicht. Ze bevond zichzelf in een geprivilegieerde positie – ze had aan de Sorbonne gestudeerd en werkte als filosoof. Ze beschouwde het als een plicht haar stem te gebruiken om politieke en sociale kwesties aan te kaarten.”  Filosoof en auteur Skye Cleary Foto Chantal Heijnen 
 De Beauvoirs meest invloedrijke gedachte is dat je niet ter wereld komt als vrouw, maar tot  vrouw wordt gemaakt. Was dat een revolutionaire, nieuwe visie op de vrouw?  „In de jaren veertig waren vrouwen nog altijd ondergeschikt aan de man. Toen De tweede sekse in 1949 uitkwam hadden vrouwen in Frankrijk nog maar net stemrecht gekregen. Ondertussen hadden vrouwen tijdens  de oorlog wel allerlei taken op zich genomen die gewoonlijk door mannen werden verricht. Het was dus een geschikt moment om traditionele opvattingen over vrouwen aan te vechten. Dat deed De Beauvoir met een solide theorie waarin ze laat zien hoe vrouwen in vooraf gedefinieerde rollen terecht kunnen komen en zo ‘de tweede sekse’ worden. Ze legt uit dat vrouwen zich ook hebben laten overtuigen om die rol te spelen en zo medeplichtig zijn. Ze saboteren zichzelf.”  Zou je dat nu ook nog kunnen stellen?  „Ja. Veel mannen zullen er geen probleem mee hebben om op een baan te solliciteren waarbij ze slechts aan een aantal criteria voldoen. Vrouwen doen dat over het algemeen alleen wanneer ze aan alle criteria voldoen. Mannen vragen ook eerder om een promotie, ze zijn gewend hun nek uit te steken. Vrouwen doen dat minder, ook bevinden ze zich nog te weinig in leidinggevende posities.”  Hoe komt dat?   „In De tweede sekse doet De Beauvoir een poging om te begrijpen hoe externe krachten vrouwen onder druk zetten om zich te conformeren. Mannen willen dat vrouwen ‘de Ander’ zijn, niet alleen in economische zin, maar ook existentieel. Dat betekent dat vrouwen behandeld worden als een object in plaats van als een zelfstandig, vrij bewustzijn. Meisjes leren niet om authentiek te zijn maar krijgen te verstaan dat het hun rol is om anderen te behagen, terwijl jongens worden aangemoedigd de confrontatie met zichzelf en anderen aan te gaan. Dat is voor beide seksen beperkend. Jongens krijgen zo het idee dat ze hun kwetsbaarheid niet mogen tonen en meisjes ervaren een sterk conflict tussen hun wil tot zelfbevestiging en de verwachtingen die aan hen worden opgelegd. Het gevolg is dat veel vrouwen worden opgezadeld met ongefundeerde minderwaardigheidsgevoelens en mannen ongefundeerde superioriteitsgevoelens ontwikkelen waardoor iedereen uiteindelijk vastzit in een niet-authentiek bestaan.”  De Beauvoir stelt dat sekse een biologisch gegeven is, maar dat gender een sociale en culturele constructie is. Waar moeten we haar plaatsen in de huidige debatten tussen feministen over de positie van transgenders?  „Dat is een beladen kwestie. De Beauvoir heeft niet geschreven over transgenders en ze gebruikt in De tweede sekse het woord ‘gender’ niet expliciet. Maar haar filosofie wordt nu wel op verschillende manieren in discussies over gendertransitie aangehaald. Geboren worden in een bepaalde biologische constitutie betekende voor De Beauvoir niet dat we vervolgens vastzitten aan dat specifieke lichaam. Haar opvatting van de biologie schept dan ook ruimte voor gendervrijheid. Maar anderen zeggen dat De Beauvoir zich met name richtte op de onderdrukking van vrouwen en niet bezig was met genderidentiteit. „Toch denk ik dat ze het trans-inclusieve feminisme zou steunen. In zowel haar autobiografie als in haar eerste roman toont ze zich erg begripvol over een genderfluïde persoon die naast haar woonde. Ze schrijft vol mededogen over deze persoon, die niet in de binaire geslachtscategorieën paste en daarom lange tijd in een Duits concentratiekamp zat.” Schoot De Beauvoir ook tekort in haar filosofie?  „Het was goed geweest als ze meer naar de problemen en zorgen van vrouwen van kleur had gekeken. De advocaat en columnist Rafia Zakaria betoogt in Against White Feminism (2021) dat niet alle vrouwen dezelfde nadelen ondervinden en dat De Beauvoir haar witheid buiten beschouwing heeft gelaten, terwijl ze had moeten weten hoeveel slechter de situatie was voor vrouwen van kleur. Het was belangrijk geweest om ook die stemmen te betrekken. De Beauvoir deed dat niet, ze was vooral bezig met de materiële uitbuiting en vocht voor de rechten van de arbeidersklasse. Toch kaartte ze racisme en intersectionele onderdrukking wel aan. In De tweede sekse citeert ze bijvoorbeeld de Afro-Amerikaanse schrijver Richard Wright om te laten zien hoe zwarte Amerikanen op een ernstige manieren worden geobjectiveerd en gediscrimineerd. En in een interview, vijfentwintig jaar na het verschijnen van De tweede sekse, zegt ze dat in een nieuw boek over dit onderwerp een collectieve stem zou moeten klinken, waarin vrouwen uit alle delen van de wereld hun levenservaringen delen.”   De Beauvoir pleitte voor gelijkwaardigheid in een relatie. Hoe zat dat met Sartre?  „Met hem had ze inderdaad een open relatie waarin ze elkaar zoveel mogelijk vrijheid gunden. Maar er was toch een soort exclusiviteit waardoor geen van beiden echt rekening hield met anderen met wie ze ook het bed indoken. De Beauvoir had dan misschien een ‘intersubjectieve’ verhouding met Sartre, ondertussen sloot ze anderen buiten. Daarmee heeft ze mensen gekwetst. Dat had ze beter kunnen aanpakken.”  U schrijft dat we, in de geest van De Beauvoir, moeten streven naar ‘creatieve rebellie’. Wat houdt dat in?  „Iedereen wordt in zijn leven geconfronteerd met onzekerheden. Er heerst veel onzekerheid, mensen hebben soms het gevoel af te glijden naar een post-truth wereld waarin waarheid niet meer bestaat. We moeten dus kritisch blijven nadenken. Maar ondertussen sluiten mensen zichzelf vaak op in patronen van angst omdat ze graag ergens bij willen horen of ze verhullen delen van zichzelf. Authenticiteit gaat over het ontwikkelen van eigen keuzes en het bewust kiezen van doelen en moed tonen door bijvoorbeeld je hele wezen op het spel te zetten en onverschrokken te durven handelen. Zo maak je jezelf tot een creatieve rebel.” ||https://www.nrc.nl//nieuws/2022/09/29/hoe-je-authentiek-kan-leven-met-hulp-van-simone-de-beauvoir-a4143605
2022-09-30||Hoe het oude Europa de macht wilde grijpen in de Amerika’s en Mexico een keizer gaf||De keizer van Mexico gaf zijn beulen wat geld, zodat ze op zijn hart zouden mikken. Het vuurpeloton stond op slechts vijf meter afstand, maar Maximiliaan vertrouwde het kennelijk toch niet helemaal. Voor de zekerheid wees hij ook met zijn hand op zijn borst de juiste plek aan. Hij sprak: „Ik schenk iedereen vergiffenis, ik bid dat eenieder ook mij wil vergeven, en ik hoop dat mijn bloed, dat nu vergoten gaat worden, het land ten goede gaat komen. Lang leve Mexico, lange leve de onafhankelijkheid!” Toen klonk een salvo. Zo kwam op 19 juni 1867 een einde aan het leven van aartshertog Ferdinand Maximiliaan Jozef van Oostenrijk, die op onnavolgbare wijze in 1864 keizer van Mexico was geworden en die carrièrestap na drie jaar met de dood moest bekopen. De Britse historicus Edward Shawcross heeft in De laatste keizer van Mexico. Hoe een Habsburgse aartshertog een rijk moest stichten in de Nieuwe Wereld Maximiliaans dramatische leven geboekstaafd. Dat heeft niet alleen een smakelijke biografie opgeleverd, maar laat ook zien hoe het oude Europa nog één keer probeerde de macht te grijpen in de Amerika’s. Het verhaal van Maximiliaan begint namelijk in de Franse badplaats Biarritz. Daar kreeg keizer Napoleon III in 1858 bezoek van een Mexicaanse diplomaat met de klinkende naam José Manuel Hidalgo y Esnaurrízar. In Mexico was op dat moment na een burgeroorlog de liberale president Benito Juárez aan de macht. Die had het land van de kerk geconfisqueerd en besloten staatsschulden aan Europese landen niet langer af te lossen. De eerste maatregel had de conservatieven in Mexico heel boos gemaakt, het tweede besluit de schuldeisers in Londen en Parijs. Hidalgo had een voorstel voor de keizer: als Frankrijk het regime van Juárez nou eens omver wierp, dan kwamen de conservatieven weer aan de macht en kreeg Europa zijn geld terug. Napoleon III had wel oren naar dit plan. Niet alleen vanwege de positieve financiële implicaties ervan, maar ook omdat hij er een kans in zag de macht van de Verenigde Staten te beknotten. Dat land had in 1823 de Monroe-doctrine afgekondigd. Die hield in dat de VS geen Europees inmenging meer tolereerde op het westelijk halfrond. Dat zinde de Franse keizer al langer niet. Hij zag de Spaanstalige Mexicanen als broeders van de volkeren in Europa die Romaanse talen spraken. Dit Panlatinisme wilde hij nu vormgeven door een legermacht naar de achtertuin van de VS te sturen. Het uitbreken van de Amerikaanse Burgeroorlog in 1861 was daarvoor het ideale moment. Terwijl de eerste Franse militairen naar Vera Cruz werden verscheept, moesten Napoleon en de Mexicaanse conservatieven op zoek naar een staatshoofd dat president Juárez kon vervangen. Ze kozen ervoor om van Mexico opnieuw een keizerrijk te maken (het land was na de onafhankelijkheid van 1821 al een jaartje een keizerrijk geweest) en speurden Europa af naar een geschikte keizer. Die vonden ze in Maximiliaan van Oostenrijk. De jongere broer van keizer Franz Jozef had weinig omhanden – hij was verantwoordelijk voor de nauwelijks bestaande Oostenrijkse marine – maar zat wel vol dadendrang. Net als zijn vrouw, de Belgische prinses Charlotte. Aanvankelijk had Maximiliaan allerlei eisen – de gevechtsoperaties in Mexico moesten voorbij zijn, de Britten moesten akkoord gaan met zijn kroning, de gewone Mexicanen moesten zich uitspreken voor zijn komst – maar naarmate de Franse militaire interventie langer duurde, legde hij de lat steeds minder hoog. De rest van zijn twijfels namen Napoleon, de Franse militaire commandant ter plekke en de Mexicaanse conservatieven weg door keihard te liegen over het enthousiasme van zijn nieuwe onderdanen dat Maximiliaan te wachten stond. En dus vertrokken de aartshertog en zijn Charlotte uit Europa en bereikten ze met een enorm konvooi rijtuigen op 12 juni 1864 Mexico-Stad. Al snel verbijsterde de kersverse keizer hier de politici die hem op de troon gezet hadden door veel van de liberale hervormingen van Juárez over te nemen: de kerk kreeg zijn landerijen niet terug en hij kondigde godsdienstvrijheid en een liberale grondwet aan. Het dagelijkse regeerwerk kon hem maar matig bekoren en Maximiliaan zag er niet op toe of al deze oekazes wel werden uitgevoerd. Carlotta, zoals ze zich nu liet noemen, nam veel werk van hem over. De correspondentie tussen het keizerlijk paar – een mengeling van diepe genegenheid en verbijstering over de gang van zaken – is een van de hoogtepunten van dit boek. Terwijl Maximiliaan zich met reisjes door zijn rijk verpoosde, verliep de oorlog tegen de troepen van Juárez niet voorspoedig. Napoleon III had beloofd zijn collega-keizer nooit in de steek te laten, maar besloot onder binnenlandse en buitenlandse druk (de burgeroorlog in de VS was voorbij) zijn militairen in 1866 tóch terug te trekken. Iedereen kon zien dat het spel voor Maximiliaan nu uit was, maar zijn eergevoel stond hem niet toe Mexico te verlaten. Carlotta ging wel naar Europa om bij Napoleon en de paus om hulp voor haar man te smeken. Toen ze geen gehoor kreeg, knapte er iets bij de keizerin. Ze verloor haar verstand en meende dat Napoleon de duivel was en dat mensen haar wilden vergiftigen. Ze zou tot haar dood in 1927 door haar Belgische familie in een kasteel worden weggestopt. Maximilaan stierf al in 1867, toen zijn kleine leger Mexicaanse aanhangers verslagen was. Shawcross is erin geslaagd de keizer recht te doen in deze vlot geschreven biografie vol kleurrijke personages (je ziet de Netflix-serie zo voor je). Deze Habsburger was geen bloeddorstige kolonisator, maar een naïeve, niet op zijn taak berekende man. Hij was gebruikt – en liet zich ook gebruiken – door politici die hun eigen belangen voor ogen hadden. Toen hun plannetjes niet werkten, lieten ze de keizer als een baksteen vallen. 

●●●●●
||https://www.nrc.nl//nieuws/2022/09/29/hoe-het-oude-europa-nog-een-keer-probeerde-de-macht-te-grijpen-in-de-amerikas-en-mexico-een-keizer-gaf-a4143604
2022-09-30||Met oud-Ahold-topman Boer kiest Just Eat Takeaway voor ervaren toezichthouder||Maaltijdbezorger Just Eat Takeaway.com (JET) heeft een vervanger gevonden voor president-commissaris Adriaan Nühn, die in mei zijn vertrek aankondigde na aanhoudende onvrede onder beleggers. Het gaat om de 65-jarige Dick Boer, die in het verleden leiding gaf aan supermarktconcern Ahold Delhaize. Dat maakte het Nederlandse moederbedrijf van etenbestelsite Thuisbezorgd.nl donderdag bekend. Met Boer nomineert JET opnieuw een ervaren bestuurder om zijn toezichthoudend orgaan leiding te geven. Als topman hielp hij Ahold opkrabbelen na het boekhoudschandaal van 2003, dat het concern bijna fataal werd. Sinds zijn afscheid in 2018 nam Boer een handvol commissariaten aan, bij onder meer handelshuis SHV, olieconcern Shell en levensmiddelengigant Nestlé. Naast Boer kondigde JET (5,3 miljard euro omzet, 20.000 werknemers) nog drie versterkingen aan. Zo wil het beursgenoteerde concern van internetondernemer Jitse Groen ook Mieke de Schepper als commissaris benoemen. Zij is tevens commercieel topvrouw van beoordelingsplatform Trustpilot, en vervult een commissariaat bij hotelvergelijkingsplatform Trivago. Jitse Groen liet weten dat er onafhankelijk onderzoek is gedaan naar de klachten over Gerbig. Op basis daarvan kon de Duitser  terugkeren  Daarnaast moeten Jörg Gerbig en Andrew Kenny een plek krijgen in de raad van bestuur, als respectievelijk operationeel topman en commercieel topman. Gerbig vervulde die rol in het verleden al ruim vijf jaar, maar trad dit voorjaar terug na een klacht over „persoonlijke misdragingen tijdens een bedrijfsbijeenkomst”. Zijn taken werden daarop overgenomen door Kenny, tot dan toe directeur van de Britse tak van het bedrijf. Vorige maand liet topman Jitse Groen weten dat er onafhankelijk onderzoek is gedaan naar de klachten over Gerbig. Op basis daarvan oordeelde de raad van commissarissen dat de Duitser kon terugkeren in de bedrijfstop. Op de inhoud van de beschuldigingen wilde Groen desgevraagd niet ingaan.  De stoelendans bij JET ontstond uit frustratie bij een flinke groep  aandeelhouders. De maaltijdbezorger verloor in twee jaar tijd meer dan 80 procent aan beurswaarde en beleggers eisten dat het concern zou ingrijpen. Zij stuurden aan op de verkoop van bedrijfsonderdelen, waaronder de Amerikaanse maaltijdbezorger Grubhub. Tot hun frustratie weigerde oprichter en topman Jitse Groen gehoor te geven aan die oproep. Toen de onvrede dreigde te escaleren, besloot Groen zijn mening alsnog te herzien. Hij kondigde aan dat JET op zoek ging naar kopers voor Grubhub en zijn grote belang in de Braziliaanse bezorger iFood. Voor dat laatste bezit is inmiddels een nieuwe eigenaar gevonden: techinvesteerder Prosus neemt de aandelen over voor 1,8 miljard euro. Een jaar eerder sloeg JET nog een bod van 2,3 miljard af.  Toch was de ommezwaai van Groen voor een groep ontevreden aandeelhouders onvoldoende. Zij riepen op om tijdens de aandeelhoudersvergadering van dit voorjaar te stemmen tegen de herbenoeming van financiële man Brent Wissink en een hele trits commissarissen. Voor de ervaren president-commissaris Nühn was dat reden af te zien van zijn geplande herbenoeming. Dinsdag kondigde Just Eat Takeaway  aan dat het waarschijnlijk al in de tweede helft van dit jaar bruto winst gaat maken Ook beloofde Groen dat zijn bedrijf de komende tijd harder zijn best zal doen om winst te boeken. Afgelopen jaren was groei voor JET belangrijker dan winst, maar met het snel verslechterende beursklimaat werd duidelijk dat aandeelhouders die strategie niet langer accepteren. Dinsdag kondigde JET aan dat het waarschijnlijk al in de tweede helft van dit jaar bruto winst gaat maken. Met de benoemingen die JET deze week voorstelde, heeft het bedrijf voor elke vacante positie in de bestuurlijke top weer een kandidaat. Wel moeten de aandeelhouders eerst nog met de plannen instemmen. Dat gebeurt tijdens een vergadering die JET in het vierde kwartaal wil organiseren.||https://www.nrc.nl//nieuws/2022/09/29/met-oud-ahold-topman-boer-kiest-just-eat-takeaway-voor-ervaren-toezichthouder-a4143603
2022-09-30||Hier in De Pijp, aan een flat white, is de crisis nog ver weg||Of zijn energierekening hoger is geworden de afgelopen maanden? Poeh, dat weet Boy van Schelt eigenlijk niet. „Ik kijk eigenlijk nooit naar dat soort dingen.” Op een  donderdagochtend zit Van Schelt, mede-eigenaar van een webbureau en een start-up in kitesurftags, achter een verse flat white in de zon op het terras van de Amsterdamse koffiebar Scandinavian Embassy. Hij komt net van de sportschool.  Hij doet dit dagelijks, vertelt Van Schelt. Even een koffie pakken. Of lunchen buiten de deur. Of aan het einde van  de werkdag naar de bar van een vriend. „Twee glazen wijn, een paar borrelhapjes. Ben je zo 40 euro verder.”  Van Schelt geeft „meer geld uit dan er binnenkomt”, zegt hij. Toch maakt hij zich geen zorgen  over zijn financiën. Naast zijn twee bedrijven heeft hij  nog een flinke buffer overgehouden  aan de verkoop van zijn vorige huis. „Alles loopt een beetje door elkaar bij mij.”   Scandinavian Embassy („coffee and food unite in an intimate Scandinavian setting”) is een van de tientallen koffietenten in De Pijp in Amsterdam, een voormalige volksbuurt waar de gentrificatie maximaal heeft toegeslagen. Minder dan 3 euro betaal je hier vrijwel nergens voor een kop koffie – en dan heb je het over  een  espresso. Een flat white kost 4,20, een iced black coffee 4,50. Liever haver-, soya- of kokosmelk? 30 cent toeslag. De mensen die je hier – en in een andere koffiebar, tweehonderd meter verderop –   vindt, hebben het goed. Ze zijn doorgaans  tussen de twintig en veertig jaar oud,  werken voor een groot bedrijf, hebben een eigen influencer  agency of zijn bezig  hun universitaire studie af te ronden.  „Een koffietje doen”  is voor hen  net zoiets als lunchen en avondeten buiten de deur: zo niet een  eerste levensbehoefte, dan toch wel een volstrekte vanzelfsprekendheid. Twee glazen wijn, een paar borrelhapjes, ben je zo 40 euro verder Boy van Schelt mede-eigenaar van webbureau en startup in kitesurftags De stijgende kosten van het levensonderhoud, aangewakkerd door inflatie en de energiecrisis? De twintigers en dertigers in De Pijp merken het wel, maar ze vóélen het niet. Tuurlijk: de boodschappen worden duurder, de energierekening gaat omhoog, de brandstofprijzen zijn fiks gestegen. Maar over de impact ervan op hun leven spreken ze in algemene termen, wat verraadt dat die impact grotendeels afwezig is. Ze zijn  „iets voorzichtiger” met spullen kopen.  Ze „denken wel eens na”  of ze misschien maaltijdboxen moeten laten bezorgen in plaats van dagelijks naar de supermarkt te gaan. Een Braziliaanse expat  die  een gorilla loco-shake (blauwe bessen, kokosmelk, flax seeds,  granola) drinkt, vertelt dat hij vorig jaar naar een kleinere woning is verhuisd – maar dat was vooral omdat zijn belastingvoordeel voor buitenlandse werknemers na vijf jaar was afgelopen.    In de  koffiebar verderop aan de Ceintuurbaan zit Nanne van der Leer, sociaal ondernemer en zelfstandig communicatieadviseur, achter haar laptop. Hoe het met de vaste lasten zit bij haar thuis, weet ze niet precies. „Dat doet mijn vriend.” Ze merkt bij het boodschappen doen wel dat het leven duurder wordt, maar echt grote ingrepen in haar uitgavenpatroon heeft ze nog niet gedaan. Ja, eentje: „Vroeger ging ik om de dag in bad, nu nog maar één keer per week.”   Van Leer vindt het „ook wel een mooi proces” dat onze „eindeloze overvloed”  nu tegen zijn grenzen aanloopt. „Het  maakt je dankbaar, en  bewust dat het niet oneindig is.” Deze zomer was ze in Zambia, vertelt Van Leer, voor vrijwilligerswerk. „Daar hebben ze niet eens een riool.” De studenten die in De Pijp koffie komen drinken, voelen de pijn wel iets meer dan de young urban professionals en de expats.  De laatste tijd, vertellen ze, hebben ze wel  gesnoeid in hun uitgaven. Maar écht grote ingrepen zijn het nou ook weer niet:   iets minder vaak wijn drinken op een terras, naar de Aldi of de Dirk van den Broek in plaats van  Albert Heijn, op zoek naar een bijbaantje dat beter verdient. Ineens bespreek je  met elkaar hoeveel je per uur verdient, vertellen ze.    Op het terras van Scandinavian Embassy leggen Lolo van de Kar en Isa Tuyll van Serooskerken, studenten geneeskunde en off-shore engineering, lachend hun iPhones op tafel. Allebei hebben ze een gebarsten scherm.  „Repareren kost negentig euro”, zegt Van Tuyll van Serooskerken. „Dat ga ik deze maand niet meer doen, denk ik.” Van de Kar: „In december krijg ik de telefoon van m’n ouders. Ik hoop dat deze het tot die tijd uithoudt.” Foto Simon Lenskens
 Eenvoudiger leven? Minderen met consumeren? Als het écht zou moeten, dan zou dat zonder problemen gaan, denkt vrijwel iedereen in de twee koffietenten in De Pijp. „Ik zou nét zo gelukkig zijn”, zegt Nanne van der Leer. „Dan ga je toch gewoon het bos in?”    De enige die zegt dat het hem echt moeite zou kosten zijn  levensstijl  aan te passen, is Boy van  Schelt van de start-up in kitesurftags. Als hij  de vraag krijgt waar hij dan wél op zou willen bezuinigen, moet hij even nadenken. Dan weet hij het. „Mijn motor. Een Ducati Scrambler. Die zou ik wel weg kunnen doen.”  Wat merken Nederlanders van de inflatie en hogere energieprijzen? NRC drinkt koffie in verschillende prijsklassen||https://www.nrc.nl//nieuws/2022/09/29/hier-in-de-pijp-is-de-crisis-nog-ver-weg-a4143602
2022-09-30||Opinie | Dekoloniseer de toekomst||Toen ik  ongeveer twee jaar geleden bezig was de laatste hand te leggen aan mijn boek Revolusi over de Indonesische onafhankelijkheidsstrijd, werd mijn aandacht gevestigd op een kort daarvoor verschenen rapport van het Britse marktonderzoekbureau YouGov. „Welk land is het vandaag het meest trots op zijn koloniale verleden?” hadden de Britse onderzoekers zich in de loop van 2019 afgevraagd.  Toen de antwoorden binnenkwamen, bleek dat maar liefst de helft van de Nederlandse respondenten het koloniaal verleden eerder iets vond om trots op te zijn (tegenover een derde van de Britten  en een kwart van de Fransen). Meer dan een kwart van de ondervraagden droomde zelfs van een nieuw overzees rijk. De conclusie van YouGov: „De Nederlanders zijn trotser op hun vroegere overzees bezit, zelfs meer dan de Britten.” David Van Reybrouck is schrijver. Dit artikel is de bewerkte tekst van een lezing die hij op 16/9 in Arnhem gaf op de conferentie van de Stichting War Requiem-Bridge to the Future.  Het zou interessant zijn om dit onderzoek nu al te herhalen en te kijken of de Nederlandse gemiddelden nog steeds zo afwijken van wat we elders zien. Mijn vermoeden is dat er enige verschuivingen waargenomen zouden kunnen worden. De voorbije drie jaar namelijk is de aandacht voor het koloniale verleden van Nederland nagenoeg onafgebroken in het nieuws geweest en daarbij is een ander perspectief steeds nadrukkelijker naar voren gekomen.  Hoogtepunt was op 17 februari dit jaar de publicatie het langverwachte verslag van de drie Nederlandse onderzoeksinstituten, NIOD, KITLV en NIMH, waarin  stond: „Tijdens de oorlog gebruikte de Nederlandse krijgsmacht veelvuldig en structureel extreem geweld, in de vorm van buitenrechtelijke executies, mishandeling en marteling, detentie onder inhumane omstandigheden, brandstichting van huizen en dorpen, diefstal en vernieling van goederen en levensmiddelen, disproportionele luchtaanvallen en artilleriebeschietingen, en veelal willekeurige massa-arrestaties en -interneringen.” Hier werd midden op het marktplein met luide stem  gezegd dat Nederland  zwaar in de fout was gegaan. Prompt sprak ook minister-president Rutte publiekelijk zijn excuses uit voor wat er tijdens de jaren 1945-1949 was gebeurd. Niemand in Nederland kan sindsdien nog beweren dat men van niks wist of dat de overheid alles in de doofpot houdt. De zwarte bladzijde werd opengelegd en de zeer lijvige boeken van het nationale onderzoeksproject zijn door iedereen gratis als pdf online te raadplegen. Kortom, Nederland heeft wel degelijk belangrijke stappen gezet. En toch is dit verhaal niet af.  Als in het reine komen met de koloniale geschiedenis een traject is, dan zou je kunnen zeggen dat van de 100 kilometer die afgelegd moeten worden, we vandaag bij kilometerpaal 25 zijn. Ik wil  graag zes ideeën formuleren voor het vervolg. Ten eerste: oppassen voor veralgemeniseringen. Hoewel extreem geweld en oorlogsmisdaden tijdens de dekolonisatieoorlog van 1945 tot 1949 systematisch voorkwamen, betekent dat niet dat elke militair die aan Nederlandse zijde streed zich eraan bezondigd heeft. Naar schatting heeft slechts een kwart van de soldaten effectief gevechtshandelingen verricht. Tweede gedachte voor het vervolg: opletten voor de zogenaamde ‘nazificatie van de koloniale tijd’. De voorbije jaren is de kritiek op het kolonialisme overal aangezwollen. Terecht maar het kolonialisme lijkt soms wel het nieuwe nationaal-socialisme: er is enkel goed versus fout, zwart versus wit. Heel het kolonialisme herleiden tot een tropische variant van het fascisme is uiterst problematisch, al was het maar omdat het kolonialisme bovenal economisch gemotiveerd was door een elite en het fascisme in eerste instantie ideologisch was en geschraagd door de massa.  Tijdens een lezing dit voorjaar ergens in Nederland riep een man al na vijf minuten vanuit het publiek toe:  „Mijn vader is daar geweest, mijn grootvader is daar geweest, mijn overgrootvader ook. Die heeft zelfs riolen aangelegd!” De hele zaal keerde zich  tegen hem, maar ik kon enkel vaststellen dat zijn emotie volkomen oprecht was. En ergens begreep ik hem ook. We moeten altijd een onderscheid blijven maken tussen systeem en individu, tussen een koloniaal stelsel dat op exploitatie was gericht en individueel engagement dat ook uit idealisme kon bestaan. We doen de geschiedenis echt geen recht wanneer we alles gaan herleiden tot het grote morele  binaire schema van de twintigste eeuw.  Als we dat vermijden zijn we al bij kilometerpaal 35 van ons traject. Wat is er nog meer? Derde gedachte: opletten met enkel de verontwaardiging te beperken tot het wangedrag van Nederlandse soldaten. Ja, er zijn op grote schaal zeer ernstige vormen van extreem geweld en oorlogsmisdaden gepleegd door Nederlandse soldaten, maar het geeft geen pas om enkel te kijken naar het gedrag van Nederlandse dienstplichtigen  in de sawa, zonder  te kijken naar de hoogste Nederlandse gezagsdragers in Batavia en, meer nog, in Den Haag, zoals ook terecht aangestipt in het rapport van het NIOD, KITLV en NIMH.   De grootste verantwoordelijken bevonden zich niet aan de basis, maar helemaal aan de top van de piramide. Het zijn de regeringen Beel en Drees geweest die het bevel tot de twee militaire offensieven  gegeven hebben. Daarbij heeft Beel (KVP) een buitengewoon kwalijke rol gespeeld. Als minister-president stuurde hij in het voorjaar en de zomer van 1947 duidelijk aan op militaire confrontatie, met de Eerste Politionele Actie als resultaat. Als Hoge Vertegenwoordiger van de Kroon, de hoogstgeplaatste Nederlandse gezagsdrager in Batavia/Jakarta, remde hij in december 1948 moedwillig het diplomatieke overleg af, ten voordele van de militaire optie. Hij was de havik in dit verhaal – met bovendien een beroerde inschatting van de internationale politieke verhoudingen. Een klungelige havik, kortom. In 1949 was het minister-president Drees (PvdA) die tijdens de Rondetafelconferentie in Den Haag een prijs van 6,3 miljard gulden vroeg aan Indonesië voor zijn onafhankelijkheid: het land moest zich vrijkopen, net zoals een slaaf in de negentiende eeuw zijn baas moest betalen. Tot dat bedrag hoorde tevens de kosten voor de pas gevoerde dekolonisatieoorlog! Of Soekarno even de factuur voor de twee politionele acties kon vereffenen, want die waren best wel aan de prijs geweest.   Hiermee belanden we  makkelijk van kilometerpaal 35 bij , pakweg, paal 45.  Vierde gedachte: opletten om de blik te beperken tot de periode 1945-1949. Nagenoeg alle aandacht gaat momenteel uit naar de jaren van de dekolonisatie-oorlog. Begrijpelijk, maar onvoldoende. Het gevaar is niet denkbeeldig dat er nu een beeldvorming ontstaat die zegt: „Ja, wij Nederlanders zijn daar drieënhalve  eeuw geweest. Het begin was heel erg, de periode rond 1600, met Coen en de VOC enzo, en het einde was heel erg, de jaren 45-49, maar daartussen was het best oké.” Ik stoor mij aan die focus op het begin en het einde. De hele zeventiende eeuw is  gekenmerkt door geweld in de strijd om specerijenmonopolies. De achttiende eeuw door het  inpalmen van Javaanse grond, naast een slachting van de Chinese bevolking in en om Batavia. De negentiende eeuw zag een lange reeks militaire veroveringen door het KNIL om de koloniale staat te vestigen. En de jaren van de ‘Pax Neerlandica’, van 1914 tot de Japanse invasie in 1942, zijn  ten diepste gemarkeerd door het neerslaan van de inheemse politieke bewegingen die naar ontvoogding streefden: inclusief het meedogenloos neerslaan van de communistische en nationalistische  beweging in de jaren 20 en 30,  verbanningen, gevangenissstraffen en ophangingen van politieke dissidenten. Piet Hagen heeft dat alles overtuigend gedocumenteerd. Nee, Nederland is niet klaar zolang het enkel naar 1945-1949 kijkt.  De Nederlandse koning en de minister-president hebben hun excuses aangeboden, maar enkel voor de periode 1945-1949, voor de dekolonisatie, niet de kolonisatie. Die stap, goed voor nog eens tien kilometer op de mentale teller, moet in Nederland nog worden gezet. Als we dat doen, zitten we aan kilometer 55. Ten vijfde moeten we niet alleen in de tijd uitzoomen, maar ook in de ruimte. Wat in Indonesië gebeurde was onderdeel van een breder Europees proces. Nochtans lijkt vandaag elk land louter met zijn eigen belangrijkste voormalige kolonie bezig: België met Congo, Engeland met India, Frankrijk met Algerije, en Nederland met Indonesië. Alles globaliseert, behalve de koloniale herinnering. In de 21ste eeuw kijken we naar het kolonialisme van de 20ste eeuw door de bril van de 19de eeuwse natiestaat. Daardoor missen we twee zaken: de Europese dynamiek aan de top, de internationale dynamiek aan de basis. We zien daardoor niet dat het kolonialisme van de 19de en 20ste eeuw het resultaat was van een westerse kapitalisme vanaf de 16de eeuw.    Door de focus op de verticale verhouding tussen Nederland en Indonesië missen we ook de horizontale verhoudingen die Indonesië met tal van andere landen onderhield. We zien niet dat de gekoloniseerden ook onderling elkaar inspireerden. Dat India, Egypte en de Filippijnen een rol hebben gespeeld in Indonesië vergeten we. De onafhankelijkheid van Indonesië was meer dan Nederlandse geschiedenis, meer dan Indonesische geschiedenis, het was wereldgeschiedenis.  Als we dat beseffen zitten we aan kilometerpaal 65. Nederland heeft belangrijke stappen gezet. En toch is dit verhaal niet af Gedachte nummer zes vergt de grootste stap: we mogen niet enkel naar het historisch kolonialisme kijken.  Vorig jaar kreeg ik een wereldkaart te zien. Daarop stond aangegeven welke landen het meest broeikasgassen uitstoten en welke landen het meest kwetsbaar waren voor de gevolgen van klimaatopwarming. Ik dacht dat ik naar een kopie van de koloniale wereldkaart zat te kijken. De grootste uitstoters zijn de landen van het Globale Noorden, de grootste slachtoffers  de landen van het Globale Zuiden, de voormalige kolonies. Zij die het minst bijgedragen hebben aan de opwarming van de aarde, zijn er het grootste slachtoffer van. Pakistan staat vandaag voor een derde onder water. Maar liefst 33 miljoen mensen zijn getroffen door de meest dramatische overstromingen in zijn geschiedenis.   Dàt is de kolonisatie van de toekomst en in Pakistan, Bangladesh, Madagascar, Mozambique en ja, ook Indonesië, is die toekomst al volop begonnen.  Zolang wij in West-Europa geen aandacht hebben voor die nieuwe kolonisatie van het zuiden,  zullen we nooit aan kilometerpaaltje honderd geraken. Nederland en België hebben goed verdiend aan het koloniale en industriële verleden.  We moeten de moed hebben om te zeggen: eigenlijk is ons CO2-budget gewoon op. We hebben veel meer uitgestoten dan we überhaupt mochten. Dat de discussie over de symbolen uit het verleden woedt, is zinnig, maar de daklozen en ontredderden van Pakistan hebben er weinig aan. Tegen hen moeten we zeggen: „In Europa willen wij niet alleen discussiëren over foute straatnaambordjes. Wij zien uw grote leed, wij erkennen ons aandeel en wij gaan helpen waar wij kunnen.”  Bij het Klimaatakkoord van Parijs werd beslist om jaarlijks 100 miljard dollar  bijeen te brengen voor de meest kwetsbare landen. Die pot raakt niet gevuld. Landen als Nederland en België hebben echter de plicht, gezien onze koloniale en industriële voorgeschiedenis, om dat fonds als eerste te spekken.   Nederland heeft de voorbije jaren belangrijke  stappen gezet in de omgang met een bezwaard verleden.  Nu komt het erop aan  stappen te zetten in de omgang met een bezwaard heden. Die laatste 35 kilometer, daar moeten we  nog aan beginnen. ||https://www.nrc.nl//nieuws/2022/09/29/dekoloniseer-de-toekomst-a4143599
2022-09-30||Opiniepeiler Gijs Rademaker stapt van AvroTros over naar RTL||Gijs Rademaker (44), bekend als opiniepeiler bij het EenVandaag Opiniepanel, verlaat AvroTros en stapt over naar RTL. Dat laat hij donderdag zelf weten in een weblog. Sinds 2004 werkte Rademaker als opiniepeiler van EenVandaag bij de publieke omroep. Na zes jaar groeide hij uit tot het gezicht van het panel. Bij de commerciële zender wordt Rademaker onder andere presentator van het RTL Nieuwspanel, dat volgend jaar begint.  Na achttien jaar maakt Rademaker deze overstap omdat hij toe is aan „een nieuwe omgeving” en „nieuwe soorten programma’s”. Naast het leiden van het nieuwspanel zal Rademaker voor Videoland een reeks documentaires maken over dinosauriërs. Hij reist daarvoor met Maarten van Rossem naar de Verenigde Staten. Ook zal Rademaker als vaste gast te zien zijn bij praatprogramma’s van RTL, zoals die van Eva Jinek of Beau van Erven Dorens. Peter van der Vorst, directeur content bij RTL, uit in een persbericht zijn blijdschap over de komst van Rademaker. „Hij heeft bewezen op een toegankelijke en positieve wijze te duiden wat er speelt in Nederland.” Onder leiding van Rademaker hoopt RTL het gesprek met de kijker aan te gaan over „hoe Nederlanders denken en wat hen bezighoudt”.||https://www.nrc.nl//nieuws/2022/09/29/opiniepeiler-gijs-rademaker-stapt-van-avrotros-over-naar-rtl-a4143594
2022-09-30||Architect Theo van Doesburg was een opschepper en fabulant - met een enorme invloed||‘Aan zijn beste vriend Antony Kok schreef hij: ‘Ik sta helemaal alleen.’ Zoals altijd in het geval van Van Doesburg was dat schromelijk overdreven.’ Zo besluiten Hans Renders en Sjoerd van Faassen Ik sta helemaal alleen, de lang verwachte biografie van de schilder, typograaf, vormgever, (interieur)architect, kunst- en architectuurcriticus, dichter, romanschrijver en hoofdredacteur van De Stijl Theo van Doesburg (1883-1931). De laatste zin, waaruit een zekere weerzin tegen Van Doesburg  spreekt, is een passend slot van de biografie. In de voorgaande 581 bladzijden (exclusief noten) hebben de biografen Theo van Doesburg, pseudoniem van Emile Küpper, uitputtend afgeschilderd als de grootste snoever van de Europese avant-garde in het interbellum. Talloze uitlatingen van Van Doesburg over zichzelf en zijn werk hebben ze gefileerd en bestempeld tot overdrijvingen, opschepperijen en onwaarheden. Alleen het vaderschap van De Stijl, de  kunst- en architectuurbeweging rondom het gelijknamige tijdschrift waartoe onder meer Piet Mondriaan en architect J.J.P. Oud behoorden, ontnemen ze Van Doesburg niet helemaal. Weliswaar vinden ze zijn aanspraak op het voormanschap van De Stijl en het Nederlandse modernisme overdreven en verwijten ze hem ‘haantjesgedrag’, maar ze geven toe dat het tijdschrift De Stijl er vooral kwam ‘dankzij onafgebroken ijver van Van Doesburg, die in zijn eentje de redactie voerde.’ De afgelopen decennia zijn er zo veel publicaties over de kunstenaar Van Doesburg verschenen dat ‘Van Doesburg zelf een abstractum dreigde te worden’ en ‘de persoon Emile Küpper alleen maar schimmiger werd’, stellen Renders en Van Faassen aan het einde van Ik sta helemaal alleen vast. Doel van hun biografie is dan ook ‘de persoon achter de kunstenaar een gezicht te geven’. Hierin zijn ze zonder meer geslaagd. Uitgebreid beschrijven ze hoe Emile Küpper, zoon van een Nederlandse moeder en een Duitse vader die zijn gezin verliet, een alleskunner in de kunst werd. Welke opleiding Van Doesburg heeft gehad, hebben de biografen niet kunnen achterhalen – het is niet eens zeker of hij naar school is gegaan. Wel weten ze dat hij zich al op 15-jarige leeftijd voornam om ‘een geestelijk te leven’ te leiden en begon te tekenen, schilderen, lezen en schrijven. Tien jaar later, in 1908, toen hij besloot dat zijn leven verder ‘in dienst van de kunst’ zou staan, nam hij een pseudoniem aan dat bijna de naam van Theodorus Doesburg was, de tweede man van zijn moeder. De eerste jaren was de volledige autodidact Van Doesbrug een zoekende, tamelijk traditionele schilder en schrijver die in religieuze termen over kunst dacht. ‘De kunst is de stem van God’, vond hij, en door de ‘nauwe poort der kunst’ kon een mens tot God komen. Maar vlak voor de Eerste Wereldoorlog, die hij deels als soldaat van het gemobiliseerde Nederlandse leger in Tilburg doorbracht, verloor  de Nederlands-Hervormd gedoopte Van Doesburg zijn geloof. Hij raakte in de ban van Vasili Kandinsky, de Russische pionier van de abstract-expressionistische schilderkunst, en diens esoterische boek Über das Geistige in der Kunst. Maar toen hij in 1915 het werk van Mondriaan leerde kennen, zag hij onmiddellijk in dat Kandinsky’s ‘vermicelli expressionisme’, zoals hij het later noemde, niet de juiste abstracte kunst was. Twee jaar later richtte hij het tijdschrift De Stijl op om het woord van de orthogonale Nieuwe Beelding van onder anderen Mondriaan en hemzelf in Europa te verkondigen. Hoewel Van Doesburg verschillende buitenlandse kunstenaars voor zijn tijdschrift wist te strikken, is De Stijl nooit de internationale beweging geworden die hem voor ogen stond. Dit was vooral aan hemzelf te wijten. Vroeg of laat kreeg hij onenigheid met vrijwel alle medewerkers van De Stijl, al leidde dit zelden tot een complete breuk. Uitvoerig beschrijven de biografen hoe De Stijl door ruzies met onder anderen Oud, Mondriaan en de architecten Robert van ’t Hoff en Cornelis van Eesteren in de loop van de jaren twintig een eenmansbeweging werd die Van Doesburg deed verzuchten dat hij helemaal alleen stond. De auteurs schenken eveneens veel aandacht aan Van Doesburgs drie huwelijken.  Het hoofdstuk over zijn derde vrouw, de zestien jaar jongere Nelly van Moorsel voor wie hij in 1920 als een blok viel toen hij nog was getrouwd met de ‘hondstrouwe’ Lena Milius, zorgt voor een merkwaardige stijlbreuk. Terwijl alle andere hoofdstukken vol staan met citaten uit brieven, artikelen, boeken en andere geschriften van Van Doesburg en anderen, is het portret van Van Moorsel een tamelijk droge beschrijving die leunt op een Wies van Moorsels Nelly van Doesburg 1899-1975. Keerzijde van de ruime aandacht voor de persoon Emile Küpper en zijn huwelijksbeslommeringen is dat het werk van Theo van Doesburg onderbelicht blijft. Zo krijgen de diagonale ‘contra-composities’ die hij in het midden van de jaren twintig ging maken, een summiere behandeling. Ook het fundamentele verschil van inzicht met Mondriaan over de ‘diagonaal’, die leidde tot diens terugtrekking uit De Stijl, wordt slechts aangestipt. De worsteling van Renders en Van Faassen met de fabulant Van Doesburg staat ook vaak een adequate behandeling en interpretatie van zijn werk in de weg. Zo bestaat het hoofdstuk over de gedichten en andere literaire werken die Van Doesburg publiceerde, grotendeels uit een lange reeks weerleggingen van zijn overdrijvingen en verzinsels. Over de inhoud van zijn literaire werk komt de lezer weinig te weten, al laten de biografen tussen neus en lippen door wel weten dat bijvoorbeeld zijn dadaïstische klankgedichten weinig opzienbarend en niet bijster origineel zijn. Zijn dadaïstische collages vinden ze zelfs ‘niet serieus te nemen’. De opschepper Van Doesburg zit ook  hun beoordeling van zijn invloed op de Europese avant-garde in de weg. Weliswaar erkennen ze in het voorwoord dat Van Doesburg ‘een niet te overschatten invloed op de Europese avant-garde’ heeft gehad, maar daar is in het boek verder weinig van te merken. Als het bijvoorbeeld gaat over Van Doesburgs kruistocht tegen het Bauhaus in Weimar, kunnen ze het niet laten om te wijzen op tal van overdrijvingen van zijn aanhang op de invloedrijkste  hogeschool voor kunst en vormgeving van de twintigste eeuw. Misschien was hun weerzin tegen de persoon achter de snoeverige alles-net-niet-kunner Van Doesburg tijdens het schrijven zo groot geworden, dat ze niet in staat waren om recht te doen aan zijn sleutelrol in de wending van expressionisme naar constructivisme die het Bauhaus in 1922 maakte. 

●●●●●
||https://www.nrc.nl//nieuws/2022/09/29/architect-theo-van-doesbrug-was-een-opschepper-en-fabulant-met-een-enorme-invloed-a4143598
2022-09-30||Rusland wil met VS onderhandelen over kernwapenbeperking||Rusland zegt open te staan voor nieuwe gesprekken met de Verenigde Staten over de beperking van kernwapens. Het gaat om onderhandelingen over hernieuwde inspecties van het nucleair ontwapeningsverdrag New Start, dat een rem zet op het aantal langeafstandsraketten met kernkoppen dat beide grootmachten mogen hebben, meldt persbureau Reuters donderdag. Dat verdrag uit 2011 werd in februari 2021 met vijf jaar verlengd. Alleen zijn onderlinge fysieke inspecties op de naleving van kernwapenbeperking sinds 2020 opgeschort vanwege de coronapandemie. Het Kremlin bestudeert momenteel naar eigen zeggen de mogelijkheid van persoonlijke ontmoetingen van Russische en Amerikaanse onderhandelaars om nieuwe afspraken te maken over de naleving van het verdrag. Daarvoor moet een nieuwe adviescommissie worden opgericht met vertegenwoordigers van beide landen, zei een woordvoerder van het Russische ministerie van Buitenlandse Zaken donderdag tijdens een persbriefing in de hoofdstad Moskou. Het New Start-verdrag is volgens de EU ook van het „grootste belang” voor de veiligheid in Europa. Het verdrag vergroot „de voorspel­baarheid en het wederzijds vertrouwen tussen de twee grootste kern­machten”, schreef de Europese Raad van regeringsleiders vorig jaar in een verklaring waarin het reageerde op de vijfjaarse verlenging van het verdrag.||https://www.nrc.nl//nieuws/2022/09/29/rusland-wil-met-vs-onderhandelen-over-kernwapenbeperking-a4143596
2022-09-30||Deze schrijver heeft een broertje dood aan redigeren: onleesbaar en verslavend tegelijk||Niemand weet precies hoeveel werken grootmeester César Aira sinds, pak ‘m beet, 1975 heeft gepubliceerd. Ook hijzelf niet. Tussen de tachtig en de honderd, luiden de schattingen. Aira’s boeken, zelden langer dan een pagina of honderd, verschijnen bij talloze uitgeverijen, zowel in zijn thuisland Argentinië als in de landen waar hij vertaald wordt.  Uitgeverij Koppernik bracht in Nederland recent Een episode uit het leven van een landschapsschilder uit, en nog recenter Het literatuurcongres. Vertaler Adri Boon zorgt er vakkundig voor dat men ook in het Nederlandse taalgebied volledig buiten adem de dunne romans dichtslaat. In Het literatuurcongres gebeurt namelijk nogal wat. César Aira, die vaker zijn fictieve zelf als protagonist opvoert,  delft in Venezuela een piratenschat op, waardoor hij geen arme schrijver meer hoeft te zijn. Helaas heeft hij nog altijd geen wereldheerschappij in handen – iets waar hij kennelijk op uit is –  daarom besluit hij tijdens een bezoek aan een literatuurcongres in Mexico de schrijver Carlos Fuentes te klonen – ten tijde van de verschijning van deze roman, in 1997, overigens nog in leven, en volgens Aira’s alter ego de enige persoon, want een ‘erkend en gevierd Genie’, die als klonenleger de wereld kan veroveren. Dat gaat niet goed, waardoor er een cartooneske ramp uitbreekt, die al even cartoonesk bestreden moet worden. Ook wordt er een  totaal absurd toneelstuk opgevoerd, een amourette beleefd, een nacht gedanst. Tussen de regels van al het grote gebeuren gebeurt eigenlijk nog meer. Alsof Aira steeds iets in een opwelling bedenkt en vervolgens een verklaring zoekt voor wat hij nu weer aan spektakel heeft neergeschreven. Dat zijn alter ego die schat, al honderden jaren voor iedereen zichtbaar omdat hij aan een touw in zee hangt, als enige omhoog weet te krijgen (een soort zwaard-in-steen-situatie) komt hierdoor: ‘Niet dat ik een genie of hoogbegaafd ben [...]. Ieder mens beschikt over geestkracht, die groot of klein kan zijn maar altijd uniek is en onvervreemdbaar bij diegene hoort. En die hem of haar in staat stelt tot het leveren van een ‘krachttoer’, [...] iets waartoe alleen die persoon in staat zou zijn geweest.’ In wat er over Aira geschreven wordt in pogingen zijn werk te duiden, komt steeds weer naar voren dat hij ooit eens gezegd heeft (maar waar?) dat hij het ‘fuga hacia adelante’-principe aanhangt. De vlucht naar voren. Nooit teruggaan in de tekst, maar je eigen grillen volgen, altijd iets nieuws verzinnen, daar de dag mee eindigen. De volgende dag zit je dan dus met iets nieuws in je verhaal (een piratenschat!), maar je wilt wel de schijn van juistheid op blijven wekken, dus hoe verklaar je het? Als dit inderdaad het procedé van de schrijver is, kijk je als lezer eigenlijk zo’n beetje rechtstreeks mee met de hersengymnastiek van een bijzonder grappige, erudiete en melige man die naar eigen zeggen één uur per dag schrijft en een broertje dood heeft aan redigeren.  Dus lees je alleen over een schrijver die als een ‘Dwaze Doctor’ Carlos Fuentes probeert te klonen met als doel een superieur leger van Carlos Fuentessen? Nee, je leest ook over waarom het alleen Fuentes kon zijn. Maar ook dat Aira lijdt aan ‘hyperactieve hersenen’, dat ‘alles metafoor [is] in de kinetische microscopie van [zijn] geest’. Hij voert de lezer die zijn boek probeert te kraken als een piratenschat kruimels: ‘[...] het geheel vormt een systeem waar een zodanige druk van uitgaat dat de metaforen transformeren en de delen ervan zich verplaatsen naar andere metaforen, zodat er een continuüm ontstaat. Uit deze situatie te geraken via ‘de vlucht naar voren’ vereist een grote inspanning [...] Maar het is een inspanning die ik lever op mijn voorwaarden.’  De verteller raakt regelmatig zo vervreemd van de werkelijkheid dat hij het contact ermee verliest, en dan schept hij een werkelijkheid, die plakt hij gewoon over de oude heen. Net zo echt als hij nep is. Hier is een verhaal, zegt Aira, het is helemaal niet waar, maar wel een metafoor, maar ook weer niet – doe ermee wat je wilt, dat heb ik ook gedaan!   Onleesbaar en verslavend tegelijk. Je moet van een puzzel houden, maar ook tegen een geintje kunnen, je moet kunnen lachen om opgeblazen situaties en misschien een oogje dichtknijpen als de schrijver zo aanwezig is in de tekst dat het net lijkt of hij eruit opstijgt om plagerig zijn vulpen net iets te diep in je oor te steken. Eigenlijk moet je ook meer van hem lezen, zoals Een episode uit het leven van een landschapsschilder, of het geweldige De schimmen uit 2013, ook vertaald door Boon. Dan zie je: het is niet dat Aira zomaar wat doet, alleen maar vooruitsnelt. Hij heeft overal tentakels en voelsprieten naar uit staan; naar werken van hemzelf en anderen, politiek, filosofie, populaire en minder populaire cultuur. Het is niet te vatten, al helemaal niet in de ballen die hier bij een recensie moeten staan. Vier Fuentessen, dus, of één piratenmunt, wat u het waard is.   

●●●●●
||https://www.nrc.nl//nieuws/2022/09/29/deze-schrijver-heeft-een-broertje-dood-aan-redigeren-onleesbaar-en-verslavend-tegelijk-2-a4143597
2022-09-30||Opinie | Inheemse volken  in Australië moeten een stem hebben  in het klimaatbeleid||Vorige week vrijdag nam het Mensenrechtencomité van de Verenigde Naties een bijzondere beslissing op het gebied van klimaatverandering en mensenrechten. Volgens het Comité schendt Australië, een van de grootste CO2-uitstoters in de wereld, de mensenrechten van de oorspronkelijke eilandbewoners in de Straat Torres door onvoldoende maatregelen te nemen om klimaatverandering tegen te gaan.  Medes Malaihollo is promovendus  internationaal recht aan de  Rijksuniversiteit Groningen. Het betreft een belangrijke overwinning voor de Straat Torreseilandbewoners, die in 2019 deze zaak zijn begonnen tegen Australië. Met deze beslissing van het Mensenrechtencomité is duidelijk geworden dat een staat met inheemse volken, zoals Australië, zich adequaat moet inspannen tegen klimaatverandering als de mensenrechten van een inheems volk op het spel staan. Een land met inheemse volken is op grond van internationale mensenrechten verplicht om deze rechten te beschermen. Inheemse volken vormen ongeveer 5 procent van de wereldbevolking. Desondanks beschermen zij ruim 80 procent van de biodiversiteit op aarde. Daarmee zijn ze belangrijke bewakers van flora en fauna, maar tegelijkertijd zijn ze ook erg kwetsbaar voor klimaatverandering. Door hun traditionele levenswijze oefenen inheemse volken een speciale relatie uit met hun ouderlijk land, wat ze erg afhankelijk maakt van het milieu waarin ze leven. De eilandbewoners van de Straat Torres zijn bijvoorbeeld afhankelijk van traditionele landbouw, maar een stijgende zeespiegel heeft ertoe geleid dat zout water in de bodem van de eilanden is binnengedrongen. Verder heeft de opwarming van de oceaan voor een schaarste aan kreeften gezorgd in de Straat Torres, wat een belangrijke voedselbron is voor de eilandbewoners.  Klimaatverandering leidt dus tot een gevaar voor de traditionele levenswijze en de levensvatbaarheid van een inheems volk, zoals de oorspronkelijke bewoners van de Straat Torres. Diverse internationale mensenrechtenverdragen, zoals onder andere het Internationaal verdrag inzake burgerrechten en politieke rechten (IVBPR), beogen deze rechten dan ook te beschermen. Met de recente beslissing van het Mensenrechtencomité wordt de link met klimaatverandering uitdrukkelijk gemaakt. Uiteindelijk is de boodschap van het Comité een duidelijke: staten met inheemse volken moeten zich – binnen wat mogelijk is – inspannen om het behoud van de traditionele levenswijzen van een inheemse gemeenschap te garanderen. De uitdaging voor Australië is hoe dergelijke inspanningen gerealiseerd kunnen worden. De oplossing hiervoor is geen gemakkelijke, maar een dialoog met de eilandbewoners is van uiterst belang. Uiteindelijk staan hun belangen op het spel en is hun inspraak fundamenteel. Anno 2022 kan het ouderlijk land van een inheems volk met een email verwoest worden of kan een inheemse gemeenschap van voedsel worden voorzien door een telefoontje. De vraag blijft echter: wie zitten er aan  tafel als deze beslissingen worden genomen?  Op grond van internationaal recht moeten inheemse volken aan  tafel kunnen zitten waar het gaat om hun belangen. Dit is een fundamenteel internationaal erkend recht en staat ook wel bekend als het zelfbeschikkingsrecht van volken. Vaak wordt dit recht geassocieerd met onafhankelijkheid en separatisme, maar voor inheemse volken gaat zelfbeschikking niet over afscheiding, maar over relatie. De kern van zelfbeschikking behelst immers het recht van een volk om vrije keuzes te maken over zaken die hen sterk  raken. Dit betekent dat staten waar inheemse volken wonen in gesprek moet gaan met die volken over de zaken die voor hen belangrijk zijn, en dat gesprek moet geïnstitutionaliseerd zijn. Zo moeten inheemse volken betekenisvolle inspraak hebben bij de totstandkoming van wetten en beleid over klimaatverandering. De in mei aangetreden Australische regering van minister-president Anthony Albanese lijkt een inhaalslag te willen maken op het gebied van het zelfbeschikkingsrecht van de inheemse bevolking. Dit blijkt ook uit de steun van Albanese rondom de Uluru Verklaring van het Hart. Dit is een gezamenlijke verklaring van alle Aboriginal leiders waarin ze de Australische bevolking vragen om de grondwet te veranderen zodat de inheemse bevolking een wezenlijke en zinvolle stem krijgt bij wetten en beleid die over hen gaan. De oorspronkelijke eilandbewoners van de Straat Torres hebben inmiddels ook al een overeenkomstige verklaring uitgevaardigd: de Masig Verklaring. Tot op de dag van vandaag worden de inheemse volken in Australië nog niet grondwettelijk erkend, wat leidt tot een zeer beperkte vorm van zelfbeschikking. In 2022 is dit nogal achterhaald, maar gelukkig heeft Albanese zijn steun al betuigd voor een referendum hierover. Naar aanleiding van de recente beslissing van het Mensenrechtencomité is dit een goed moment om de Australische grondwet te herzien. Als de inheemse volken in Australië nu meer inspraak krijgen over zaken die over hen gaan, dan wordt niet alleen geschiedenis geschreven in het land, maar kan ook worden doorgepakt om hun levensvatbaarheid beter te beschermen ten tijde van klimaatverandering.||https://www.nrc.nl//nieuws/2022/09/29/inheemse-volken-in-australie-moeten-een-stem-hebben-in-het-klimaatbeleid-a4143593
2022-09-30||Van wie is toch dat skelet dat gevonden is op het bouwterrein?||Hoe plat en geglobaliseerd de aarde ook is, soms kan het verbazend lang duren voordat de reputatie van een buitenlandse auteur Nederland bereikt. Garry Disher (73) is een Australische schrijver van meer dan vijftig boeken, waaronder twintig misdaadromans. Een gelauwerd auteur: volgens zijn Wikipedia-pagina kreeg hij vijftien literaire prijzen. En niet alleen in zijn thuisland, maar ook al drie keer de prestigieuze Deutscher Krimi Preis. Maar in Nederland is Disher dus een grote onbekende. Een blik in het gezamenlijke krantenarchief van acht landelijke kranten leert dat hier nog nooit over hem is geschreven. Dat gaat veranderen nu Ambo Anthos zijn meest recente thriller heeft laten vertalen, de eerste Nederlandse uitgave van zijn werk. Spoorloos is een zinderende whodunnit, een boek dat nieuwsgierig maakt naar Dishers eerder gepubliceerde romans. Hoofdpersoon is Charlie Deravin, een zedenrechercheur van middelbare leeftijd in een (fictief) Zuid-Australisch kustplaatsje. Hij is geschorst na het aanvallen van een meerdere (met goede reden, zoals langzaam duidelijk wordt) en moet zich verplicht melden bij een gedragstherapeut. Wat resulteert in schurende gesprekken die herinneringen oproepen aan de sessies van Tony Soprano met zijn therapeute. Door zijn schorsing heeft Charlie Deravin alle tijd om naar het strand te gaan, een beetje te surfen, en onderzoek te doen naar zijn twintig jaar eerder verdwenen moeder. Zij is vermoedelijk vermoord, maar haar lichaam werd nooit gevonden. Als bij een opgraving op een bouwterrein het skelet van de vrouw gevonden wordt komt er schot in de zaak. Behalve een whodunnit is Spoorloos vooral een familiedrama. Net als de lokale politie houdt Charlie’s broer Liam hun vader Rhys, een gepensioneerde politieagent, verantwoordelijk voor de verdwijning van hun moeder. De onzekerheid over haar lot zorgt voor spanningen binnen de familie.  Spoorloos is een thriller die je bij de strot grijpt. Door de aanhoudende spanning over de vraag wie de moeder van Charlie heeft vermoord, door de melancholie van de geschorste politieman, en door de knappe manier waarop Disher het masculiene gedrag binnen het politiecorps neerzet. Het is een complexe misdaadroman die geen moment verveelt of clichématig aanvoelt.  Garry Disher is een noeste werker. Zijn productie is zo groot, dat zijn nieuwe boeken zelfs in Australië niet altijd op media- en lezersaandacht kunnen rekenen. Daarover klaagde de schrijver in 2019 in The Sydney Morning Herald, de grootste krant van het land. Over zichzelf sprekend in de derde persoon zei hij: „Het probleem met Garry Disher is dat hij te betrouwbaar is. Elk jaar een nieuw boek. Ze weten wat ze van me kunnen verwachten. Als ik een 20-jarige transgender was met een debuutroman, dan zouden ze me vast beter kunnen verkopen.” 

●●●●●
||https://www.nrc.nl//nieuws/2022/09/29/van-wie-is-toch-dat-skelet-dat-gevonden-is-op-het-bouwterrein-a4143592
2022-09-30||Oek de Jong verheft zijn rijlessen tot literatuur||‘Wat een sensatie’, zegt Oek de Jong tegen zijn rij-instructuur, ‘om hier te rijden.’ Hij gaat verrast op in het wegverkeer, hij is gelukzalig onderdeel van de zaterdagmiddagse massa Amsterdamse auto’s.  ‘Let ook even op die tram. Hij zit nu vlak achter je’, reageert de instructeur. In dat dialoogje zit al alles waardoor de mooie memoir Man zonder rijbewijs het stempel ‘literair’ verdient. Je krijgt er, in alle beknoptheid, een glimp van het zelfportret van een artistieke ziel die zich tot laat in zijn leven niet achter het autostuur begaf, je snapt waarom, en je bent getuige van de ontwikkeling, de coming-of-age, die hij in de lesauto doormaakt, van zijn confrontatie met de wereld om hem heen.  Oek de Jong (1952) verheft zijn autorijlessen tot literatuur, tot een verhaal dat meer betekent dan er op het eerste gezicht staat. Dat doet hij om te beginnen als romancier, met scènes. Jongen, achter het stuur van zijn moeders auto, rijdt door de Zeeuwse polder, ‘geeft te veel gas, belust op snelheid’, remt net op tijd om niet tegen een boom te belanden. En: dezelfde jongen, nu in een zeilboot in een Friese sloot, hij manoeuvreert onhandig en dan gaat het wel mis, hij vaart de walkant in, gat in de boot. In die jongen zit zowel dromerigheid als roekeloosheid, een hang naar terughoudendheid en naar overgave – een combinatie die hem weghoudt achter het stuur (maar veel brengt als kunstenaar, denk je er even bij). Hij heeft een hang naar buitenstaanderschap, zoals de man die deze jongen geworden is constateert, in de lesauto op de Amsterdamse ringweg: ‘Dit is wat ik mijn hele leven niet heb gewild, waar ik me altijd tegen heb verzet: gedwongen worden om mee te doen.’ Daarmee rijden we ook recht het oeuvre van Oek de Jong binnen, de schrijver van psychologische romans die onderzoekt hoe karakters bepaald zijn, hoe voorgeschiedenissen je vormen.  Man zonder rijbewijs is evenzeer een autorijbiografie als  een autobiografie. De jongen die altijd te dromerig en zachtaardig was om die viriele kracht van de machtige auto aan te kunnen, zoon van een moeder die hij omschrijft als ‘de meest teruggetrokken en naar binnen gerichte persoon die ik heb gekend’ en een vader voor wie ‘het voor hem meest interessante en belangrijkste stuk van zijn leven [zich afspeelde] in zijn studeerkamer’ – die jongen gaat nu de weg op. Als zijn geliefde tijdelijk immobiel is, moet de hulpeloze De Jong aan rijlessen geloven.  Afwisselend leest de memoir als een autobiografische roman en als een verslag – in een fijne, onderhoudende afwisseling, zij het niet volledig puntgaaf. Het verslag moet het vaak hebben van banale zaken die toch een blik bieden op de mens, denk aan des schrijvers smakelijke zelfoverschatting bij het theorie-examen, of de stress en charme van fileparkeren (‘Ik ben gecharmeerd van de term “bijzondere verrichtingen”’). Daar staan wat minder relevante passages tegenover, zoals over de stadsuitbreidingsgeschiedenis van Amsterdam. Machtig interessant vindt hij dat, ‘overal waar ik kwam, dacht ik aan hoe het er vroeger was geweest’, autobiografeert De Jong, ‘kind van de wederopbouw’, maar de lezer constateert soms dat wat zich buiten afspeelde toch niet alleszeggend is voor wat er vanbinnen gebeurt. In die zin is De Jongs deterministische blik ook beperkend: alle wegen leiden naar de jeugd. Dat werkt ijzerenheinigheid in de hand, een stelligheid die van de weeromstuit argwaan wekt: ‘Ook mijn aanleg voor het teruggetrokken bestaan gaat terug op wat er die eerste achttien jaar in me is gegoten.’ De Jong laat de lezer dichtbij komen, maar verwijst uiteindelijk naar de simplistische conclusie van de therapiesessie. Terwijl ik zou zeggen dat de psychologische romans van Oek de Jong juist uitblinken op de momenten die zich net niet helemaal laten verklaren – als het verhaal stroomt en het personage maar een kant op kan, een kant die weliswaar verrast, maar die ook kloppend voelt. Omdat het op gevoel gaat. Zoals de rij-instructeur altijd op tijd arriveert, omdat hij een ‘hypersensitief gevoel voor het verkeer in de stad op een bepaald tijdstip op een bepaalde dag’ heeft. ‘Het wordt niet berekend, het kán niet berekend worden, want het is iets waar je niet bij nadenkt. Juist uit een soort achteloosheid ontstaat in dit geval de precisie.’ 

●●●●●
||https://www.nrc.nl//nieuws/2022/09/29/oek-de-jong-verheft-zijn-rijlessen-tot-literatuur-a4143591
2022-09-30||Vaticaan berispte en strafte bisschop vanwege beschuldigingen van seksueel misbruik||Het Vaticaan heeft de afgelopen twee jaar straffen opgelegd aan bisschop en Nobelprijswinnaar Carlos Filipe Ximenes Belo, naar aanleiding van aantijgingen dat hij in de jaren negentig meerdere jongens seksueel misbruikte in Oost-Timor. Dat heeft een woordvoerder van het Vaticaan donderdag bevestigd aan persbureau AP. Volgens de woordvoerder ontving het kantoor dat zich binnen het Vaticaan bezighoudt met seksueel misbruik de eerste beschuldigingen over bisschop Belo in 2019. Binnen een jaar nam het Vaticaan maatregelen, zoals het beperken van Belo’s werkzaamheden en bewegingsruimte en door hem vrijwillig contact met minderjarigen te verbieden. Eind 2021 werden de sancties „aangepast en versterkt”. Belo heeft zijn straf tweemaal officieel geaccepteerd, schrijft het Vaticaan.  Aanleiding voor de bekendmaking van het Vaticaan is een artikel dat De Groene Amsterdammer woensdag publiceerde. Daarin stond dat de Oost-Timorese bisschop Belo, die in 1996 de Nobelprijs voor de Vrede won, jarenlang meerdere jongens seksueel misbruikte. Het opinieweekblad sprak met twee inmiddels veertigjarige slachtoffers, andere gedupeerden en twintig anderen die op de hoogte zijn van de zaak of een slachtoffer kennen.  Belo won de Nobelprijs samen met José Ramos-Horta voor hun bemiddeling ten behoeve van een vreedzame oplossing voor de bloederige onafhankelijkheidsoorlog die Oost-Timor in de jaren negentig voerde tegen Indonesië, dat het land sinds 1975 bezette. Door de heldenstatus die Belo hiermee verkreeg, durfden de slachtoffers zich jarenlang niet uit te spreken, zeggen ze tegen De Groene Amsterdammer.||https://www.nrc.nl//nieuws/2022/09/29/vaticaan-berispte-bisschop-vanwege-beschuldigingen-van-seksueel-misbruik-a4143588
2022-09-30||Een vrouw op kantoor? Dat vonden mannen oneerlijke concurrentie||Het is een heel gewone familiegeschiedenis die Suzanna Jansen beschrijft in haar nieuwe boek De omwenteling of de eeuw van de vrouw. En juist daarom is het goed. Want het verhaal van haar moeder – over haar gaat het vooral – is het verhaal van heel veel moeders in Nederland. Daardoor vraag je je als lezer voortdurend af: hoe ging dat eigenlijk bij ons thuis? Betsy heet ze in het boek, en ze werd geboren in 1922, het jaar waarin vrouwen voor het eerst naar de stembus gingen. Maar het boek begint met een scène op 30 maart 1981, als Betsy een wit laken aan het balkon hangt. Het is het teken dat ze die dag meedoet aan de vrouwenstaking. Aanleiding is de nieuwe abortuswet, die abortus níet uit het wetboek van strafrecht haalt en wél vijf dagen bedenktijd invoert voor vrouwen die hun zwangerschap willen laten afbreken. Samen met haar zestienjarige dochter, de auteur van het boek, kijkt Betsy of er al lakens aan andere balkons hangen. Ze heeft die ochtend geen thee gezet en niet de tafel gedekt voor het ontbijt. Als het laken hangt, vraagt ze of haar dochter zin heeft in koffie. ‘Ze gaat het zelf maar zetten want als ze allebei staken, krijgen ze niks.’ Voordat ze trouwde had de moeder van Jansen, die met Het pauperparadijs (2016) een bestseller schreef, achtenhalf jaar administratief werk gedaan op verschillende kantoren. De rest van haar leven sprak ze erover ‘met glanzende ogen’. Toen ze trouwde was het vanzelfsprekend dat ze  huisvrouw werd.  Ze berustte in haar lot. Jaren later vraagt haar dochter zich af: ‘Wat wist ik eigenlijk van de weg die mijn moeder had afgelegd van een meisje volgens de mores van 1922 tot haar stellingname in 1981?’ Aan de hand van haar moeders verhaal vertelt Jansen hoe de strijd om vrouwenrechten in de twintigste eeuw verliep, of eigenlijk begint ze al wat eerder. De schrijfmachine, uitgevonden in 1874, omschrijft ze als ‘een paard van Troje’. Tot dan werkten vrouwen niet op kantoor. Maar de schrijfmachine ‘kon je vergelijken met een naaimachine, daar kon een vrouw ook goed mee overweg. Ze had lenige vingers, er was al bewezen dat ze uitstekend kon naaien/borduren/piano spelen.’ Enter de vrouw op het kantoor. Suzanna Jansen vertelt over de eerste feministische golf, in de decennia rond 1900, en de tweede in de jaren ‘60, ‘70 en ‘80 van de twintigste eeuw: van de suffragettes tot de Dolle Mina’s. Nu kom je die in andere boeken ook tegen, maar Jansen voegt er feiten en anekdotes aan toe die minder bekend zijn. Bijvoorbeeld dat vakbonden aan het begin van de vorige eeuw pleitten voor een verbod voor vrouwen op kantoor. Vrouwen accepteerden lagere lonen dan mannen, daarmee vormden ze oneerlijke concurrentie voor mannen, zo was de redenering. In 1921 stelde de PTT een vrouwenquotum in: niet meer dan één op de vijf medewerkers mocht vrouw zijn. Toen Betsy op een kantoor werkte was voor sommige beroepen nog bij wet geregeld dat een vrouw werd ontslagen als ze trouwde. En dat was hoe dan ook de praktijk: een fatsoenlijk bedrijf wilde geen getrouwde vrouwen. Een collega van Betsy was wel getrouwd, maar hield dat angstvallig geheim. Haar man was ziek, ze had geen keuze. Als ze naar kantoor ging deed ze haar trouwring af en tegen collega’s zei ze dat ze nog bij haar ouders woonde. Nog zo’n veelzeggend detail: als de bezetters van het Maagdenhuis in 1969 worden veroordeeld voor huisvredebreuk, legt de rechter een lagere boete op aan de vrouwelijke studenten onder hen. ‘Alsof je hen de wetsovertreding niet helemaal kunt aanrekenen’, schrijft Jansen, ‘of zij zich willoos hadden laten meeslepen door andere oproerkraaiers (m).’ De strijd voor vrouwenrechten ging te langzaam voor Betsy. Met toestemming van de pastoor deed ze met haar man Chris aan periodieke onthouding – de pil was er nog niet toen ze trouwden. Maar met vijf  kinderen was ze hoe dan ook gebonden aan huis. Kinderopvang was er immers niet.  In 1963 werd het haar allemaal te veel: de zorg voor een druk gezin aan de ene kant, en het gevoel dat alle dagen, weken hetzelfde waren aan de andere kant. Ze was niet de enige. In 1955 introduceerde De Telegraaf een nieuw woord: ‘huisvrouwenvermoeidheid’. De ‘managersziekte in de keuken’ noemde de krant het. Betsy ging acht weken naar een rusthuis voor huisvrouwen van de Katholieke Arbeidersbond. Therapie kreeg ze daar niet, daar was geen geld voor. Wel regelde de katholieke organisatie een ‘gezinsverzorgster’ die haar taken thuis overnam. ‘Met zulke hulp maakte een moeder zich minder zorgen, dan wist ze dat haar gezin niet onder haar afwezigheid zou lijden.’ Suzanna Jansen is de jongste van de vijf dochters van Betsy. Ze schrijft over zichzelf in de derde persoon . Maar soms ook schrijft ze gewoon ‘ik’, als ze de geschiedenis overdenkt. Die perspectiefwisselingen werken goed: ze herinneren je eraan dat het allemaal waargebeurd is. Hoewel, allemaal? In het begin van het boek schrijft Jansen dat ze soms in de huid van haar moeder is gekropen ‘om haar belevingswereld dichterbij te halen’. Nu bewegen schrijvers van literaire non-fictie zich regelmatig langs of op de grens tussen ‘waargebeurd’ en ‘verbeeld’. Maar er zijn verschillen. Annejet van der Zijl bijvoorbeeld is heel streng voor zichzelf. Als zij schrijft dat het in het negentiende-eeuwse Charleston rook naar citrusbomen (zoals ze deed in Fortuna’s kinderen) dan kun je gerust aannemen dat ze daar bronnen voor heeft. „Op het moment dat ik ga inkleuren verliest het echte verhaal zijn waarde”, zei ze vorig jaar in Brommer op zee. Judith Koelemeijer is in haar recente biografie van Etty Hillesum ook heel prudent, alles wordt verantwoord in een uitgebreid notenapparaat. Roxane van Iperen daarentegen gunde zichzelf wel wat vrijheid in haar veelgeprezen ‘t Hooge Nest:  met enige regelmaat ‘weet’ ze wat haar hoofdpersonen denken en voelen. In dit boek van Suzanna Jansen stuit je af en toe op een zin of een passage waarvan je als lezer denkt: hier zijn we in het domein van de verbeelding. Een dialoog van honderd jaar geleden bijvoorbeeld. Maar je vergeeft het haar. Omdat het boek vlot geschreven is en overduidelijk  wemelt van de feiten. En die ‘ik’ af en toe helpt ook: die herinnert je er aan dat de auteur veel van wat ze beschrijft zelf heeft waargenomen. Het resultaat is een meeslepend verhaal, dat uitnodigt om nog eens na te denken over gezinsverhoudingen, toen en nu. Voor vrouwen en voor mannen. 

●●●●●
||https://www.nrc.nl//nieuws/2022/09/29/een-vrouw-op-kantoor-dat-vonden-mannen-oneerlijke-concurrentie-a4143590
2022-09-30||Yuval Noah Harari schreef een kinderboek: ‘Kinderen komen geen olifanten meer tegen in hun dagelijks leven, ze moeten snappen wat een bedrijf is&#8217;||De mens is er eigenhandig voor verantwoordelijk dat de aarde opwarmt. Met dat wapenfeit is onze soort niet de meest voor de hand liggende hoofdpersoon tijdens een Kinderboekenweek (5 tot en met  16 oktober) met als thema ‘Gi-ga-groen’. Maar kijk, tussen de titels over krekels, palmen en reptielen prijkt toch echt het boek Hoe wij het machtigste dier op aarde werden, van de Israëlische bestsellerauteur (voor volwassenen) Yuval Noah Harari. En dat is helemaal niet zo onlogisch, zegt Harari, bekend van boeken als Sapiens en Homo Deus, tijdens een gesprek in  Amsterdam. „Voor sommige mensen zal het als een schok komen, maar de mens is een dier. In Israël worden er altijd mensen boos als ik dat zeg. Het is er bijna taboe. Een groot percentage van de mensen accepteert het niet, of alleen in theorie. Maar om te begrijpen hoe ons liefdesleven of onze politiek werkt, zul je toch echt  de mens als diersoort moeten bestuderen, in samenhang met andere dieren.” Leopold/Ploegsma, 168 blz. € 19,99. 10+ Ook menselijke angsten zijn uit het dierenrijk afkomstig, zegt Harari. Een mensenkind dat haar moeder kwijtraakt is bang, net als een stekelvarken- of giraffenkind. Achter die angst zit een evolutionair gegeven: een verloren babystekelvarkentje overleeft niet in het wild. De mens heeft dus baat bij verlatingsangst, om te overleven. Of neem het monster onder je bed. Ook dat, zegt Harari, is een „herinnering van miljoenen jaren geleden, van het moment dat er een leeuw aankomt om je op te eten”. Datzelfde fenomeen  zie je bij de menselijke reactie op terroristische aanslagen, zegt Harari. „Wij reageren daar veel heftiger op dan op  langzaam gevaar, zoals klimaatverandering. Terroristen herkennen we als een fundamenteel gevaar, zoals ook andere sociale dieren zulke gevaren herkennen. Maar geen enkel dier heeft zo’n effect op het klimaat als de mens de afgelopen paar honderd jaar. De angst voor het gevaar van  klimaatverandering, dat veel groter is dan dat van een bomdreiging, heeft geen kans gekregen om in onze genen te belanden.”  En dit, zegt Harari, was voor hem de reden om een kinderboek te willen schrijven over de menselijke oorsprong. „Ik denk dat kinderen willen begrijpen waar de angst voor het monster onder hun bed vandaan komt.”  Yuval Noah Harari (1976) werd geboren in Haifa en is opgeleid als middeleeuws historicus in Jeruzalem en Oxford.   Na zijn promotie aan Oxford doceerde hij aan zijn alma mater in Jeruzalem het vak wereldgeschiedenis, wat hem op het spoor bracht voor zijn latere wereldwijde bestsellers  Sapiens enHomo Deus.   Als Harari één boodschap mag kiezen die hij zelf als kind meegekregen had willen hebben, is het die van het universalisme. „Dat zou me bevrijd hebben van verkeerde verhalen, bijvoorbeeld over nationalisme en religie. In Israël groei je op met het verhaal dat het Joodse volk het belangrijkste volk ter wereld is, en dat je Joods-zijn een belangrijk onderdeel is van wie je bent. Natuurlijk is dat ook waardevol, maar het is niet het hele verhaal. De mens is  miljoenen jaren oud. Om onze emoties te begrijpen, moet je niet bij het jodendom te rade gaan, maar bij de evolutie.” En daarbij, zegt hij, doet een exclusief nationalistisch-religieus verhaal afbreuk aan invloeden van buiten. „Wij zijn niet het belangrijkste volk ter wereld. Als kind hield ik van voetbal. Dat is uitgevonden door de Britten. Ik at graag snoep, en suikerriet werd oorspronkelijk gecultiveerd op Nieuw-Guinea.  Het Hebreeuws komt uit andere talen voort. En dat ik een boek kan schrijven, heb ik weer te danken aan de Sumeriërs, het volk dat het concept ‘schrijven’ ontwikkeld heeft. Daarom snap ik ook niks van het hedendaagse extremisme rond culturele toe-eigening.”  Van culturele toe-eigening wordt gesproken  wanneer leden van een dominante cultuur elementen van een minderheidscultuur overnemen zonder dat ze de culturele achtergrond er echt van begrijpen. Dit moet gezien worden in een koloniale context, en is dus iets anders dan het uitwisselen van culturele elementen op gelijke voet. Vaak is er ook nog een economische component, dat er door leden van de dominante groep geld verdiend wordt aan het uitbaten van een minderheidscultuur.  Dit overnemen van elementen van een andere cultuur of identiteit – denk aan witte mensen met dreadlocks of een Amerikaans-inheemse verentooi – wordt door sommige linkse activisten ongepast gevonden.     Illustratie Ricard Zaplana Ruiz
 Harari: „Dat is belachelijk! Alles aan onze cultuur is afkomstig uit een andere cultuur, van de kleren die we dragen tot de liederen die we zingen. Onze hele cultuur is toegeëigend.” Harari’s kinderboek, geschikt vanaf tien jaar, is het eerste in een reeks van vier. Samen zal dit kwartet de geschiedenis van de mensheid behandelen. Na het nu verschenen deel één, over de Steentijd, zullen er boeken volgen waarin onder meer het  ontstaan van de landbouw en het kolonialisme behandeld zullen worden.  Het is geen eenvoudige kost voor kinderen wanneer je zulke alomvattende ambities hebt met een geschiedenisboek, erkent Harari.   „Natuurlijk is de geschiedenis van een natie ook waardevol. Maar daar bestaan al zo veel boeken over. Je kunt een hele bibliotheek vullen met boeken over het jodendom. Ik wilde iets toevoegen aan wat er al is.” Het is globaal het verhaal van zijn doorbraakboek Sapiens, in kindertaal gegoten, maar niet gesimplificeerd.  Harari deinst er niet voor terug om abstracte begrippen als ‘democratie’ of ‘kapitalisme’ voor kinderen inzichtelijk te maken. „Al heb ik gelukkig nog even voordat de delen verschijnen waarin die begrippen voorkomen”, lacht hij.  In deel één legt hij het concept ‘bedrijf’ uit, aan de hand van McDonald’s. Bestaat dat hamburgerrestaurant uit zijn gebouwen? Nee, want als de gebouwen instorten, bouwt het bedrijf nieuwe. Uit de hamburgers? Uit de werknemers? Nee, allemaal vervangbaar. Het bedrijf, betoogt Harari in een aanstekelijke stijl, is net zo’n abstract idee als een religie, of geld. Mensen hebben met elkaar afgesproken dat het bestaat, dus bestaat het. Over religie belooft Harari „respectvol” te schrijven. „We maken geen grappen over het geloof, en we zullen de goede dingen benadrukken. Maar geloof heeft ook geweld en intolerantie gebracht. En ik wil vertellen dat de wereldreligies draaien om verhalen die door mensen bedacht zijn. Neem het Nieuwe Testament. Dat bestaat uit 27 teksten. Maar Jezus kende dat boek niet. In de eerste eeuwen na Christus hebben christenen bediscussieerd welke teksten er wel of niet in hoorden. Het is dus mensenwerk.”   Met zijn boek hoopt Harari kinderen te prikkelen tot het stellen van vragen over zaken waar je normaal niet zo snel over nadenkt. „Tijdens een bijeenkomst in Leiden vroeg een kind: waarom huilen mensen? Dat is een geweldige vraag! Precies het soort vraag waartoe ik kinderen hoop te inspireren.” Illustratie Ricard Zaplana Ruiz Daarbovenop hoopt hij kinderen te laten inzien dat mensen het verschil maken op de aarde – in positieve en in negatieve zin. Het boek bevat voorbeelden van kinderen die iets belangrijks gedaan hebben, zoals de wereldberoemde grottekeningen in het Franse Lascaux ontdekken. En het gaat over de kracht van samenwerken, de doorslaggevende oorzaak van de wereldoverheersing door de relatief slappe homo sapiens.  Evengoed toont hij aan dat mensen al tienduizenden jaren geleden verantwoordelijk waren voor het massaal uitsterven van diersoorten. Dat begon in Australië, waar kort na de komst van de eerste mensen alle grote landdieren tot het laatste exemplaar uitstierven. De reuzenmoa, wonambi, procoptodon, megalania, diprotodon, glyptodon en grondluiaard zijn in het boek prachtig getekend door Ricard Zaplana Ruiz. Harari: „In de Steentijd waren er nog geen huisdieren of boerderijdieren. Zelfs mensen waren wild, en leefden nauw met dieren samen. Onze tegenwoordige levens leven we ver van dieren vandaan. Dieren liggen als  vlees in het vriesvak van de supermarkt. Mensen zijn te druk met het moderne leven om veel met dieren bezig te zijn. Tegelijk zie je wel een verlangen om zich tot dieren te verhouden: van knuffeldieren tot dierenplaatjes op shirts en dieren als hoofdpersoon in tekenfilms.”  De mens heeft een verantwoordelijkheid om het beter te doen dan hij gedaan heeft, aldus de historicus. „En dan niet  met simplistische boodschappen, bijvoorbeeld dat de klimaatcrisis de schuld is van het kapitalisme. Er zijn duidelijk problemen met het kapitalisme. Maar dat is niet het hele verhaal. We hebben al enorme schade aangericht voordat het kapitalisme ontstond. En de conduitestaat van het communisme is alleen maar erger: in de Sovjet-Unie was er meer vervuiling en meer vernietiging van de natuur dan in kapitalistische landen. We hebben een breed historisch begrip nodig.” Als je klimaatverandering wilt begrijpen, zegt hij, moet je bedrijven begrijpen. „Zij hebben de schade veroorzaakt, maar zijn ook deel van de oplossing. Daarom vond ik het ook zo belangrijk om kinderen te vertellen wat een bedrijf is. Kinderen komen dan misschien geen olifanten meer tegen in hun dagelijks leven, maar bedrijven zien ze de hele dag om zich heen.” De centrale boodschap van zijn boek, zegt Harari, is dat de wereld niet zo had hoeven zijn als ze is. „Mensen hebben beslissingen genomen die deze wereld gecreëerd hebben. Dus kunnen ze haar ook veranderen. Dat is niet makkelijk, maar het is eerder gedaan. Het is een boodschap van empowerment.”  Maar in plaats daarvan „neigen mensen naar slachtofferschap”, constateert de historicus. „De Russen en de Chinezen vertellen zichzelf dat ze slachtoffer zijn, Israël doet dat ook. Soms is dat meer gerechtvaardigd dan andere keren. Maar als sleutelverhaal is het gevaarlijk. Het maakt je onverantwoordelijk. Als je een slachtoffer bent, heb je immers de situatie niet veroorzaakt. Dus ben je ook niet verantwoordelijk voor oplossingen.” Natuurlijk weet ook Harari dat er machtsverschillen bestaan. „Maar ieder mens heeft een beetje macht. Door hun unieke mogelijkheid tot  samenwerking zijn mensen óók bij machte om bijvoorbeeld diersoorten te behouden. Dat is een deel van mijn boodschap aan kinderen: je bent sterker dan een leeuw, die niet de economie of het rechtssysteem kan veranderen. Jij wel, zeker als je met velen bent.”||https://www.nrc.nl//nieuws/2022/09/29/yuval-noah-harari-schreef-een-kinderboek-kinderen-moeten-snappen-wat-een-bedrijf-is-a4143589
2022-09-30||Deze  ramp is niet alleen van de Bijlmer, maar van heel Nederland||De Bijlmerramp is niet van de Bijlmer alleen, maar van heel Amsterdam, van heel Nederland zelfs. Dat  is de gedachte achter de mini-expositie 30 jaar Bijlmervliegramp, die afgelopen weekend opende   in het Amsterdam Museum. Door in hartje centrum stil te staan bij de noodlottige crash op  twee Bijlmerflats  op zondagavond 4 oktober 1992 hopen de makers de vliegramp  een plek te geven in het collectieve geheugen van de gehele stad. De tentoonstelling maakt onderdeel uit van het project Collecting the City. Nu het   gebouw  aan de Kalverstraat   een ingrijpende renovatie ondergaat, heeft  het museum  zichzelf de vraag gesteld: hoe verzamel je de stad van vandaag? De zeventiende-eeuwse portretten uit de befaamde schuttersgalerij voldoen  niet meer alleen om  Amsterdam te representeren – tot die conclusie waren ze bij het Amsterdam Museum al een tijdje geleden gekomen. Met de tijdelijke sluiting van het  gebouw in het voormalige burgerweeshuis, tot zeker 2025, is de vraag ‘wat dan wel?’ extra urgent geworden. In het tijdelijke onderkomen in de Hermitage, waar sinds maart dit jaar  een deel van de vaste collectie hangt en staat (inclusief draaiorgel Het Snotneusje maar minus de reus Goliath uit de schuttersgalerij, die helaas te groot was), heeft het museum nu  ‘proeftuin’  Collecting the City geopend.  Buurtmusea, lokale kunstenaars en bewoners mogen zelf ideeën aandragen – en uitwerken – voor mini-tentoonstellingen, die telkens een half jaar duren. Het idee is te experimenteren met een nieuwe manier van exposities maken – bottom up – en op die manier ook nieuwe objecten te verwerven voor de permanente collectie van na 2025.  Afgelopen zaterdag opende de tweede editie van Collecting the City. Wat de drie micro-exposities, verdeeld over negen zalen, met elkaar verbindt is eigenlijk maar één ding: de stad Amsterdam. Verder behandelen ze drie volstrekt uiteenlopende onderwerpen, in drie heel verschillende stijlen.  Fotograaf Cleo Campert trok een monument op voor de RoXY, de legendarische Amsterdamse nachtclub waar zij in de jaren negentig als huisfotograaf werkte. Vorig jaar verscheen er al een boek, Het RoXY Archief 1988-1999. Campert heeft dat nu uitgebouwd tot een ode aan Zubrowka International, een flamboyante performer die gold als de muze van de in 1999 afgebrande discotheek.  Er is een silent disco met  housemuziek van dj Joost van Bellen, een kijkdoos met beelden – soms scabreus – van Zubrowka en uiteraard veel foto’s van uitzinnig dansende bezoekers. Deze flashback naar de zorgeloze, hedonistische jaren negentig roept onherroepelijk de vraag op: zijn er anno nu nog plekken in Amsterdam waar je  je zo vrij en non-conformistisch kunt uitleven? Tentoonstelling nummer twee gaat over een heel ander onderwerp: de wooncrisis. Een aantal buurtmusea stelde een overzicht samen van het Amsterdamse woningbouwbeleid in de afgelopen honderd jaar. Vier buurten – de Van der Pekbuurt in Noord, het Oostelijk Havengebied, De Baarsjes en Slotermeer  – vormen de chronologische ruggengraat van dit overzicht. De makers  willen laten zien hoe de prachtige Amsterdamse traditie van volkshuisvesting verdampte onder druk van landelijk neoliberaal beleid.  Een uitermate urgent onderwerp, maar de samenstellers hebben te veel beeld, tekst en uitleg in één ruimte willen proppen. Het resultaat is een nogal hermetische geschiedenis van de Amsterdamse volkshuisvesting waarin de kijker al snel het spoor bijster raakt – ondanks het bij vlagen prachtige fotomateriaal. Beter was vermoedelijk geweest in te zoomen op één aspect van het Amsterdamse woonbeleid, bijvoorbeeld de belangrijke rol die actievoerders en krakers in de loop der jaren speelden bij het afdwingen van leefbaarheid en de menselijke maat bij nieuwbouw. Ook, en dat wist ik niet, in het Oostelijk Havengebied.  Wel een prachtaanwinst:  het ‘Rad van Onfortuin’, gemaakt door kunstenaars Hans de Tweede en Tycho voor een woonprotest in het Westerpark in 2021, dat op ironische wijze laat zien welke opties jongeren anno nu op de Amsterdamse woningmarkt hebben (‘Rijke papa en mama kopen een pandje voor je’, ‘Je scheel betalen voor een washok zonder raam’). Mag het rad alsjeblieft blijven als onderdeel van de permanente collectie van het verbouwde Amsterdam Museum? Veruit de meest indrukwekkende – en best getimede – van de drie mini-exposities is die over de Bijlmerramp, komende dinsdag  dertig jaar geleden. De crash van een Israëlisch vrachtvliegtuig op de flats Kruitberg en Groeneveen op 4 oktober 1992 is tot de dag vandaag een trauma in de Bijlmermeer, maar de ‘co-creators’ van de tentoonstelling – Imagine IC en het CBK Zuidoost – vinden dat er ook buiten het stadsdeel meer bewustzijn gecreëerd moet worden over de ramp. Een reeks ‘stadsgesprekken’  over  hoe Amsterdammers de ramp herdenken, vormde de basis van twee tentoonstellingen: eentje in het Amsterdam Museum, en eentje in Imagine IC aan het Bijlmerplein.   De expositie in het Amsterdam Museum is, hoe klein ook, bijzonder geslaagd. Met niet eerder gepubliceerde foto’s van het rampgebied, twee wrakstukken van het El Al-vliegtuig, een  collage van krantenvoorpagina’s   en het schilderij Bijlmer blues van Herman Brood – in bruikleen uit een privé-collectie – wordt  de ramp  krachtig tot leven gewekt.  De tekeningen die basisschoolkinderen uit de Bijlmer maakten bij wijze van traumaverwerking, al eens eerder gebundeld in een boek en nu onderwerp van een  documentaire van  Bijlmerbewoner Akwasi (Een gat in mijn hart), zijn dertig jaar later nog even aangrijpend. Héél dichtbij komt het inferno van 4 oktober in een transcript van de gesprekken uit de 112-meldkamer, dat een volledige wand beslaat van vloer tot plafond. Tot half zeven ’s avonds zijn politie, ambulance en brandweer bezig geweest met een meldinkje hier en een meldinkje daar – totdat  de lijnen van de alarmcentrale  ineens ontploffen.  „We staan hier nog steeds alleen”, meldt een brandweerman om 18.47 uur vanaf het grasveld voor een van de brandende flats, „en zoiets heb je nog nooit van je leven gezien.”  Wie de drie zalen bekijkt, wordt als vanzelf nieuwsgierig naar de zusterexpositie  in Amsterdam Zuidoost, zeker vanwege de nadrukkelijke koppeling van  de Bijlmermeer  aan   de rest van de  stad. Helaas valt de tentoonstelling bij Imagine IC een beetje tegen – zowel qua omvang als  inhoud.  Opnieuw zien we de transcripten uit de meldkamer, uitvoeriger hier, op verticale doeken die een  intieme ruimte creëren. Je kunt in deze ruimte luisteren naar audio van buurtbewoners en getuigen („De hele flat begon te trillen. We woonden op de tiende etage en waren bang dat we allemaal dood zouden gaan”). Heel mooi, maar dan zijn we er wel zo’n beetje. Op een videopaal kun je nog  een fragment van Akwasi’s documentaire bekijken en een prachtige aflevering van Andere Tijden over vier overlevenden – maar daarvoor hoef je niet naar het museum.       Het meest indringende Bijlmerramp-object in Imagine IC bevindt zich sinds  vijf jaar in de ‘Vitrine van Zuidoost’, het levende archief over de Bijlmermeer dat permanent te zien is. Dat is een sleutelhangertje met een nep-diamant. Jongerenwerker Karin Moor, aanwezig in de flat toen het vliegtuig insloeg, kreeg het van een van de kinderen die ze na de ramp een dagje meenam naar zee. „Het enige wat zij nog bezat.” Vijfentwintig jaar  lang hing het sleutelhangertje aan de tas van Moor – bij de herdenking in  2017 schonk ze het aan Imagine IC.       Maar terug naar het Amsterdam Museum. Collecting the City is een behartenswaardige poging om de collectie van het museum te verbreden, verdiepen en democratiseren. Dat het drie ongelijksoortige en kwalitatief  wisselende  tentoonstellingen oplevert die de bezoeker enigszins duizelig naar buiten doen komen, is misschien de prijs die je betaalt  voor zo’n experiment.  Op televisie  wordt op verschillende manieren stilgestaan bij de ramp van 30 jaar geleden.  Zo start donderdag 29 september de tv-serie  Rampvlucht (dagelijks om 21.30 uur op NPO 1, slotaflevering 4 oktober). Daarbij horen ook een podcast en digitale reconstructie (zie  rampvlucht.kro-ncrv.nl).  De NOS zendt de herdenking van de Bijlmerramp op dinsdag 4 oktober vanaf 17.00 uur live uit op NPO 2. Ook op 4 oktober: de documentaire  Een gat in mijn hart van Akwasi (22.10 uur, NPO 2).||https://www.nrc.nl//nieuws/2022/09/29/deze-ramp-is-niet-alleen-van-de-bijlmer-maar-van-heel-nederland-a4143453
2022-09-30||Duitse regering trekt 200 miljard euro extra uit voor energiecompensatie||De Duitse regering is het eens geworden over een nieuw pakket van 200 miljard euro aan steunmaatregelen om burgers en bedrijven te compenseren voor hun gestegen energiekosten. Dat heeft de Duitse bondskanselier Olaf Scholz (SPD) donderdagmiddag bekendgemaakt, melden de internationale persbureaus. Een belangrijk onderdeel van het pakket is de Gaspreisbremse, een gasprijsplafond dat vanaf aanstaande zaterdag een limiet plaatst op de prijs die burgers en bedrijven betalen voor gas om hen „door deze moeilijke tijd te helpen”, zei Scholz tijdens een persconferentie in Berlijn. Het programma krijgt de naam ‘Economische verdediging tegen de gevolgen van de Russische agressieoorlog’ mee, zo meldde de Duitse zakenkrant Handelsblatt eerder op de dag. Volgens Scholz zijn de Duitse overheidsfinanciën voldoende toereikend om inwoners via het zogenoemde „economisch verdedigingsschild” te compenseren voor hun gas- en elektriciteitsrekening, zei hij tijdens een gezamenlijk persconferentie met de minister van Economische Zaken Robert Habeck (De Groenen) en minister van Financiën Christian Lindner (FDP). Daarnaast schrapt de regering de omstreden gasprijsheffing (Gasumlage), die de hoge kosten die energieleveranciers maken teneinde Russisch gas te vervangen vanaf dit najaar moest opvangen. Die heffing zou een gemiddeld gezin van vier personen jaarlijks zo’n 500 euro kosten. Ondanks een reeks eerdere compensatiemaatregelen, waaronder een steunpakket van 65 miljard euro dat begin september werd gepresenteerd, ontstond afgelopen tijd vanuit de Duitse samenleving steeds meer druk op het drietal om met een omvangrijker plan te komen voor de energiecrisis en hoge inflatie. De inflatie in Duitsland steeg deze maand naar 10 procent op jaarbasis, terwijl de energieprijzen ruim 40 procent hoger liggen dan vorig jaar.  Daarbij was de meest prangende vraag hoe de Duitse overheid eventuele compensatie zou financieren. De oplossing, zo blijkt nu, is financiering via het Wirtschaftsstabilisierungsfonds dat eerder was opgezet om de Duitse economie te stutten tegen de gevolgen van de coronapandemie. Daarvoor zal de Duitse staat wel extra geld moeten lenen. Minister van Financiën Christian Lindner benadrukte donderdag wel dat het fonds niet mag leiden tot grootschalige extra staatsleningen die de Duitse staatsschuld doen groeien. Ook stelde hij dat Duitsland „nadrukkelijk niet het pad van het Verenigd Koninkrijk volgt”. Lindner verwees daarmee naar het energiesteunplan van de nieuwe Britse premier Truss van 150 miljard euro, dat gefinancierd zal moeten worden met grootschalige leningen.||https://www.nrc.nl//nieuws/2022/09/29/duitse-regering-trekt-200-miljard-euro-extra-uit-voor-energiecompensatie-a4143585
2022-09-30||Waarom vult Thomése alles voor de lezer in?||Er ontbreekt iets in het leven van Elsa, en ze merkt dat pas als het er ineens wél is. Als hij er ineens is. Hij stapt de balletstudio binnen, knap en onverschillig, ‘in niets lijkt hij op de andere jongens uit Swansdale en omgeving’. Woestmakend is het dat hij de bakvisballerina’s negeert, ‘dat hij evenmin ziet hoe in elk van hen het kooltje van de opwinding gloeit, dat het bloed naar de wangen jaagt en de ogen laat schitteren. In elk van hen schreeuwt het bijzondere als een wild diertje om naar buiten te worden gelaten.’ In elk van hen, maar vooral in Elsa – door haar ogen zien we hem. Als hij gaat voordansen is het ‘alsof ze hun adem echt niet langer kunnen inhouden en wel uiteen moeten spatten in een slappe lach’. Als zijn begeleidingsmuziek klinkt, heel erg onklassiek, komen daar ‘steeds meer gitaren tevoorschijn uit het gitarenbos’ en wordt zijn dansen dierlijk, ‘het dier in hem knalt zowat door zijn huid heen naar buiten’, en de meisjes zijn zowel verbluft als ‘van hun balletschoentjes tot hun haarbandjes klaar om hem allersierlijkst te verscheuren’. Oh, deze zinnen! Op de eerste bladzijden van de nieuwe roman Swansdale van P.F. Thomése (1958) ontlokken de zinnen je de zin om een campertiaans ‘jaah’ te verzuchten, zo verbeeldingsvol zijn ze en toch concreet, zo voelbaar, zintuiglijk, en sierlijk geformuleerd, boven de alledaagsheid uittillend. De opwinding, maar ook de bloeddorst, de dreigende verscheuring die zo nabij komt. Elsa knettert, thuis is alles die avond nog bleker dan voorheen, het is een ‘potsierlijke prelude in dit prutterige ploeterleven’, breek haar de bek niet open over ‘medelijden met haar meelijwekkende verwekker’,  haar zieke, hulpbehoevende vader (de rijmend overlappende woorden zijn benauwend), of over haar agressieve broer (nu opgesloten in een inrichting, na een incident: ‘Zijn natte adem sloeg neer in haar gezicht’), de huishoudster annex stiefmoeder Mrs Hansen (‘Zelfs haar autootje is irritant’). Dat vuur, die taalgemaakte levenslust, die het gemis vult, die het grote ontbreken gaat opheffen… Het is misschien wat veel eer, zoveel citaten uit één hoofdstuk – maar het is nodig, omdat het contrast zo groot is. Achteraf bezien is dat eerste hoofdstuk nog het merkwaardigste aan Swansdale, of het opmerkelijkste. Omdat daar zo verbluffend goed gaat wat ontbreekt in wat daarop volgt: een roman die op een bevreemdende manier mislukt lijkt. Want de soufflé stort ineen. Er ontbreekt iets. Het verhaal draait voornamelijk om de toenadering tussen Elsa en de jongen, Percy, die iets in elkaar herkennen: ze zijn halve wezen, beklemd door hun omgeving, heimelijk hopend op ontsnapping. Als die herkenning eenmaal heeft plaatsgevonden (dat gaat  moeiteloos, twee wandelingen door het Engelse heuvelland en patsboem), is het gedaan met de vurige suggestie. Althans: vurig lijkt het wel te blijven,  suggestief allerminst. Thomése spelt de gevoelde emoties volledig uit. ‘Ze zou het liefst naar zijn huis rennen, vliegen, aan hem vertellen wat er in haar leven allemaal gaande is. Zoals ze hem ook over haar moeder heeft verteld. En hoe hij haar begreep! Hij begreep haar beter dan zij zichzelf.’  Dat doet hij niet eenmaal, maar de hele tijd. De personages worden volledig doorzichtig, en Thomése tekent bovendien alleen maar schematische flat characters. Mrs Hansen portretteert hij als schijnheilig en hysterisch, Elsa’s vader is volstrekt onsympathiek, waardoor je geen moment rouwig kunt zijn (evenmin als Elsa) wanneer hij in coma raakt en zijn leven eindigt. ‘Ze voelt een reddeloos gemis’, staat er, maar je gelooft daar als lezer niets van. ‘In haar gaapt een gemis als een gat zo groot, niet naar hemzelf, maar naar degene die hij nooit is geweest’ – dat is geen gevoel, maar een melodramatische, machteloze, veel te afstandelijke analyse van een gevoel. Het is alsof je telkens de psychologisch-analytische samenvatting leest,  de secundaire literatuur, de interpretatie, in plaats van het verhaal zelf. En dat staat ook nog steeds verwoord in schrille clichés (‘wat vervloekt ze haar weerzin, die toch grotendeels aanstellerij moet zijn geweest, want wat heeft ze ervoor over, alles heeft ze ervoor over om bij hem te zijn, met hem te zijn, haar leven, haar toekomst met hem te delen’). Die hapklaarheid is fnuikend voor je interesse. Swansdale plaatst je voor een raadsel: wat is hier aan de hand? Waarom schrijft een doorgaans zo fijnzinnig auteur als Thomése zo expliciet, alles invullend, niets aan de lezer overlatend? Is dit literaire onhandigheid (zoals je  vermoedt over de plaatsnaam Blackwell die gaandeweg in Blackwater verandert), of is het de bedoeling? Een deel van de verklaring moet zijn dat ‘afstand’ en ‘ontbreken’ doelbewust gethematiseerd worden: Elsa en Percy merken algauw dat volledige toewijding aan elkaar geen succes biedt. Doorzichtigheid maakt saai, er moet íets raadselachtigs blijven om je interesse niet te verliezen – wat de lezer voelt dankzij deze verteltrant, is ook het besef van de personages. Het is ‘alsof er steeds afstand tussen hen moet bestaan’, en ‘juist omdat ze hier niet is, is ze hier des te heviger […] In het gemis ervaart hij haar intenser dan in het echt.’ Zoals Thomése   scherp duidt: ‘Verlangen heeft afstand nodig, anders wordt het geplet tussen de kaften van een bekend verhaal en in dodelijke voorspelbaarheid van zijn horizonten beroofd.’ Dat is wellicht waar, maar verlangen heeft ook nabijheid nodig, anders wordt het een wel erg cerebrale aangelegenheid. En nabij voelen de personages geen moment. Ze blijven sjablonen, dragers van symboliek, alsof het figuren uit mythes of sprookjes betreft. Wat  niet toevallig is, want een sprookje ís het ook. De namen verwijzen naar Wagners opera Lohengrin, het verhaal in heel grote lijnen ook (er komt een stervende vader in voor, een reddende ridder, een vermoorde broer), Thomése gebruikt zwanensymboliek die verwijst naar Wagners stuk, en naar de Parcival-mythe waarop de opera gebaseerd is. Is dat de sleutel tot Swansdale? Tja, je wordt daar misschien deels wijs uit, maar niet genoeg om de hoog-romantische kitschgehalte te kunnen accepteren. Een roman die over het ontbreken van gevoel wil vertellen door alle gevoel te laten ontbreken, was misschien gedoemd te mislukken, of kon hoogstens werken op een onmenselijk metaniveau. Maar dan ontbreekt er iets cruciaals.  Op z’n minst is Thomése er knap in geslaagd om symboliek te vinden waarin precies het manco van de roman weerklinkt, zoals deze metafoor voor de gedesillusioneerde Elsa en Percy: ‘Twee zwanen op een donker water, in een wirwar van lijnen ineen gekringeld tot één figuur. Als je naar de uiteindelijke figuur keek, herkende je die twee zwanen er niet meer in terug [...]. Symbolen zag je, of vermoedde je, verwijzingen, maar niet iets wat er concreet was. Zo was wat ze samen hadden ook veranderd van iets wat ze meteen herkenden in iets waar ze geen wijs meer uit konden.’  

●●●●●
||https://www.nrc.nl//nieuws/2022/09/29/waarom-vult-thomese-alles-voor-de-lezer-in-a4143587
2022-09-30||Keuze nieuwe ITU-chef laat toenemende Russische isolatie zien||De overtuigende verkiezing van de Amerikaanse Doreen Bogdan-Martin als nieuwe chef van de VN-telecomorganisatie ITU, donderdag in Boekarest, laat de toenemende isolatie zien van Rusland op het wereldtoneel. Bogdan-Martin kreeg direct in de eerste stemronde  139 van de 193 lidstaten achter zich, tegen slechts 25 stemmen voor de Russische tegenkandidaat Rashid Ismailov. De verkiezing van een nieuwe secretaris-generaal bij de organisatie die zich bezighoudt met de ontwikkeling van technische standaarden voor telecommunicatie werd met ongebruikelijk grote belangstelling gevolgd. Achter de twee kandidaten gingen  twee fundamenteel verschillende visies op de toekomst van het internet schuil. Ismailov behoort tot het Russisch-Chinese kamp dat nationale regeringen, via de ITU, meer zeggenschap wil geven over het wereldwijde netwerk. Op dit moment worden technische standaarden voor internet beheerd door een internationale gemeenschap van overheden, bedrijven, onderzoekers en vrijwilligers. Gevreesd werd dat een overwinning van Ismailov meer ruimte zou bieden aan nationale plannen om internet te censureren of in te zetten als surveillancemiddel, door initiatieven als het Russische ‘soevereine internet’ of de Digitale Chinese Muur. Vooraf werd rekening gehouden met een spannende verkiezing: de roep om meer nationale controle op internet vindt weerklank in landen in de ‘Global South’ (zuidelijk halfrond), waar kritiek is op de hegemonie van westerse overheden en grote techbedrijven die het huidige systeem met zich zou meebrengen. Vanuit Washington werd fel campagne voor Bogdan-Martin gevoerd: onder meer president Biden en minister van Buitenlandse Zaken Blinken spraken hun steun uit. Die campagne lijkt zijn vruchten te hebben afgeworpen. Maar Ismailov zal ook slachtoffer zijn van de toenemende Russische isolatie door de oorlog in Oekraïne. Een anonieme diplomaat merkte eerder deze maand tegenover Politico op dat zelfs China zou twijfelen over zijn steun aan Ismailov. Onduidelijk is nog of China inderdaad niet voor Ismailov heeft gekozen: de stemming is geheim. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/29/keuze-nieuwe-itu-chef-is-nederlaag-voor-ruslands-soevereine-internet-a4143586
2022-09-30||Rapper Coolio leefde in de schaduw van die ene hit||De woensdag overleden rapper, kok, acteur en programmamaker Artis Leon ‘Coolio’ Ivey Jr., zal vooral herinnerd worden om ‘Gangsta’s Paradise’, zijn hit uit 1995. Het was de bestverkochte single van dat jaar in Amerika, en groeide uit tot een onverwoestbare evergreen – eerder dit jaar bereikte het op YouTube nog de mijlpaal van één miljard afgespeelde streams. Coolio scoorde zijn mainstreamhit in een periode dat dergelijk succes voor een rapsingle bepaald niet vanzelfsprekend was. ‘Gangsta’s Paradise’ was ook geen nummer dat de massa wilde behagen – de  Los Angeles Times noemde het in hun recensie „wellicht de meest depressieve crossover-pophit in de geschiedenis”. ‘Gangsta’s Paradise’, de soundtrack van Hollywoodfilm Dangerous Minds, is schrijnende straathoekblues. Coolio schetst in het op Stevie Wonder’s ‘Pastime Paradise’ gebaseerde nummer een kil en uitzichtloos bestaan, vanuit het perspectief van een jong bendelid in Los Angeles dat zich afvraagt of hij zijn volgende verjaardag nog wel haalt. Een krankzinnige, in kruitdampen gehulde gangster om wie zijn moeder zich zorgen maakt, en die diep in de nacht in het licht van de lantaarns op de straatstenen knielt om zijn gebeden te zeggen.  In de carrière van Coolio is alles in de schaduw komen te staan van het ongekende succes van die ene hit, waarmee hij het grote mainstreamsucces van rapmuziek hielp inluiden. De rapper was dit jaar bezig aan een nostalgische I Love The 90s-tour met onder meer Vanilla Ice en MC Hammer, twee andere rapartiesten wiens muzikale erfenis wordt gedomineerd door één extreem succesvolle crossover-hit uit de jaren negentig – respectievelijk ‘Ice Ice Baby’ en ‘U Can’t Touch This’. Toch is Coolio’s carrière er niet helemaal een van een eendagsvlieg. Hij had vóór ‘Gangsta’s Paradise’ al een grote hit in de VS met het voor een Grammy Award genomineerde ‘Fantastic Voyage’ – de openingstrack van zijn debuutalbum It Takes A Thief. Coolio bracht acht soloalbums uit, componeerde de herkenningsmelodie van tv-serie Kenan & Kel en acteerde in een rij prominente tv-series en speelfilms. Hij had ambitie als chef-kok, en was te zien in diverse kookprogramma’s en bracht zijn eigen kookboek uit.  Coolio was begin jaren negentig lid van de gerespecteerde rapgroep WC and the Maad Circle en een belangrijke speler in de rapscene in Los Angeles. Op ‘Gangsta’s Paradise’ wordt het refrein bezielend gezongen door Larry ‘L.V.’ Sanders, bekend van de in L.A. populaire gangsta-rapgroep South Central Cartel. Coolio werd woensdag aangetroffen op de badkamervloer bij een vriend thuis in Los Angeles, vermoedelijk na een hartaanval, bevestigde zijn management aan diverse media. Hij is 59 jaar oud geworden. NRC licht net als voorgaande jaren een aantal mensen uit Coolio tijdens een optreden in Polen, maart 2014. Foto EPA / Grzegorz Michalowski
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/rapper-coolio-leefde-in-de-schaduw-van-die-ene-hit-a4143584
2022-09-30||Boomer Henk is veel te vrijpostig voor een man anno 2022||Op een ongenuanceerd moment kun je wel eens denken dat de gemiddelde roman er zo een bal aan waardering bij zou kunnen krijgen als het een pagina of honderd of honderdvijftig dunner was geweest. Goed, er was dan wel wat te vertellen, maar waarom toch per se in dat ruime jasje van minimaal 224 pagina’s? Te vaak luidt de opdracht die romanciers zich gesteld hebben: je tijd nemen. En de lezer maar geduldig zijn. Voor Theodor Holmans novelle Als de liefde geldt nu eens het omgekeerde, want er wordt in amper 130 pagina’s wel erg veel doorheen gejaagd. Begrafenisondernemer Henk stopt met werken, zijn dochter wordt zwanger en komt met haar vriend bij hem inwonen, Henk zoekt een vrouw om mee te reizen, vindt die ook in de persoon van Carine, komt daarnaast ook weer in contact met de artistieke ex-vriendin Esther, praat met haar over haar naderende dood, wordt verliefd op Carine (maar ook een beetje op Esther), zit nu opeens met twee geliefden in z’n maag, verliest Carine, wil misschien wel trouwen met Esther. Dat zijn, om een recente redevoering van Poetin aan te citeren, behoorlijk tektonische veranderingen voor een mens, die door Holman dus met de nodige haast behandeld worden. Zo maakt Holman de chemie tussen Henk en Carine eerst wel degelijk voel- en voorstelbaar, maar is Henks reactie na haar abrupte vertrek weer aan de onverklaarbaar lompe kant, alsof dat hele tedere voorspel in wezen niks voorstelde: ‘Maar bij de eerste liefde [Esther dus, red.] had ik gelukkig nog kansen…’ Een groot dramatisch talent is Holman als schrijver dus niet altijd, maar op andere terreinen van de vertelkunst imponeert hij juist. Zo is het gekibbel van Henk en Esther over de waardering van moderne kunst uitermate amusant en interessant, met de uit de kunst weggevluchte Henk die eigenlijk een natuurtalent was en de opportunistische Esther die tot een wereldster uitgroeide. Op die momenten lijkt Als de liefde de lezers aan te willen sporen tot zoiets als een collectief schuldgevoel: hechten we in de moderne kunst niet te veel aan blaaskakerij? En duwen we de wat schuwere types daarmee niet richting de periferie (van in Henks geval het crematorium)? Ook heeft Holman een mooie vorm gevonden om het onvermijdelijke krimpende leven van een ouder mens weer te geven: pensionado Henk denkt het er aanvankelijk eens lekker van te nemen met zijn Volkswagenbus, terwijl het ding uiteindelijk de garage nooit zal verlaten. Wél vrijt hij er in met Carine. Count your blessings. De novelle is gebouwd op Reviaanse pijlers – iets dat niet zal verbazen met zo’n zelfverklaard adept als Holman. Kunst, Liefde, De Dood: Reve schreef en dichtte er volop over (bijvoorbeeld in het klassieke vers ‘Scheppend kunstenaar’); binnen de kaft van Als de liefde vormen ze meer dan eens een driespan. En ook de gezwindheid waarmee men van koetjes en kalfjes overstapt op de lichamelijke erotiek is met een beetje goede wil aan de volksschrijver te verbinden. ‘Wat wil je drinken’, wil Carine op één van de eerste afspraakjes van Henk weten. Henk: ‘Jou. Heel veel liters jou.’ […] Carine: ‘En iets eten?’ Henk: ‘Ook jou. Grote hompen.’ Zó vrijpostig zullen de meeste mannen zich anno 2022 niet meer durven uiten, maar boomer Henk komt ermee weg: Carine wil wel gedronken en gegeten worden. Op naar het busje.  

●●●●●
||https://www.nrc.nl//nieuws/2022/09/29/boomer-henk-is-veel-te-vrijpostig-voor-een-man-anno-2022-a4143583
2022-09-30||Anjet Daanje en Auke Hulst  bij kanshebbers Boekenbon Literatuurprijs||Schrijvers Anjet Daanje, Auke Hulst, Carmien Michels, Donald Niedekker en Niña Weijers staan op de shortlist van de Boekenbon Literatuurprijs 2022, een van de grote literaire prijzen van het Nederlandse taalgebied. Dat maakte de organisatie achter de prijs donderdagmiddag bekend. Aan een van de vijf genomineerde schrijvers wordt op donderdag 10 november een bedrag van 50.000 euro toegekend. De jury koos  uit een aanbod van bijna 500 ingezonden boeken, zowel fictie als non-fictie,  voor drie romans (van Daanje, Hulst en Niedekker), een verhalenbundel (van Michels) en een essayboek (van Weijers). Oud-premier van België Guy Verhofstadt, die de jury voorzit, spreekt van „boeken waar zowat alles in zit, geschiedenis en toekomst, alledaagsheid en grote thema’s, en dat vaak met een verbluffende poëtische en literaire verbeelding”. De grote kanshebbers voor de prijs lijken daarmee Anjet Daanje (1965), die voor haar imponerende roman Het lied van ooievaar en dromedaris alom bewonderende recensies kreeg, en Auke Hulst (1975), die volgens critici met De Mitsukoshi Troostbaby Company een kroon op zijn oeuvre zette. Carmien Michels (1990), de enige Vlaamse onder de genomineerden, ontving dit voorjaar voor Vaders die rouwen ook al de BNG Bank Literatuurprijs, een prijs voor jonge schrijvers. Eigenzinnigheid toont de jury in de keuze voor Donald Niedekker (1963), die na twintig jaar schrijverschap nu zijn tweede shortlistnominatie voor een grote prijs behaalt met de lyrische historische roman Waarachtige beschrijvingen uit de permafrost. Niña Weijers (1987) publiceerde met Zelf doen haar eerste non-fictieboek: een verzameling essays en columns waarin ze zichzelf, haar generatie en de wereld beschouwt. Van de vijftien boeken op de longlist, die opzien baarde door de selectie van vijf debuten, vielen er dus ook tien af. Opvallend is  het ontbreken van de laureaat van de Libris Literatuur Prijs van eerder dit jaar: Wormmaan van Mariken Heitman. Ook de geprezen  bestseller Aleksandra, de vorig jaar verschenen debuutroman van Lisa Weeda die literaire achtergrond biedt bij de huidige oorlog in Oekraïne, haalde de shortlist niet. De Boekenbon Literatuurprijs, die net als de Libris Literatuur Prijs en de Boon Literatuurprijs een prijzengeld van 50.000 euro heeft, wordt dit najaar voor de derde maal onder die naam uitgereikt. De afgelopen edities wonnen  romans van Wessel te Gussinklo (Op weg naar De Hartz) en Oek de Jong (Zwarte schuur).||https://www.nrc.nl//nieuws/2022/09/29/anjet-daanje-en-auke-hulst-bij-kanshebbers-boekenbon-literatuurprijs-a4143582
2022-09-30||Zestig jaar oud en dan voor het eerst een orgasme beleven||‘Bleitsmoelen’ zijn mannen dikwijls: lafaards. Als het al geen wrede gierigaards zijn, die met ijzeren vuist hun vrouw eronder houden, letterlijk en figuurlijk. Op een enkeling na, die juist compleet het tegenovergestelde is, een en al goedheid, compassie, geduld en begrip, althans bij Hilde Van Mieghem. Van dik hout zaagt men planken, in haar debuut De drie duifkes. Er staat wat er staat, in deze roman, je weet precies waar je aan toe bent: ‘Het was waar, het was echt waar, ze gingen trouwen!’ Wangen gloeien, stemmen beven, ogen lachen dan wel schieten vol tranen, ‘het was alsof de bliksem insloeg en haar lichaam in vuur en vlam zette,’ enzovoorts.  Op elke pagina van de ruim vierhonderd staat wel zo’n cliché, meestal meerdere. En toch is De drie duifkes het lezen wel waard. Van Mieghem (1958), bekend als actrice, regisseur en scenariste, schreef een traditionele, toegankelijke familieroman over de lotgevallen van drie vrouwen van 1920 tot 1965 in Antwerpen en omstreken. Ondanks de clichés, zowel in stijl als in inhoud, biedt ze vakkundig inzicht in hoe het was een vrouw te zijn in dit tijdvak. Geen uitzonderlijke vrouw, maar juist een van velen. De drie duifkes biedt schrijnend inzicht in het complete gebrek aan bewegingsruimte dat vrouwen ten opzichte van mannen hadden.  De drie hoofdpersonages, de ‘duifkes’ Madeleine, Tine en Juliet, zijn gebaseerd op vrouwen uit Van Mieghems eigen familie. De een is de dochter van een kolenboer, de ander groeit op in een louche kroeg, de derde komt uit een dorp. Grofweg groeien ze in later jaren uit tot een moeder, een hoer en een madonna. Maar wat moeten ze ook anders? Veel meer valt er niet te kiezen. Van Mieghem werkt toe naar de bevrijdende datum 30 april 1958, de dag waarop in België een wet werd aangenomen die een eind maakte aan de handelingsonbekwaamheid van de vrouw. Vanaf dat moment konden vrouwen eindelijk zonder toestemming van de man, de arbeidsmarkt betreden. Voor alle duifkes een opluchting en een openbaring. Van Mieghem mag dan wat veel woorden nodig hebben, het is haar verdienste dat het bevrijdende effect evengoed aankomt bij de lezer. Dat het dan alsnog een tijd duurt voordat zo’n nieuwe wet ook echt een mentaliteitsverandering in de samenleving teweegbrengt, is even slikken. En schrikken. De drie vrouwen raken, ieder op  eigen wijze, alsnog bevrijd. Min of meer, want oude schaamte is niet steeds helemaal uit te vlakken. Op seksueel gebied wel, voor een van hen:  Van Mieghem beschrijft overtuigend en meeslepend hoe een van de hoofdpersonages, boven de zestig inmiddels, voor het eerst in haar leven een orgasme beleeft. Die vrouw had er geen idee van dat zoiets bestond. Ze kende alleen afschuwelijke gedwongen seks met haar echtgenoot. Voor een lezer uit Nederland biedt De drie duifkes bovendien een schat aan mooie Vlaamse uitdrukkingen. Een kindje ‘frazelt’ erop los. Een roodharige man heet een ‘rostekop’. De aanbeveling vooral geen beren op de weg te zien, wordt hier verwoord als ‘maak uzelf niet zo’n blaaskes wijs’. Dat, het emancipatiethema en ook de vele trefzeker geplaatste cliffhangers, maken De drie duifkes  toch tot een lekker boek dat snel uit moet. 

●●●●●
||https://www.nrc.nl//nieuws/2022/09/29/zestig-jaar-oud-en-dan-voor-het-eerst-een-orgasme-beleven-a4143580
2022-09-30||De mannen die zich dankzij Trump weer relevant voelden (●)||Je hebt Donald Trump, de man die liegt, die samenzweringstheorieën rondstrooit of het pepernoten zijn, die de wet breekt en daarna met zijn advocaten de juridische procedures aldoor vertraagt in de hoop dat zijn tegenstanders het opgeven. De man die zonder politieke ervaring president van de Verenigde Staten werd en  ineens moest regeren.  En dan heb je de mensen die hem hielpen bij het liegen en het regeren. In het Engels heten zij enablers. Kort na elkaar zijn boeken verschenen over en door zulke trawanten. Minister van Justitie Bill Barr en Trumps schoonzoon en adviseur Jared Kushner schreven zelf over Trump-jaren. Journalist Andrew Kirtzman schreef een biografie over Trumps advocaat Rudy Giuliani. De twee autobiografische boeken zijn oefeningen in zelfverheerlijking, liefst opgetekend uit de mond van een ander: „Dit was niet gelukt zonder Jared.” Of: „Bill, volgens mij ben jij de aangewezen persoon om een beetje realiteitszin in deze toestand te brengen.” Het boek over Giuliani is het trieste vervolg op Emperor of the City dat dezelfde Kirtzman in 2001 over de toenmalige burgemeester van New York schreef. Kritisch als dat boek was over de nare trekjes van de publiciteitsgeile burgemeester, er stond een zekere eerbied voor diens energie en daadkracht tegenover. Dit nieuwe boek toont diens neergang na de aanslagen op New York van 2001, toen Giuliani nog werd toegejuicht als America’s mayor. De neergang begint na zijn mislukte poging de Republikeinse presidentskandidaat te worden in 2008. Hij raakt in een depressie en aan de drank. Zijn toenmalige vrouw zou later zeggen dat hij vooral vreesde irrelevant te zijn. Zijn ‘achilleshiel was zijn oneindige behoefte aan bevestiging’. ‘Relevant’ is volgens Kirtzman een sleutelbegrip om Giuliani’s capriolen van de laatste jaren te snappen.  Nadat hij jarenlang louter zichtbaar was in reclames op nacht-tv, werd Giuliani ineens weer relevant toen hij op eigen houtje en buiten medeweten van de ministers, maar wel gesteund door president Trump, onderzoek bleek te doen naar veronderstelde corruptie van Hunter Biden, zoon van Joe. Al snel keerde hij terug voor de camera’s van de nieuwsshows, waar ze opkeken van de verandering die America’s mayor had ondergaan. Hij was agressief, incoherent en soms onder invloed. De een na de ander, noteert Kirtzman, vroeg tijdens de interviews aan Giuliani: „Wat is er met jóu gebeurd?”  Die vraag werd des te nijpender na de verkiezingsnederlaag van Trump in 2020. Het was Giuliani die, dronken volgens getuigen, op de uitslagenavond bulderde dat Trump meteen moest zeggen dat hij de verkiezingen had gewonnen. Terwijl zijn andere raadslieden adviseerden de tellingen af te wachten, nam Trump het advies van Giuliani over – en Amerika worstelt nog steeds met de gevolgen. Rudy de enabler.  Maar het boek van Kirtzman voegt weinig nieuws toe aan wat al over Giuliani en diens onnavolgbare missies bekend was. Hij rondt zijn redenering over het belang van relevantie netjes af aan het slot: ‘Giuliani’s rol was de weg vrijmaken voor Trump, hem leugens voeden, zijn slechtste instincten aanmoedigen, zijn kwaadaardigste gevechten voeren. Hij deed het gretig, omdat Trump hem weer relevant maakte.’ Giuliani is de beste opmaat naar de zelfportretten van Barr en Kushner. In beide boeken treedt Giuliani namelijk op als de zondebok. Bij Barr sterker dan bij Kushner, maar alles klinkt bij Barr krachtiger. Kushner schrijft alsof hij voortdurend denkt: wie weet zit er nog een tweede Witte-Huistermijn in. Terwijl hij enerzijds doet alsof hij in de clown show van Trump (de term is volgens journalist Michael Bender gebezigd door Barr én Kushner) een van de weinige serieus te nemen mensen is, gaat hij al te negatieve oordelen over Trump en diens medewerkers stelselmatig uit de weg.  De enige passage over Giuliani in Kushners boek is typerend. Trump heeft de verkiezingen verloren, maar houdt vol dat dit door grootschalige fraude is gebeurd. Giuliani steekt meteen zijn hand op: laat mij dat voor u onderzoeken! Vlak daarna gaat Kushner, die geen woord vuilmaakt aan de (on)geloofwaardigheid van de fraudeclaims, in corona-quarantaine omdat hij zich niet lekker voelt. Als hij terugkomt ‘heeft de president Giuliani aangewezen om het onderzoek te leiden’. Op cruciale momenten moet Kushner altijd net even weg of een telefoontje aannemen. Als het Capitool wordt bestormd, komt hij juist terug uit het Midden-Oosten, waar hij vredesakkoorden heeft weten te bewerkstelligen tussen Israël en enkele Arabische landen, een prestatie – en dan wil Trumps belangrijkste adviseur thuis eerst douchen. Tegen de tijd dat hij bij het Witte Huis komt, heeft de president eindelijk zijn aanhang gevraagd het geweld te staken. Kushner schrijft er nog bij dat hij er ‘zeker van is dat als mijn collega’s of de president hadden zien aankomen dat er geweld zou worden gebruikt, dat ze het zouden hebben verhinderd’. Het is een leugen zoals vele in het boek; de waarheid is dat de president urenlang naar het geweld heeft zitten kijken zonder iets te doen om het te stoppen. Kush-ner schrijft als een paling in een emmer snot.  Anders dan Kushner distantieert Barr zich luid en duidelijk van Trump. Die heeft ‘noch het temperament noch de overtuigingskracht om positief leiderschap gestalte te geven’. Het breekpunt tussen president en minister was de weigering van Barr om mee te bewegen met de leugens van Trump over verkiezingsfraude. De uiteindelijke confrontatie die tot Barrs ontslag zou leiden is in andere boeken spannender beschreven dan hier. Barr wil vooral een staatsman zijn, een wijze, onpartijdige jurist. Iemand die zo onafhankelijk was dat hij de president durfde tegen te spreken als niemand anders. ‘Heb je je stem verheven tegen de president’, vraagt zijn rechterhand ‘met ogen zo groot als schoteltjes’. Barr knikt plechtig. Wat wordt gepresenteerd als wijsheid en onafhankelijkheid – juridische mijmeringen bij de verzachting van vonnissen voor de vrienden van de president, de aanval op het Capitool veroordelen, inclusief Trumps lakse houding, maar wel opmerken dat hij de meute niet heeft ‘aangezet’ in de juridische zin van het woord – valt weg tegen de flagrante omissies en de flauwekul in het boek. Geen woord over het ontslag van de New Yorkse aanklager die niet wilde buigen voor de wensen van Trump en zijn minister van Justitie (lees daarvoor het boek van die aanklager: -Geoffrey Berman, Holding the Line).  Intussen heeft Barr wel een heel hoofdstuk gewijd aan ‘politie, ras en de Grote Leugen’. En nee, dat is niet de grote leugen over verkiezingsfraude. Barr vindt berichten over buitenproportioneel politiegeweld tegen zwarte Amerikanen de grote leugen. Dat de politie relatief veel vaker zwarte mensen doodschiet, komt volgens hem doordat zij veel vaker bij criminele activiteiten betrokken zijn. Dan heeft Barr dus nog niet eens één van de vele filmpjes gezien waarin de politie in minder dan geen tijd het vuurwapen gebruikt tegen Afrikaans-Amerikaanse burgers bij verkeerscontroles. De geleerderigheid is pijnlijk en misplaatst, de heldenmoed achteraf tegenover Trump is gratuit. En na zeshonderd bladzijden staat Bill Barr daar met een kont vol zelf-ingestoken veren. 

●●●●●

William P. Barr: One Damn Thing After Another.  Memoirs of an Attorney General. William Morrow, 595 blz. € 33,99
 

●●●●●

Jared Kushner: Breaking History. A White House Memoir. Broadside Books, 492 blz. € 31,99
 

●●●●●
||https://www.nrc.nl//nieuws/2022/09/29/de-mannen-die-zich-dankzij-trump-weer-relevant-voelden-a4143579
2022-09-30||Iedereen neemt zijn eigen jeugd als ijkpunt - en dus raakt veel natuur vergeten||Onze natuur verandert  zo snel, dat de huidige generatie zich geen voorstelling kan maken hoe die er een of twee generaties eerder uitzag. Er is geen kennis van toen, geen levendige herinnering. Als het om de natuur gaat, lijden we aan geheugenverlies. Dat heeft verregaande gevolgen voor de plek die de natuur in ons collectieve bewustzijn inneemt en vooral ook voor natuurbeleid. In Natuuramnesie. Hoe we vergeten zijn hoe de natuur er vroeger uitzag houdt bioloog Marc Argeloo een pleidooi om met behulp van het verleden het heden te begrijpen. Hij ziet hoop gloren voor nationale en internationale natuurbescherming indien historisch besef meetelt. Daarbij gaat het niet om onderzoek naar het recente verleden, zelfs prehistorische tijden, museale collecties en fossiele opgravingen zijn van belang. Natuurbeheerders kijken vaak niet verder terug dan enkele decennia, en dat is te kort. Het is een boeiende stellingname die tot nadenken stemt, maar ook vragen oproept over de realiteitszin ervan.  Argeloo’s uitgangspunt is het in natuurkringen bekende fenomeen shifting baseline syndrome:  kennis van de natuur verdwijnt omdat ieder zijn of haar eigen jeugd als ijkpunt neemt. Deze  telkens verschuivende  referentiekaders vinden hun oorzaak in het sluipende proces van natuurvernietiging: hier een paar bomen weg, daar een leeggeviste zee, elders een moeras drooggelegd, ginds verrijst een windmolenpark, landbouw intensiveert. De jacht gaat wereldwijd onverdroten door. Allemaal voorbeelden van ‘onopgemerkt verlies’, zoals Argeloo mooi betoogt. Hij maakt zelfs een vergelijking met de schilderkunst: ‘Alsof Frans Banning Cocq langzaam uit Rembrandts Nachtwacht wordt gegumd en niemand die het opvalt.’  Argeloo heeft zich diep ingegraven in de materie. Hij interviewde tientallen wetenschappers, historici en archeologen. Zijn onderzoeksveld beslaat evengoed het viswater van zijn jeugd bij Alkmaar als het oerwoud van Sulawsi, de Waddenzee en de visserij in de Caraïben. Ondanks dat zijn boek extreem  uitputtend is,  roept hij vragen op die onbeantwoord blijven. Zo laat hij een van de geïnterviewden onomwonden stellen dat historici ‘geen verantwoordelijkheid voelen’ voor ecologische processen; ze zouden die slechts beschrijven. Dat lijkt me volslagen ongerijmd. Ook is niet duidelijk wat zijn onderzoek zou kunnen betekenen voor de hedendaagse praktijk. De lezer proeft Argeloo’s wanhoop door de manier waarop hij zoveel gegevens uit telkens andere bronnen aandraagt, dat het begint te duizelen. Bovendien ontbreken recente boeken waaruit juist volop belangstelling spreekt voor ‘ons’ natuurverleden, bijvoorbeeld de facsimile-herdruk van Nederlandsche vogelen (1770-1829). Dat was een enorm succes. Maar Argeloo heeft gelijk: natuurbeheerders zouden verder in de tijd moeten terugkijken. De bewijzen die Natuuramnesie aandraagt voor zoveel dat geleidelijk aan is verdwenen is  zonder dat het iemand opvalt,   zijn schokkend.   Argeloo staat niet alleen. Natuurvorser Rob Bijlsma betoogt in De geur van het bos dat de ‘ouderwetse natuurhistorie’ en veldwerk als ‘langzame wetenschap’ in ere hersteld moeten  worden. De 67-jarige Bijllma berekende dat hij in zijn leven 2200 weken doorbracht in het veld. Dat betekent niet zomaar wat rondhangen, integendeel. Bijlsma telt, observeert, noteert, zoekt naar verbanden, ofwel: ‘Aan stof geen gebrek als je met de natuur bezig bent en dagelijks onder wisselende omstandigheden de geuren, kleuren en geluiden van het veld meemaakt.’ Zijn boek is een enthousiasmerende verzameling reportages, essays en beschouwingen over de veelzijdigheid waarmee we naar de natuur kunnen kijken, met inbegrip van de rijkdom aan studies. Bijlsma staat in de lange traditie van schrijvende natuuronderzoekers uit vroeger eeuwen die hij bewondert om hun inzicht, professionaliteit, scherpzinnige waarneming en schrijfkunst. In zijn lofzang noemt hij onder meer de Franse insectenkenner Jean-Henri Fabre (1823-1915), de Nederlandse bard van de Veluwse romantiek A.B. Wigman (1891-1972) en de Amerikaanse Margaret Morse Nice (1883-1974) die als een van de eersten vogels beschrijft als individuen. Haar monografie over de zanggorzen ‘borrelt en bruist’, aldus Bijlsma.  Door zijn historische blik maakt Bijlsma de lezer deelgenoot van een schat aan kennis. Elk hedendaags onderwerp – of het nu gaat over de terugkeer van de wolf, de afwezigheid van muggenzwermen zoals die vroeger dansten boven de Afsluitdijk, processierupsen of actueel natuurbeheer – telkens weet Bijlsma het heden met het verleden te verbinden. Door die invalshoek komt hij tot verrassende conclusies. Ook weet hij als geen ander wollig taalgebruik van natuurbeheerders te ontmaskeren, zoals hij eerder deed in Kerken van goud, dominees van hout (2021). Verdwijnt ergens natuur, dan heet het altijd dat er ‘compensatie-natuur’ komt. Dat is niets dan bedrog, betoogt Bijlsma, enkele sprietjes waar eens volgroeide bomen stonden. Ook dit is een voorbeeld van de shifting baseline, van het vaak ongemerkte verlies.  Scherp is hij over de zo verlangde terugkeer van de wolf. In tegenstelling tot de sussende wolvenfluisteraars die vinden dat wolven gewoon in ons land thuishoren, is Bijlsma een van de weinigen die tegenwicht biedt. Boeren zijn verontrust, parkbazen van onder meer de Hoge Veluwe ‘panikeren’ en Staatsbosbeheer vergadert ‘zich het schompes’ over wolven. Vervolgens wijst Bijlsma op de extreem toegenomen verkeersdrukte op de N224 tussen  Ede en Arnhem, dwars door de Veluwe, waar wolven sneuvelen ‘aan de lopende band’.  Schrijven over de natuur kan ook zonder de klemmende zorgen van Bijlsma en Argeloo. In Boom in een winters bos  reist Gerrit Jan Zwier, wegens corona gedwongen thuis te blijven, door zijn boekenkast. Het resultaat is zowel een lockdown-dagboek als een associatieve zoektocht naar de oorsprong van het romantische levensgevoel, dat voor hem verbonden is met de natuur van het hoge noorden. Kunstenaars vormen daarbij zijn historische leidraad, onder meer de Noorse schilders Peder Balke en Christian Dahle. Met behulp van boekenkennis maakt hij tijdreizen naar trollen en hunebedden, Vikingen, de sprookjes van Andersen en Peer Gynt van Ibsen op muziek van Edvard Grieg. Als het na corona kan, reist Zwier naar Denemarken om onder meer in musea zijn speurtocht naar het noordelijke natuurgevoel voort te zetten. Die benoemt hij als een ‘hele bliksemse boel’, gebaseerd op sfeer, sublieme gevoelens van verhevenheid, ontvankelijkheid voor onherbergzame landschappen, donkere wouden en maanverlichte nachten.  Onbedoeld is Boom in een winters bos een aanstekelijke illustratie van de shifting baseline: het verleden vormt de richting waarin we de natuur van vandaag en morgen moeten begrijpen en vormgeven.  

●●●●●

Rob Bijlsma: De geur van het bos. Atlas Contact, 368 blz. € 29,99 ||https://www.nrc.nl//nieuws/2022/09/29/iedereen-neemt-zijn-eigen-jeugd-als-ijkpunt-en-dus-raakt-veel-natuur-vergeten-a4143578
2022-09-30||Lithium is notoir lastig los te maken uit mineralen||Misschien moet Tesla zelf maar lithium gaan mijnen, verzuchtte Tesla-baas Elon Musk in april. De prijs van lithium is dit jaar tot „insane levels” (dixit Musk) gestegen: van zo’n 17.000 dollar per ton in 2021, tot 78.000 dollar nu. Het is geen schaars element, maar het winnen ervan is nogal bewerkelijk. Dit trage proces kan de insane vraag naar elektrische auto’s niet bijbenen – in een elektrische auto zit zo’n 10 kilo lithium, het is praktisch een lithiumbatterij op wielen – vandaar de exorbitante prijzen.  Batterijmakers vinden lithium een geweldig element. Het is klein, licht en heeft een hoge energiedichtheid. Perfect voor in telefoons, auto’s en alle andere mobiele toepassingen. In het periodiek systeem staat lithium op plek 3, na waterstof en helium. Het is glanzend grijs en zacht en het reageert makkelijk met onder meer zuurstof, stikstof en water. Het werd in 1817 ontdekt op het Noorse eiland Utö door Johan Afwerdson, die het zout lithiumhydroxide uit het mineraal petaliet isoleerde. De naam van het element is dankzij de vondst in steen afgeleid van het Griekse woord voor steen: lithos.  Omdat het zo reactief is, komt het niet voor in zuivere metaalvorm, maar dus wel als mineraal in rotsen (belangrijke winplekken liggen in Australië en China), en in zouten (ook uit zoutmeren in Chili wordt veel lithium gewonnen). Na zijn ontdekking probeerde Afwerdson ook het pure element los te maken van het zout, maar dat lukte niet. Een paar jaar later, in 1821 lukte het Thomas Brande wel, door elektrolyse toe te passen op lithiumoxide. In de jaren die volgden is het proces om lithium te isoleren wel verbeterd, maar nog steeds moeten er veel stappen doorlopen worden om zuiver lithium te verkrijgen. Een van de andere bekende toepassingen van lithium werd al ver voor de ontdekking van het element gebruikt. Wie aan manie leed, kreeg in Rome in de tweede eeuw v. Chr. van de geneesheer Seranus Ephesios het advies: „Utendum quoque naturalibus aquis, ut sunt nitrosae”, wat zoveel betekent als: er zou gebruik gemaakt moeten worden van natuurlijke wateren, zoals alkalische bronnen. Die ‘natuurlijke wateren’, blijken met de kennis van nu lithium te bevatten. Niet alleen in de tweede eeuw v. Chr. werd het gebruik ervan aangeraden bij mentale ziekten. Door de eeuwen heen was het een bekend advies, dat in meerdere landen werd gebezigd. Enkele Europese bronnen werden er beroemd om. Pas in 1949 deed lithium zijn intrede in de moderne farmacologie als middel tegen manie en depressie. Psychiater John Cade, een Australiër, publiceerde over tien manische patiënten die hij lithiumzouten had gegeven. Bij alle tien verbeterde de toestand. Een paar jaar eerder had hij hierover al een hypothese getest. Hij schreef toen over doorgaans hyperactieve cavia’s die na toediening van lithiumcarbonaat ineens lethargisch werden.  Dat het werkt is sindsdien breed aangetoond, het beïnvloedt de signaaloverdracht in de hersenen. Maar hoe dan precies, dat is nog steeds  niet helemaal duidelijk. Overigens is lithium niet onomstreden, een teveel geeft flinke toxische bijwerkingen. Daarom was lithium een tijdje verboden, opvallend genoeg was dat ook rond de tijd dat Cade de positieve werking ervan aantoonde.||https://www.nrc.nl//nieuws/2022/09/29/lithium-is-notoir-lastig-los-te-maken-uit-mineralen-a4143481
2022-09-30||Voorzitter schadeloket wil ruimere bevoegdheden om Groningers te kunnen helpen||Bas Kortmann, voorzitter van het Instituut Mijnbouwschade (IMG), zou graag ruimere bevoegdheden en een „knelpuntenpot” willen hebben om de Groningers beter te kunnen helpen. Dat zei hij donderdagochtend tijdens zijn verhoor door de parlementaire enquêtecommissie in Den Haag die de gaswinning onderzoekt. Liefst zou hij ook zien dat zijn organisatie één loket kan vormen met de Nationaal Coördinator Groningen (NCG), de organisatie die verantwoordelijk is voor het versterken van huizen in Groningen. Als een huis schade heeft én moet worden versterkt, zou dat in één keer kunnen worden aangepakt, is de gedachte van Kortmann. Commissievoorzitter Tom van der Lee (GroenLinks) stelde Kortmann de vraag wat hij in Groningen anders zou doen als zijn bevoegdheden groter zouden zijn. „Voor een groot deel is het achtergebleven economisch gebied in Nederland, waar het heel goed zou zijn als er iets gebeurt. We hebben een enorm profijt gehad met zijn allen in Nederland van de gasbaten die daar zijn ontstaan”, zei Kortmann. Hij pleitte voor een „deltaplan” waarbij niet huis-voor-huis maar straat-voor-straat wordt gewerkt. Hij zou dan willen afstappen van alle deskundigenrapporten die er nu nodig zijn om schade te herstellen. Maar hij beseft dat dit een „grote omslag” vergt. Bewijsvermoeden
Het IMG is een onafhankelijk instituut dat sinds 2020 de schade van de gaswinning afhandelt en vergoedt, als opvolger van de in 2018 opgerichte Tijdelijke Commissie Mijnbouwschade Groningen (TCMG), waar Kortmann ook voorzitter van was. De IMG-voorzitter zei dat de mogelijkheden van zijn instituut om de Groningers echt goed te helpen nu beperkt zijn. Dat komt doordat het IMG niet meer mag doen dan zijn wettelijke taak uitvoeren, namelijk de schade vergoeden waarvoor de Nederlandse Aardolie Maatschappij (NAM) wettelijk aansprakelijk is. Het bedrijf dat het gas wint moet de schade aan de ‘achterdeur’ vergoeden. Het vergoeden van de schade moet ‘ruimhartig’ gebeuren, en daarom is bepaald dat tot zes kilometer buiten het aardbevingsgebied schade vergoed wordt als het ‘aannemelijk’ is dat die door de gaswinning is veroorzaakt. Dat wordt het ‘bewijsvermoeden’ genoemd. Maar toch rijzen er regelmatig vragen over die causaliteit. En als dat verband er niet is, weigert het gasbedrijf de schade te betalen. Dat betekent dat het IMG bij alle schademeldingen zeer precies te werk moet gaan, legde Kortmann uit. De afhandeling van de meldingen duurt daarom vaak langer dan een half jaar en brengt hoge kosten met zich mee, omdat deskundigen de schade moeten onderzoeken. De Algemene Rekenkamer klaagde al een paar keer over de hoge uitvoeringskosten. Sociale onrust
Bovendien komt het regelmatig voor dat het IMG een schade afwijst, bijvoorbeeld als het gaat om funderingsschade, die ook een andere oorzaak kan hebben. Dat leidt tot rechtszaken waarbij burgers in feite tegenover de Staat komen te staan. Onder meer gedupeerde Annemarie Heite, die al in juni werd verhoord, zei dat mensen die het in de rechtszaal moeten opnemen tegen de landsadvocaat „volstrekt kansloos” zijn. Het komt ook voor dat mensen in één straat verschillend worden behandeld. Bij het ene huis wordt dan wel schade uitgekeerd en bij het huis ernaast niet. Dat leidt tot grote sociale onrust in Groningen, ziet Kortmann. Om die verschillen te verkleinen en de uitvoeringskosten te drukken heeft het IMG al een regeling ingevoerd waarbij mensen die voor het eerst schade melden zonder verder onderzoek een eenmalige vergoeding van 5.000 euro kunnen krijgen, als ze dat willen. Kortmann zou ook voor grotere schades dit soort ‘forfaitaire’ regelingen willen invoeren, zei hij. Daarnaast zou hij de schade liever per straat in plaats van per huis afhandelen. Maar dat kan niet zolang elke schade apart moet kunnen worden verantwoord tegenover de NAM. Het zou wel kunnen als er een schadefonds zou komen waaruit het IMG met meer vrijheid kan putten. Kortmann heeft dat als idee ingebracht bij de formatie van het kabinet Rutte IV, vertelde hij. Op de vraag hoeveel geld er in zo’n schadefonds zou moeten zitten, antwoordde hij: „In Brabant zeggen ze dan: veul.”||https://www.nrc.nl//nieuws/2022/09/29/voorzitter-schadeloket-wil-ruimere-bevoegdheden-om-groningers-te-kunnen-helpen-a4143575
2022-09-30||Wildgroei is taboe in de volkstuin||Toen Gerty Beckers (73) aan haar medetuinders vroeg waar ze het zaad voor de aardappels moest halen, begon iedereen te lachen. Aardappels plant je niet met zaad, maar die poot je met speciale pootaardappels.    Vijf jaar geleden kreeg ze het aanbod van een goede vriend om zijn moestuin in het volkstuinencomplex Vlashof in Tilburg over te nemen, maar omdat Gerty aan huis alleen een klein plaatsje heeft met wat bloemen en de moestuin zo’n 200 vierkante meter beslaat, twijfelde ze of ze zijn aanbod wel kon aannemen zonder zichzelf in grote problemen te brengen. Gelukkig waren daar vriendin Willemijn (74) en dochter Hanneke (33) die haar overhaalden om samen met haar de moestuin te gaan beheren.    De oude beheerder had zijn tuin netjes achtergelaten. De kavel was opgedeeld in tien zaaiveldjes en er stond een kleine kas, zodat Gerty, Willemijn en Hanneke die eerste winter gelijk een jaarplanning konden uittekenen. Spinazie zaaien in het voorjaar, tomaten oogsten in de zomer en in het najaar was het tijd om de jonge boerenkolen uit te planten. Een experimenteerveldje zou ruimte geven voor wat minder bekende planten zoals paksoi, pastinaak en artisjokken. Al is een strakke indeling een goed begin, met moestuin-tuinieren begint het werk pas echt wanneer je je handen in de aarde steekt. Buurman Henk (86) die al meer dan 25 jaar zijn eigen courgettes, bieten en tomaten verbouwt, leerde Gerty hoe ze kalk in de grond moest gebruiken (niet bij de kolen, die hebben arme grond nodig) of hoe opengeknipte kwarkbakjes jonge sla beschermen tegen hongerige duiven. En ook hoe je de topinamboer (aardpeer) het beste in bakken kunt planten, en niet in de volle grond, omdat de plant binnen mum van tijd je tuin overwoekert. Dit advies kwam overigens voor Gerty en haar vriendinnen te laat: de aardpeer groeit bij hen inmiddels ook in het veld van de sperziebonen.  En toch, ondanks al de vakkennis voorhanden, blijven er voor Gerty genoeg moestuinraadsels over. Zo is er het raadsel waarom de prei in het ene veldje uit de grond lijkt te vliegen, terwijl ze in een ander veldje –  nog geen meter verderop – niet uit de grond te branden is. Of denk aan de aardappels: waarom hebben ze dit jaar zo weinig smaak, terwijl ze vorig jaar toch ongelofelijk sappig waren. Waar ligt dat dan aan? Aan de compost? Aan de hoeveelheid zon? De afwatering? De gewassen eromheen?  Zelfs Henk weet niet altijd de oplossing. Wel wist hij dat de wilde vierkante meter die Gerty in het midden van de moestuin hield, de pan uit rees. En jawel, ook de andere buren vonden het wel welletjes. Het Harig Knopkruid stond meer dan anderhalve meter hoog en de zaden zouden het gehele complex doorvliegen. En Gerty weet inmiddels wel: Harig Knopkruid is het laatste wat je tussen de aardbeien en pompoenen wilt hebben. Dus maakte Gerty korte metten met het wilde vierkant en plantte ze een rijtje preien ervoor in de plaats.    
Nieuwsbrief
		NRC De Wilde Tuin
	 
		Blijf op de hoogte van ons crowdsourcing project De Wilde Tuin
	||https://www.nrc.nl//nieuws/2022/09/29/wildgroei-is-taboe-in-de-volkstuin-a4143577
2022-09-30||Een pionier||‘Dus als jij zo’n ding in je kont steekt kun je ook alles winnen?”, vroeg een buurman. Schaakbedrog met op of in het lichaam verborgen sensoren is een onderwerp dat leeft op straat. Het wekt de lachlust op. Ik lach een beetje mee, maar niet van harte. Word ik al wantrouwig bekeken? Om de bedrieger bij het World Open in Philadelphia in 1993 werd indertijd ook gelachen. De hoofdpersoon – waarschijnlijk  een figurant in dienst van anderen –  was een zwarte man met een rastakapsel (zat onder die haren misschien iets verborgen?) die zich inschreef als John Von Neumann. Achteraf leek de naam gekozen om ontmaskering te garanderen, want de echte John von Neumann (1903-1957) was een wereldberoemde Hongaars-Amerikaanse wiskundige die gold als een van de vaders van de computerwetenschap. Een van de vele dingen die argwaan wekten, was dat  ‘Von Neumann’ van 1993 over iedere zet drie minuten nadacht, als een computerprogramma dat zo was afgesteld. Aan het eind van het toernooi had hij een prijs van 800 dollar gewonnen. De wedstrijdleiding was al door verschillende spelers gealarmeerd en eiste dat hij zijn identiteit zou aantonen en dat hij onder bewaking een partijtje zou spelen om te laten zien dat hij echt kon schaken. Von Neumann weigerde, ging ervandoor en werd nooit meer in de schaakwereld gezien.  Iets geheel anders, dat gelukkig geen enkel verband heeft met de onverkwikkelijkheden van het voorafgaande. Half september werd Machteld van Foreest in de Roemeense badplaats Mamaia net geen wereldkampioen bij de meisjes onder de 16. In de laatste ronde versloeg ze de Kazachstaanse koploper Alua Nurmanova, waardoor ze tenslotte de eerste plaats deelde met de Mongoolse Davaakhuu Munkzhul en de Vietnamese Hong Nhung Nguyean. Munkzhul had verreweg de beste tiebreak score en werd wereldkampioen. Machteld won brons. De nationaliteiten bevestigen weer eens de suprematie van Azië bij de jonge schakers. Alua Nurmanova - Machteld van Foreest, WK meisjes U16, Mamaia 2022 1. e4 c5 2. Pf3 e6 3. d4 cxd4 4. Pxd4 Pf6 5. Pc3 Pc6 6. Pdb5 Lc5 7. Pd6+ Meestal wordt hier 7. Lf4 gespeeld, maar wat wit doet is ook niet slecht. 7…Ke7 8. Lf4 e5 9. Pf5+ Kf8 10. Lg5 d6 11. Lc4 Le6 12. Lb3 h6 13. Lxf6 Dxf6 14. 0-0 Lxf5 15. Pd5 Dg6 16. exf5 Dxf5 17. c3 Wit heeft ruim compensatie voor de geofferde pion. 17…e4 18. Lc2 a5 19. Kh1 Pe5 20. De2 Een solide voordeeltje was er voor wit na 20. Pe3, waarna zwarts pion e4 verloren gaat. 20…Pd3 Na 20…Pg4 zou het ongeveer gelijk staan. 21. Lxd3 exd3 22. De7+ Kg8 23. Dxb7 Kh7 24. Pe7 De5 25. Tae1 Df4 26. g3 Hier was 26. Dd5 sterk. 26…Dc4 27. Df3 The8 28. Te4 Db5 Zwart had 28…Dxa2 moeten doen, om f7 gedekt te houden. Zie diagram 29. Td1 Na 29. Df5+ Kh8 30. Dxf7 zou wit beslissend voordeel hebben. 29…Db7 Door de penning van Te4 heeft zwart zich gered. 30. Df5+ Kh8 31. Pd5 Dxb2 Met ware doodsverachting geeft zwart de diagonaal a8-h1 uit handen, waardoor wit nu met 32. Pf6+ gxf6 33. Dxf6+ Kg8 34. Tg4+ een winnende aanval kon krijgen. 32. Txd3 Txe4 Het rad van fortuin is gedraaid. Nu staat zwart gewonnen. 33. Dxe4 Dxf2 34. Td1 Tb8 35. Pf4 Tb2 36. Pg2 g6 37. a4 Kh7 38. Dd5 Te2 39. Tb1 Td2 40. De4 d5 Wit gaf op. Christiano Manish Anto - Panneerselvam Iniyan, Guwahati Open, India 2022. Zwart begint en wint. Oplossing: 1…Dxd4 2. Dxd4 (in de partij deed wit 2. Df3, maar na 2…f5 verloor wit met een stuk minder natuurlijk ook) Pg3+ 3. Kg1 Pe2+ 4. Kh1 Pxd4 en zwart staat een stuk voor.||https://www.nrc.nl//nieuws/2022/09/29/van-kwaad-tot-erger-a4143919
2022-09-30||Arcade Fire overspeelt zichzelf in bombastische show||Een #MeToo-affaire, hoe ga je daarmee om als popgroep met een imago dat tot nu toe werd gekenmerkt door een sfeer van heiligheid en gemeenschapszin? Arcade Fire doet er tijdens de huidige Europese tournee het zwijgen toe. De 71 crewleden van de Canadese band werken keihard om de bombastische show naar de grote zalen te brengen, ook al was de Ziggo Dome woensdag gevoelsmatig maar half vol. De bovenste ring bleef dicht en daar beneden vielen grote gaten. Organisator Mojo doet geen mededeling over de kaartverkoop. Die kreeg op 27 augustus een grote knauw toen de gezaghebbende muziekwebsite Pitchfork een artikel publiceerde over vermeend grensoverschrijdend gedrag van Arcade Fire-zanger Win Butler. Vier personen beschuldigen de 42-jarige popster van seksueel wangedrag in de jaren 2016-2020, variërend van ongewenste aanraking en het versturen van expliciete tekst- en beeldberichten tot het najagen van relaties met veel jongere fans. Butler ontkende niet, maar schakelde een publiciteitsbureau in om bekend te maken dat de seksuele contacten met 18- tot 23-jarige personen volgens hem met wederzijdse instemming waren geweest. Hij verontschuldigde zich voor zijn gedrag en beloofde zijn negenjarige zoon dat hij zijn leven zal beteren. Echtgenote Régine Chassagne, muzikant en zangeres in de band, schaarde zich achter haar man en sprak sussend: „Hij was de weg kwijt en heeft die weer teruggevonden.” Onder die omstandigheden gaf Arcade Fire een beladen concert in de dunbevolkte Ziggo Dome, beginnend met het vertwijfelde ‘Age of Anxiety’ van het laatstverschenen album WE. „It’s the age of doubt”, begon Butler zijn litanie over de verwarrende wereld waarin we leven, begeleid door ronkende bassen en een kakofonie van geluid die in de daarop volgende anderhalf uur nauwelijks adem kreeg. Arcade Fire klonk harder, voller en vaak ook sneller dan de band in het twintigjarig bestaan geklonken heeft. Met een doorsnee uit de zes albums zocht Arcade Fire de bouwstenen die de muziek ‘bigger than life’ maakten. Weg waren de subtiele folk-elementen uit het vroege werk; verdwenen was het vermogen om klein te beginnen om de songs langzaam uit te bouwen tot iets groters. Arcade Fire ging er vol in met de schrille zang van Régine Chassange in ‘Black Wave/Bad Vibrations’, de vette discobeat van ‘Reflektor’ en een pompeus ‘The Lightning I’ van het nieuwe album waarin de accordeon een zinloze, in het geheel ondergesneeuwde toevoeging was. Al vroeg sprong Win Butler het publiek in om ‘The Afterlife’ dicht bij de fans te zingen, onderweg naar een klein podium in het midden waar Régine Chassagne daarna uitbundig danste onder de discobol. Later speelde de hele band op dat middenpodium een relatief fijnzinnige finale na al het decibellengeweld. ‘The Suburbs’ droeg Butler op aan David Bowie, die hem leerde: „It’s cool to be a fucking weirdo.”  Voorafgaand aan ‘Unconditional I (Lookout Kid)’ gaf Win Butler de enige indicatie dat de #MeToo-affaire hem niet onberoerd heeft gelaten: „Dit is voor iedereen met imperfecte ouders.” Arcade Fire overspeelde zichzelf op een moment dat enige terughoudendheid op zijn plek was geweest.  Pop Arcade Fire. Gehoord: 28/9, Ziggo Dome, Amsterdam. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/arcade-fire-overspeelt-zichzelf-in-bombastische-show-a4143576
2022-09-30||Finland sluit grenzen voor Russische reizigers||Finland gaat met ingang van donderdagnacht de grenzen sluiten voor Russische reizigers. Dat heeft de Finse minister van Buitenlandse Zaken donderdag bekendgemaakt in een persconferentie. Russen die werken of studeren in Finland of daar familie hebben, mogen nog wel het land in. De Finse regering probeert hiermee de toestroom van vluchtende Russen te beperken.  Door de maatregel zal het voor Russische burgers niet langer mogelijk zijn om Finland als doorreisland te gebruiken in hun tocht naar andere Schengenlanden. De Finse regering zegt daarnaast ook plannen te hebben om de controle aan de grens tussen Finland en Rusland te verbeteren door middel van een grenshek. Of dat doorgaat, wordt later deze week bekendgemaakt.  Sinds de aankondiging van de gedeeltelijke mobilisatie in Rusland proberen Russen massaal het land te verlaten. In het weekend na de afkondiging van de mobilisatie zijn zeker 17.000 Russen de grens met Finland overgestoken. Russen die in het bezit zijn van een Schengenvisum kunnen naar de EU reizen, maar het wordt steeds moeilijker om een visum via het Finse consulaat te verkrijgen. Russen die niet kunnen bevestigen dat ze ooit terug zullen keren naar Rusland, krijgen geen visum. ||https://www.nrc.nl//nieuws/2022/09/29/finland-sluit-grenzen-voor-russische-reizigers-a4143574
2022-09-30||Arti gold als ‘fout’ en   De Kring als ‘goed’, maar is het wel zo zwart-wit?||Gelijktijdig zijn in Amsterdam twee opmerkelijke tentoonstellingen te zien die het oorlogsverleden belichten van twee grote Amsterdamse kunstenaarsverenigingen,  Arti et Amicitiae en De Kring. Begin september opende in Arti aan het Rokin de expositie  U zult begrijpen, dat… De keuzes van Arti et Amicitiae in en na WO2. De vereniging, opgericht in 1839, sloot zich in 1941 aan de bij de Kultuurkamer en aldus werden, op last van de bezetter, 15 Joodse leden geweerd als gevolg van de anti-Joodse maatregelen. Over het schuldgevoel dat nog steeds bestaat, gaat U zult begrijpen, dat... Ter gelegenheid van het eeuwfeest van sociëteit De Kring (1922) aan het Kleine- Gartmanplantsoen verscheen het boek De Kring 100 jaar en is er een expositie in het Stadsarchief. Bij de opening hiervan hield  journalist Tom Rooduijn, auteur van Amstel 278  over Joodse kunstenaars in WOII, een toespraak waarin hij een vast denkpatroon over Arti versus De Kring doorbreekt. Omdat De Kring zich niet heeft aangesloten bij de Kultuurkamer, evenmin uit eigen beweging Joodse leden het lidmaatschap ontzegde, geldt na de oorlog De Kring als ‘goed’ en heet het oorlogsverleden van Arti ‘fout’. Ook pleit het voor De Kring dat leden betrokken waren bij de aanslag op het Amsterdams Bevolkingsregister. Het oorlogsverleden van De Kring beschreef journalist Annemieke Hendriks uitputtend in haar studie In intieme kring uit 2007, bij het 85-jarige bestaan.  Desalniettemin, betoogt Rooduijn, is „veel nog onduidelijk”. Zo verzocht het bestuur in oorlogstijd aan de burgemeester om tot na middernacht open te mogen blijven omdat de sociëteit „immers onder haar leden veel toneelspelers, musici en journalisten telt, wier dagtaak veelal pas na middernacht eindigt”. Rooduijn: „In maart 1942 moesten  musici, toneelspelers en andere kunstenaars beslissen: zich wel of niet aansluiten bij de Kultuurkamer. Wie toetrad tekende een ‘Ariërverklaring’. Wie weigerde was brodeloos, evenals de buitengesloten Joodse kunstenaars.” Journalisten moesten zich aansluiten bij het Persgilde.  De Joodse zangeres  Dora Gerson en haar man, leraar Max Sluizer werden  verbannen uit De Kring. Ze werden met hun kinderen in Auschwitz vermoord Omdat De Kring door de Duitsers niet als kunstenaarssociëteit werd aangemerkt, zoals Arti, diende men zich slechts te houden aan de horecaregels, wat inhield dat Joodse leden de toegang werd geweigerd. Rooduijn citeert Kring-veteraan en zanger Tabe Bas, die in een interview in 1982 in de Haagse Post stelde: „Dat Joden niet meer mochten komen was voldoende aanleiding de sociëteit te sluiten. Toch geen mooi nummer van De Kring. Je had natuurlijk gewoon De Kring kunnen opheffen, en zeggen: we zien elkaar bij… eh Pietje.”  Ook is pijnlijk dat Kring-secretaris Wilhelmina (‘Mien’) Willink-Altes, moeder van de schilder Carel Willink, tijdens de bezetting de verschuldigde contributie bleef incasseren, ongeacht of het lid – of zijn of haar dierbaren – werd vervolgd. Schrijnende brieven van Joodse leden getuigen hiervan; ze liggen op de expositie en staan in het jubileumboek afgedrukt. De Joodse zangeres Dora Gerson en haar man, leraar Max Sluizer, werden  verbannen uit De Kring. Ze werden met hun kinderen in Auschwitz vermoord. Het Arti-bestuur verleende historici van de UvA de opdracht tot U zult begrijpen, dat...  Curator Marjoca de Greef zegt „geschokt” te zijn door de compassieloze brieven die het bestuur aan de Joodse leden schreef: „Het waren vrienden van elkaar. De Joodse kunstenaar Salomon Garf was bestuurslid.” Garf overleefde Auschwitz niet.  Gaat het Kring-bestuur gehoor geven aan Rooduijns pleidooi? Voorzitter Joost Nijsen: „In het boek van Hendriks, waaruit Rooduijn dankbaar put, wordt al afgerekend met de mythe van De Kring als nest van verzet. Er was geen actieve deelname aan het kunstenaarsverzet. Het huidige bestuur biedt excuses aan nabestaanden van Joodse leden aan die niet welkom waren. De sociëteit stelt zich open voor nieuw materiaal en neemt waar mogelijk het initiatief tot vervolgonderzoek. We gaan intern bekijken waar aanvullend onderzoek nodig is en hoe we die excuses vorm kunnen geven.”||https://www.nrc.nl//nieuws/2022/09/29/arti-gold-als-fout-en-de-kring-als-goed-maar-is-het-wel-zo-zwart-wit-a4143456
2022-09-30||Hoogmis in het buurthuis|| Zo’n tweehonderd inwoners van het Gelderse dorp Azewijn, even ten zuiden van Doetinchem, liepen vorige week zondag mee in de jaarlijkse sacramentsprocessie. Basisschoolkinderen droegen vaandels, kaarsen en houten kruizen, pastoor Hans Pauw (53) hield de monstrans vast met daarin een gewijde hostie, de belichaming van Jezus Christus’ aanwezigheid in de Azewijnse straten.  Het was processie nummer tweehonderd en dus een extra feestelijke jaargang na twee verloren coronajaren. Maar voor het eerst speelde de kerk van Azewijn, de Sint-Mattheüs, geen rol.  Die raakte namelijk in onbruik door wegblijvend volk op zondagen, teruglopende inkomsten en oplopende onderhoudskosten. „Het plafond komt naar beneden”, aldus pastoor Pauw.   Op zondag 25 september werd voor de tweehonderdste keer de sacramentsprocessie door Azewijn gelopen. De buurten plaatsen de rustaltaren en zorgen dat de processieroute wordt versierd met gele en witte vaantjes.  Foto Eric Brinkhorst
 De kerk wordt ingeruild voor de zaal van de kroeg tegenover de kerk. Foto Eric Brinkhorst  De traditionele hoogmis voorafgaand aan de optocht werd daarom gehouden aan de overkant, in buurthuis ’t Aschwinhuus, waar gewoonlijk de dorpsverenigingen samenkomen en je in het weekend patat kunt halen.   Azewijn behoort tot de parochie Maria Laetitia die de regio Doetinchem-Dinxperlo beslaat en tot voor kort negentien kerken telde. Nu is dat aantal geslonken naar vijf. In het schip van de kerk van Azewijn wil een projectontwikkelaar appartementen bouwen. Er is ook sprake van een twee-onder-een-kap achter op de begraafplaats, bedoeld om „levensloopbestendig” in te wonen.   Pastoor Pauw denkt dat de leegloop van kerken „niet wil zeggen dat mensen niet meer geloven”. Hij zegt wel dat de gemeenschapszin afneemt als je in de kerk „niet meer van week op week met elkaar meeleeft”. De sacramentsprocessie sloot de pastoor normaliter af met een slotzegen in de kerk. Die zegen gaf hij nu vóór de kerk, in de buitenlucht. In ’t Aschwinhuus was er geen plek meer: te veel mensen waren aangehaakt. Aansluitend aan de hoogmis en de kinderdienst trekt de processie door het dorp en wordt het heilige sacrament meegedragen door pastoor Pauw met medewerking van de fanfare, schutterij, broedermeesters, zangkoren, verenigingen en gewone deelnemers, die samen bidden en zingen. Foto Eric Brinkhorst De kerkdienst mag niet meer gehouden worden in de Mattheüskerk, want het is een van de kerken die gesloten is vanwege bezuinigingen en teruglopend kerkbezoek. Foto Eric Brinkhorst Het zondagprogramma begint om 10.00 uur met een kerkdienst in ’t Aschwinhuus, naast de Mattheüskerk, waar voorganger pastoor Pauw de eucharistieviering houdt. Foto Eric Brinkhorst De kerk is gekocht door een projectontwikkelaar die er appartementen wil realiseren
Kerken krijgen een anderen bestemming. Dat is een landelijke trend.
De 200e processie gaat hoe dan ook door. De kerk wordt ingeruild door de zaal van de kroeg tegenover de kerk. De katholieke traditie zal voortleven.  ©foto eric brinkhorst ?  In de kantine van voetbalclub Den Dam wordt een kindernevendienst gehouden waarin de jongste kinderen samen creatief kunnen zijn en hun aandeel kunnen hebben in de processie. Foto Eric Brinkhorst 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/29/hoogmis-in-het-buurthuis-a4143565
2022-09-30||Column | Hoe het Stedelijk onze mooie taal om zeep helpt||In musea laat ik mij graag verrijken, maar zo rijk als in de volgende zin hoeft voor mij nu ook weer niet: „Abstracting parables bestaat uit drie historische artistieke posities die uiteenlopende denkkaders, definities en beeldtalen van abstractie bieden.” Geen idee wat daar staat, maar ons aller Stedelijk Museum leidt er de tentoonstelling  Abstracting parables mee in. Alleen al de titel, ‘Abstraherende parabels’. Wat is dat? Een parabel is volgens Onze Taal ‘gelijkenis, symbolisch verhaal’. Dus de drie kunstenaars in deze expositie maken een symbolisch verhaal – iets wat eigenlijk al niet concreet is – abstract. Oké. Ik dwing mezelf om verder te lezen. Ik zal kennis gaan maken met „verschillende geografieën en geschiedenissen, als vertellingen over esthetische, sociaal-politieke, spirituele en wetenschappelijke werelden”. Bent u daar nog? De „zoektocht” van de kunstenaars behelst „het bewerkstelligen van een taal van abstractie die zocht naar het anders mogelijke”. Jazeker, hun „transdisciplinaire oeuvres” houden hen „op afstand van hun tijdgeest en buiten de traditionele eurocentrische kunstwereld”. Geen idee wat daar staat, maar ons aller Stedelijk Museum leidt er de tentoonstelling mee in Ik hap naar adem, maar zet door. En merk dat ook het Stedelijk zélf, samen met voornoemde drie „posities”, op „onderzoek” is. Onder meer naar de „stiltes in de eigen collectie”. Dat u het weet. Het is een hoop gezoek bij elkaar. Kom maar terug als je wat gevonden hebt, zou ik zeggen. Maar zo gaat dat niet in de belangrijkste moderne-kunstinstelling van Amsterdam. Het zoeken zélf is het doel. En dat zoeken moet kennelijk gepaard gaan met artistieke, om niet te zeggen zweverige, wat heet: ondoorgrondelijke teksten. Een jonge kunstenaar, lees ik elders in het Stedelijk, zoekt haar heil in de „zelfreflectie op de precariteit en instabiliteit zelf”. Pardon? Nou, de kunstenaar is lid van de „verdwaalde, zoekende generatie”. Ach ja! Volgens een bijschrift wijst een kunstuiting die ik op het punt sta te bewonderen „in de richting van een wederzijds begrip van kwetsbaarheid, met de suggestie dat fragiliteit en geconflicteerde gevoelens tot in zekere mate universele ervaringen kunnen zijn”. Ik slik. Ook is er sprake van een „hyperrealistisch geschilderde weergave van een stopcontact”. U leest het goed. Maar de kunstuiting is niet zomaar een stopcontact, ze verbeeldt „de anachronistische situatie dat er in onze tijd van technologische globalisering weinig standaardisering plaatsvindt”.  Ja, dan piep je wel anders. Het wonderlijke is dat wat ik op de exposities in het Stedelijk zie mij regelmatig boeit. Het probleem is wat ik lees. De vraag is waarom. Want best leuk natuurlijk, dat kunstenaars de „hyperbolische overdrijving” gebruiken „om kritisch-ironisch commentaar te geven op ingesleten opvattingen”. Maar wat moet de argeloze bezoeker daarmee? Hyperbool is overdrijving.  Ze gooien daar in het Stedelijk woorden tegen de muur zoals Karel Appel verfklodders tegen het doek.  Nog even en we gaan denken dat ze in die Badkuip aan het Museumplein maar wat ronddobberen in hun eigen elitaire klepkolderschuim. En dat kan bij een instelling die 21 van haar 27 miljoen euro’s uit de gemeentekas krijgt natuurlijk nooit de bedoeling zijn.||https://www.nrc.nl//nieuws/2022/09/29/hoe-het-stedelijk-onze-mooie-taal-om-zeep-helpt-a4143455
2022-09-30||Singel||Van het IJ tot de Amstel, van de Prins Hendrikkade tot het Muntplein: het Singel is een van Amsterdams beroemdste straten annex grachten. Aan de bijna twee kilometer lange weg zijn tal van zaken gevestigd die beroemd zijn voor Amsterdammers en buitenlui, zoals diverse iconische kerkgebouwen, de Bloemenmarkt, de Negen Straatjes, het P.C. Hoofthuis en  natuurlijk de Poezenboot. Het Singel kent zó veel rijksmonumenten dat er niet één, maar twee Wikipedia-artikelen nodig waren voor de opsomming.  Het woord ‘singel’ verwijst doorgaans naar een (water)weg die de buitenrand van een stad vormt. Dat was het Singel tot 1585 en daarbinnen werden dan ook de stadsmuren met poorten gebouwd. De gracht werd in de 15de eeuw in twee etappes uitgegraven: eerst van het IJ tot de Boerenwetering, later doorgetrokken tot de (Binnen) Amstel. Het nabijgelegen Spui is vernoemd naar een water dat tot 1425  de zuidgrens van het jonge Amsterdam vormde.  Over welk lidwoord er voor Singel dient te staan, is geregeld debat gevoerd. De Dikke Van Dale is duidelijk erover: singel is mannelijk en dient door ‘de’ vergezeld te worden. Maar ja, dan is het ook nog het Amsterdams en dat dicteert het Singel. Omdat dit stuk toch in de Amsterdambijlage staat, heeft de auteur het lokale dialect gehanteerd. Een ander stukje verwarring: het Singel verwijst naar het water en de straat die van het IJ naar het Muntplein lopen, maar de Singelgracht slaat op het water dat om bijna het hele Centrum heen loopt zoals dat in de 17de eeuw werd uitgebreid – onder meer langs de Nassaukade, Stadhouderskade en Mauritskade.  Delen van het Singel hebben door de geschiedenis andere namen gekend, zoals  Stedegracht en Londense of Engelse Kaai – omdat daar schepen met bestemming Londen lagen. In de 17de eeuw probeerde het stadsbestuur het Singel om te dopen tot Koningsgracht, als eerbetoon aan koning Hendrik IV van Frankrijk – destijds een belangrijke bondgenoot van de Republiek. Deze naam werd echter niet door de bevolking geaccepteerd, waardoor de naam Singel bleef. Wel dankt het in 1663 aangelegde Koningsplein nog zijn huidige naam aan deze episode. In 2013 opperde D66-deelraadslid Rick ten Have om het Singel (alleen de gracht) alsnog Koningsgracht te noemen ter ere van de kroning van koning Willem-Alexander, maar dit werd door zowel de straatnaamcommissie als burgemeester Eberhard van der Laan afgewezen. ||https://www.nrc.nl//nieuws/2022/09/29/singel-a4143421
2022-09-30||Rusland lijft vrijdag bezette Oekraïense gebieden in||De vier door Rusland bezette oostelijke Oekraïense regio’s Donetsk, Loehansk, Cherson en Zaporizja worden vrijdag tijdens een ceremonie in Moskou officieel aan Rusland toegevoegd. Dat heeft het Kremlin donderdag laten weten, meldt het Russische persbureau Tass. De Russische president Vladimir Poetin is daarbij aanwezig en zal een toespraak houden. Tijdens de ceremonie zullen om 15.00 uur in de middag (lokale tijd) verdragen worden ondertekend door de hoofden van de vier regio’s, die inmiddels in Moskou zijn aangekomen. Dit na de vijfdaagse ‘referenda’ die afgelopen dinsdag afliepen en waarin een grote meerderheid van de inwoners zou hebben gestemd voor toetreding tot Rusland. Zowel Oekraïne als het Westen heeft de referenda afgedaan als schijnvertoningen waarvan de uitslag bij voorbaat vaststond. De inlijving van de vier regio’s, in navolging van het Oekraïense schiereiland de Krim in 2014, heeft volgens de Oekraïense president Volodymyr Zelensky directe gevolgen voor het verdere verloop van de oorlog in Oekraïne. Zelensky zegt niet meer te kunnen onderhandelen met Rusland. „De erkenning door Rusland van de schijnreferenda als ‘normaal’ betekent dat er met de huidige Russische president nergens meer over te praten valt”, zei Zelensky dinsdag in een videoboodschap.||https://www.nrc.nl//nieuws/2022/09/29/rusland-lijft-vrijdag-bezette-oekraiense-gebieden-in-a4143571
2022-09-30||Vanaf dag één zijn er in Rotterdam al klachten over ‘falende’ vervoerder Trevvel||De taxi komt veel te vroeg, veel te laat of helemaal niet. Door onderaannemers weet niemand welke chauffeur een kind of oudere heeft meegenomen. Er is slechte informatievoorziening én een onbereikbare klantenservice. Dat is het algemene beeld van ruim zeventig klachten die afgelopen weken binnenkwamen bij de Rotterdamse ombudsman en kinderombudsman over vervoerder Trevvel. Ze krijgen niet alleen klachten van ouders, ook van scholen en zorgverleners, zegt kinderombudsman Stans Goudsmit. „De kring van mensen die getroffen worden door het falende vervoer wordt steeds groter.” Ouders komen te laat op hun werk, broertjes of zusjes te laat op school. „En leerkrachten moeten langer wachten omdat de kinderen om 17.00 uur nog steeds niet zijn opgehaald”, zegt Goudsmit.  „Kinderen missen lessen en toetsen, ze komen gestresst aan en iedere dag is het afwachten of ze  wel worden opgehaald.” In oktober komt haar onderzoek uit naar het dagelijks leven van Rotterdamse kinderen met een beperking. „Het leerlingenvervoer is het grootste probleem waar deze kinderen tegenaan lopen.”  Bij de gemeente kwamen sinds begin dit schooljaar  298 klachten binnen over het leerlingenvervoer. Trevvel zelf wijt de problemen aan het tekort aan chauffeurs en toename van het aantal leerlingen. Maar het probleem is groter, zei wethouder Maarten Struijvenberg van Leefbaar onlangs in de raadscommissie. „Klachten over de bejegening hebben niet te maken met het chauffeurstekort.” Het niet opnemen van de telefoon en de afhandeling van klachten ook niet, zei hij. „Het chauffeurstekort is slechts een deel van het probleem.” Twee keer per week spreekt hij met Trevvel over verbeteringen. Chauffeurstekort is slechts een deel van het probleem Maarten Struijvenberg wethouder 35.000 Rotterdammers maken gebruik van Trevvel: kinderen, ouderen en bewoners met een beperking. Samen maken zij zo’n 7.000 ritten per dag.  De gemeente is verantwoordelijk voor het zogenoemde doelgroepenvervoer. Dat is onder meer het vervoer van kinderen die door ziekte of beperking niet zelf naar school kunnen, vervoer van bewoners met een WMO-indicatie (mensen met een ziekte of beperking), en vervoer van 75-plussers na zeven uur ’s avonds.   23 jaar werd het doelgroepenvervoer verzorgd door RMC, maar in 2017 wint Trevvel  de aanbesteding. Zeven jaar mogen zij het vervoer op maat verzorgen, voor jaarlijks 31,8 miljoen euro. De gemeente kiest Trevvel omdat haar plan beter aansluit „bij de wensen en behoeften van de cliënten”, schreef wethouder Hugo de Jonge destijds  aan de raad.  Klantentevredenheid, dát wordt het belangrijkste doel van de vervoerder. Dit wordt ook vastgelegd in de afspraken: 5 procent van de jaarlijkse vergoeding is afhankelijk van de tevredenheid van de reizigers, staat in het onderzoek Getouwtrek zonder bestek van de Erasmus Universiteit (2021). Lager dan een 8? Dan moet Trevvel 1,5 miljoen euro deels of volledig terugbetalen. In 2019 betaalt de vervoerder 122.407 euro terug omdat de tevredenheid van reizigers uitkomt op een 7,8.  Begin 2018, als de kersverse vervoerder de weg op gaat, komen de eerste klachten. „Ik hoor veel ellendige verhalen. Ik heb er pijn van in mijn buik”, zegt toenmalig wethouder Sven de Langen tegen de raad. Daarna gaat het beter, maar niet voor lang. Raadsleden spreken in oktober 2020 over „tweeëneenhalf jaar ellende” en „kommer en kwel” bij Trevvel.  Wel 300 meldingen krijgt de ombudsman nadat ze in december 2019 een onderzoek instelt. Van een man die te laat komt op zijn kerstdiner, een vrouw die de crematie van haar oma mist tot een oudere dame die gewond raakt als ze geen hulp krijgt bij het instappen in de taxibus. Of een begeleider die vertelt over een jongen met een verstandelijke beperking die erg vervelend wordt behandeld door een chauffeur en daarom niet meer naar school durft. Gemiddeld beoordelen de melders Trevvel met een 5,1. Er is niet alleen kritiek. Elk half jaar wordt in opdracht van de gemeente onderzoek gedaan naar de prestaties van Trevvel. Die onderzoeken laten afgelopen twee jaar juist een positief beeld zien. De stiptheid is 95 procent. Gebruikers geven de dienstverlening tussen de 7,8 en 8 en de chauffeur krijgt een 9,2, staat in het laatste overzicht van eind vorig jaar.   Muel van Bunge van adviesorgaan Brede Raad 010 twijfelt of die onderzoeken representatief zijn. . „Wij krijgen signalen dat grote groepen gebruikers met klachten niet meedoen.” Na de zomervakantie gaat het mis.  Opnieuw wordt een debat aangevraagd in de raad. Wethouder Struijvenberg stuurt een brief met noodmaatregelen naar de raad die ervoor moeten zorgen dat kinderen ondanks het chauffeurstekort op tijd op school komen. Meer kinderen worden vervoerd in dezelfde taxi, ritten worden aangepast en bewoners met een WMO-indicatie kunnen geen ritjes meer maken in de spits  omdat chauffeurs dan ingezet worden bij het leerlingenvervoer. De maatregelen gaan op 7 september in. Twee weken later gaat het nog niet beter, zegt kinderombudsman Goudsmit die nog veel klachten binnenkrijgt. Ze wil  de wethouder even de tijd geven orde op zaken te stellen, maar als het na de herfstvakantie (eind oktober) niet beter gaat, „moet de gemeente zelf bijspringen”. Door andere busjes op te trommelen of ouders een vergoeding te geven zodat zij zelf een taxi kunnen regelen. Goudsmit: „Trevvel heeft de opdracht gekregen voor het leerlingenvervoer, maar de gemeente is verantwoordelijk.” Wethouder Struijvenberg zegt open te staan voor zo’n kilometervergoeding.   Ellen Verkoelen van 50Plus vroeg deze week een debat aan: zij wil dat de gemeente kijkt of het mogelijk is het contract eerder te beëindigen. Ook vindt ze dat de gemeente meer geld moet investeren in het doelgroepenvervoer zodat het salaris voor de chauffeurs omhoog kan – Trevvel zelf voerde in september al een tariefsverhoging voor chauffeurs door. „Dat zag je ook op Schiphol. Met de zomertoeslag verdwenen de problemen.”       Kevin van der Weijde is spastisch en heeft een vorm van autisme. Foto  Annabel Oosteweeghel
 Een half uur voor de afgesproken tijd rijdt Kevin van der Weijde (29) met zijn rolstoel naar de lift van het wooncomplex van Middin aan de Zevenkampse Ring. In de gang beneden kijkt hij op de klok. Af en toe rijdt hij naar buiten om te zien of de taxi er al aankomt. Van der Weijde is spastisch en heeft PDD-NOS, een vorm van autisme. „Hij is daardoor enorm gefocust op de tijd”, zegt zijn moeder Carla.  Is de taxi een kwartier te laat, dan belt Kevin meestal zijn moeder. „Ik moet dan alles laten vallen en van Kevin op de app kijken of de taxi er al aankomt. Als de taxi veel te laat is, ben ik degene die een klacht indient.”  Komt Trevvel 45 minuten te laat, dan wordt de rit vergoed. „Dat is deze maand al drie keer gebeurd”, zegt Carla. Kevin maakt vijf ritten per week. Op maandag gaat hij naar zijn vrijwilligerswerk als receptionist bij een dagbesteding. Maandagmiddag brengt de taxi hem van werk naar sport en vervolgens naar huis. Dinsdag en woensdag doet Kevin ook vrijwilligerswerk en in het weekend reist hij soms naar zijn ouders. Sinds 2018 maakt hij gebruik van Trevvel.  De eerste weken leverde dat veel stress op. „In januari kwam de taxi twee keer helemaal niet”, zegt Kevin. Hij zit in de cliëntenraad van het wooncomplex. Kevin: „Ik hoorde van medebewoners dat ze helemaal niet meer durfden te reizen door die onzekerheid.” Zelf belt hij zijn ouders als het misgaat.  In de jaren daarna was er een vaste chauffeur voor de bewoners en ging het goed. Die regeling stopte tijdens de pandemie. Sindsdien is het „helemaal fout”, zegt Carla. „De stress bij Kevin is terug.” Zoals bij het sporten. Die rit maakt Kevin samen met een andere bewoner. „Hoe vaak dat niet is misgegaan”, zegt zijn moeder. „Ik krijg het idee dat Trevvel niet weet met welke doelgroep ze te maken hebben. Als de taxi niet komt, is het voor mensen zoals Kevin heel erg lastig om daar mee om te gaan.” Kevin  is het  zat. „Ik roep de wethouder op een oplossing te zoeken of om helemaal te stoppen met Trevvel. De gemeente heeft de plicht zorgvervoer te regelen en die plicht komt ze nu niet na.”   Stipt om acht uur zitten Jomaisa (10) en haar zusje Kiyomi (8) op het puntje van de hoekbank in hun woning in De Esch. Wachtend op het taxibusje van Trevvel kijken ze naar de televisie.  „De laatste tijd gaat het meestal goed”, zegt moeder Grachella van Halen. Maar voor de zomervakantie was dat anders. „Toen was de taxi er pas om 9.30 uur of zelfs 10.00 uur.”  In juni en juli kwam de taxi zelfs zo laat, of helemaal niet, dat ze haar kinderen tien dagen thuis hield van school. „Eigenlijk best erg.” Jomaisa en Kiyomi hebben kegelstaafdystrofie. Daardoor zijn ze slechtziend. Ze gaan naar de specialistische Visio-school in IJsselmonde, Trevvel brengt ze. Soms gaat dat goed. „Een tijd hadden we een vaste chauffeur daar waren we zo dol op”, zegt Grachella. „Hij vertelde echter dat hij met zijn contract niet rondkwam. Hij kwam helemaal op de fiets hierheen om ons dat te vertellen.”  Met de steeds wisselende chauffeurs kwamen ook de problemen. Als Jomaisa op dinsdag na schooltijd een typecursus volgt, wordt ze niet of te laat opgehaald. „Gisteren is ze niet gegaan omdat het iedereen te veel stress oplevert. Heel vervelend want ze heeft die vaardigheid later nodig.” Dieptepunt was in september 2019. Grachella werd om 15.00 uur gebeld door de buitenschoolse opvang. Jomaisa – dan 7 jaar oud – was er nog niet. „Ik belde naar school, maar daar nam niemand op. Daarna belde ik Trevvel, kreeg ik ook niemand aan de lijn.” In paniek stapt ze met een collega in een bedrijfsauto. „Ik kon niet rijden. Mijn hartslag ging razendsnel.” Ze belt de politie. „Mijn kind is kwijt en ze kan niet goed zien”, zei ze.  Ongeveer drie uur na het uitgaan van de school komt het taxibusje alsnog aan bij de BSO. De chauffeur blijkt een vervanger te zijn die meestal een andere route rijdt.  „Personeel is zó belangrijk”, zegt Grachella. „Het is al lastig voor mijn kinderen door hun beperking, ik wil gewoon dat ze in alle rust naar school kunnen.” „Na iedere zomervakantie zien we meestal een stijging van het aantal klachten”, reageert Trevvel in reactie op vragen van NRC. „Gelukkig gaan de meeste ritten goed, maar er zijn helaas ook ritten die voor verbetering vatbaar zijn.”  Belangrijkste oorzaak is het tekort aan chauffeurs, stelt de organisatie. „Daarnaast zien we de afgelopen jaren een toename van kinderen die door de gemeente zijn geïndiceerd voor het leerlingenvervoer.” Ook waren er te weinig medewerkers om ouders met klachten te woord te staan. De vervoerder heeft daarom de hulp van „externe call centra” ingeroepen.   De vervoerder benadrukt iedere klacht serieus te nemen.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/29/vanaf-dag-een-regent-het-al-klachten-bij-falend-trevvel-a4143442
2022-09-30||NAVO belooft reactie op elke aanval op cruciale infrastructuur||De NAVO zal „verenigd en vastberaden” reageren op elke opzettelijke aanval op de cruciale infrastructuur van lidstaten, zoals pijpleidingen. Dat schrijft het militaire bondgenootschap donderdagochtend in een verklaring over de schade aan de gaspijpleidingen Nord Stream 1 en 2.   Aanvallen op de energiesector en andere drukmiddelen in het kader van hybride oorlogsvoering „door staten en niet-statelijke actoren”, staan volgens de NAVO hoog op de agenda. „We bereiden ons erop voor, werken aan afschrikking en zullen ons ertegen verdedigen.” Hoe de NAVO dat wil doen, zegt de organisatie niet – net zoals ze ook geen uitspraken doet over hoe een „verenigde en vastberaden” reactie op een eventuele aanval eruit zou zien. Maandag werden krachtige explosies gemeten langs Nord Stream 1 en 2. Voor zover bekend heeft dat op vier plaatsen een lek in de pijpleidingen veroorzaakt. In de verklaring schrijft de NAVO zich „grote zorgen” te maken over de schade en het risico dat deze vormt voor de scheepvaart en het milieu. Volgens de NAVO wijst alle beschikbare informatie erop dat de schade het gevolg is van „opzettelijke, roekeloze en onverantwoorde sabotage”.||https://www.nrc.nl//nieuws/2022/09/29/navo-belooft-reactie-op-elke-aanval-op-cruciale-infrastructuur-a4143570
2022-09-30||ACM gaat prijsverhoging energiebedrijven onderzoeken, Essent stelt tariefswijziging uit||De Autoriteit Consument & Markt (ACM) gaat onderzoek doen naar de aangekondigde prijsverhogingen door energiebedrijven. Als blijkt dat de energieleveranciers zich niet hebben gehouden aan de wettelijke termijn van dertig dagen voor het inlichten van hun klanten, krijgen ze een boete. Dat heeft een woordvoerder van de onafhankelijk toezichthouder donderdag gezegd tegen NRC. Over de hoogte van eventuele boetes kon de woordvoerder nog niets zeggen. Energieleverancier Essent kondigde na dit nieuws aan de eerder aangekondigde tariefswijziging per 1 oktober uit te stellen naar 7 november. Het bedrijf zegt dat het klanten tijdig had geïnformeerd over de tariefswijziging en dat die daarom geldig was, hoewel de ACM beweert van niet. Essent vindt het „vervelend” dat hierdoor „in deze al onzekere tijd” onrust is ontstaan onder klanten en zegt de prijsverhoging uit te stellen teneinde die onzekerheid weg te nemen. Vorige week kondigden meerdere energieleveranciers aan hun prijzen per 1 oktober te verhogen. Volgens de ACM waren de bedrijven hiermee te laat, omdat wettelijk gezien dertig dagen moeten zitten tussen de aankondiging en de verhoging. Woensdag bleek dat energieleveranciers Vattenfall, Eneco en Greenchoice ondanks deze kritiek doorgaan met hun tariefverhoging op 1 oktober.  De bedrijven zeggen het niet eens te zijn met de ACM. De branchevereniging van energieleveranciers, Energie-Nederland, vindt dat de marktautoriteit de wet verkeerd interpreteert. De vereniging schreef eerder in een verklaring dat de dertig dagen wel gelden voor het opzeggen van contracten, maar niet voor tariefwijzigingen. ||https://www.nrc.nl//nieuws/2022/09/29/acm-gaat-prijsverhoging-energiebedrijven-onderzoeken-legt-mogelijk-boetes-op-a4143569
2022-09-30||Als hongerige wolven storten verzamelaars zich op het werk van Jean Prouvé||De wandeling omhoog is inspannend, de beloning navenant groot. Op een steile helling aan de noordkant van Nancy,  in Noord-Frankrijk, staat het voormalig woonhuis van de Franse ontwerper en fabrikant Jean Prouvé. Een smal, door struiken omzoomd pad leidt naar aluminium voordeuren die van onder tot boven voorzien zijn van patrijspoortraampjes. Bij de entree staat een doos met plastic overschoenen. Hoe matig onderhouden het 68 jaar oude gemeentemonument er ook uitziet  – verf bladdert, metaal roest, het dak zit vol butsen en in de badkamer ontbreken tegels –, de overschoenen moeten het cultureel erfgoed tegen verder verval beschermen. Zo legt de huurder uit, die het pand in de zomermaanden op zaterdagen moet openstellen voor geïnteresseerden. Lees meer in NRC Magazine #12 De entree geeft toegang tot een grote woonkamer. De blik gaat direct naar buiten: een grote glazen gevel biedt een weids en spectaculair panorama op het centrum van Nancy. Op oude interieurfoto’s is te zien hoe Prouvé door hem zelf ontworpen leunstoelen voor de ramen plaatste. Op een van die foto’s kijkt hij, met slippers aan zijn blote voeten, vanuit een Cité-fauteuil, een van zijn vroegste ontwerpen, uit over de stad die hem zoveel had gebracht. Prouvé, vader van vijf kinderen, bouwde zijn huis in 1954 zelf. Dat deed hij met prefab-elementen die hij zelf had ontworpen:  draagconstructies van gevouwen plaatstaal en gevelpanelen van hout, staal en aluminium. Hij betrok  de bouwdelen van Les Ateliers Jean Prouvé, de door hem in 1931 opgerichte fabriek die vanaf 1947 gevestigd was in Maxéville, een voorstad van Nancy. Met meer dan tweehonderd werknemers produceerde Prouvé  daar zijn meubels en de onderdelen voor zijn demontabele huizen en scholen. Zijn woonhuis is niet alleen een van de weinige bewaard gebleven en te bezichtigen prefab-huizen van Prouvé, het markeert ook een omslagpunt in zijn carrière. Vlak vóór de bouw gaf de ontwerper zijn eigen onderneming op. De reden: onenigheid met zijn grootaandeelhouder, die de afdeling voor de ontwikkeling van nieuwe producten naar Parijs had overgeplaatst. De geldschieter ontzegde hem als directeur de toegang tot zijn werkplaats in Maxéville. Door zijn vertrek verloor Prouvé niet alleen zijn fabriek maar ook het auteursrecht op zijn ontwerpen. Toen hij zijn eigen huis ging bouwen, moest hij de onderdelen kopen. Hoewel hij bekend stond als een onverbeterlijke optimist, keek Prouvé later steeds met dezelfde zwartgallige woorden terug op het verlies van zijn bedrijf: „Het was alsof mijn beide handen werden afgehakt.” En: „Ik overleed in 1952.” Meubels heeft hij nadien niet meer ontworpen. Zonder zijn belangrijkste ontwerpgereedschap, de werkplaats, lukte dat niet meer. Maar afgezien daarvan ging het hem na die nare gebeurtenis welbeschouwd voor de wind. Het advies van zijn vriend Le Corbusier, de beroemde Zwitsers-Franse architect – „Men heeft u gekortwiekt, probeert u zich te redden met wat er over is” – pakte wonderwel uit. Vanaf het moment dat Prouvé geen industrieel meer was, groeide de belangstelling voor zijn werk, en  maakte hij naam als  modernistisch wegbereider. Hij ging leiding geven aan een bouwconstructiebureau, werd een veelgevraagd raadgevend adviseur en bekleedde een leerstoel aan de academie in Parijs. Zijn prefab-gevelelementen werden op grote schaal toegepast bij  gebouwen van andere architecten. En begin jaren zestig  kreeg hij zijn eerste museale tentoonstellingen. Bijna veertig jaar na zijn dood – Prouvé overleed in 1984 – is zijn faam alleen maar gegroeid. Hij staat nu  te boek als een pionier in de innovatieve productie van meubels en modulaire, fabrieksmatig geproduceerde architectuurelementen. Aan tentoonstellingen en lijvige monografieën geen gebrek. En het chique Duitse meubelbedrijf Vitra produceert sinds 2002 steeds nieuwe heruitgaven van zijn meubelontwerpen. Vorige maand nog een fauteuil, twee krukjes, een wandrek en een lampenkap. Voor diverse hedendaagse ontwerpers is Prouvé een bron van inspiratie. Neem het jeansmerk G-Star. Dat richtte in 2014 het door architect Rem Koolhaas ontworpen kantoorgebouw naast de A10 in Amsterdam volledig in met meubilair van de Franse ontwerper. In een toelichting liet het modemerk weten „een uitdrukking van zijn identiteit” te hebben gevonden in de ontwerpen van Jean Prouvé: „Technische objecten die het principe van structurele noodzakelijkheid belichamen en tegelijkertijd een poëtisch aura verspreiden.” Vermogende verzamelaars hebben zich  als hongerige wolven op de originele ontwerpen van Prouvé gestort Nog een saillant feit dat de populariteit van Prouvé onderstreept: vermogende verzamelaars, vooral in de VS en Frankrijk, hebben zich de laatste twee decennia als hongerige wolven op zijn originele ontwerpen gestort. In interieurboeken en -tijdschriften is te zien hoe de collectioneurs hun schilderijen van Warhol en Basquiat combineren met vintage meubels afkomstig uit Les Ateliers Jean Prouvé, en soms zelfs met zijn prefab-deuren en -gevelpanelen, die kennelijk ook de status van kunstwerken hebben gekregen. Op veilingen en beurzen zijn bedragen boven een miljoen voor een oude stoel, tafel of gevelpaneel met zonneschermen niet ongebruikelijk. Die exorbitante prijsontwikkeling voor oude, gebutste meubels heeft iets opmerkelijks. Als ontwerper en producent wilde Prouvé, zoals hij het zelf formuleerde, altijd het beste brengen voor degenen die het minste hebben. Simone Prouvé, het derde kind van Jean Prouvé, voor haar ouderlijk huis in Nancy. Foto ADAGP / Centre Pompidou, Parijs
 Jean Prouvé is geboren en getogen in een milieu van kunstenaars en ambachtslieden. Hij was de tweede van de zeven kinderen van de schilder Victor Prouvé en pianiste Marie Duhamel. „Ik groeide op in een muziekdoos”,  zei hij later    over zijn jeugd. Zijn vader was medeoprichter van de École de Nancy, een groep kunstenaars en ambachtslieden die hoopten door fabrieksmatige productie van verfijnde ontwerpen een groot publiek te bereiken. Toen Jean tien jaar oud was nam zijn vader hem mee naar het atelier van een bevriende kunstsmid. Een schot in de roos: na dat bezoek wilde de zoon ook ferronnier worden, ijzerwerker.  Als vijftienjarige – de Eerste Wereldoorlog was uitgebroken – ging hij als leerling bij een kunstsmid in Parijs in de leer. Acht jaar later, in 1924, opende hij in Nancy een eigen smederij gespecialiseerd in metalen installaties voor gebouwen: deuren, hekken, balustrades en liftcabines. Zijn talent als ambachtsman en ontwerper viel al snel op. Toen hij als 24-jarige met zijn tekeningenportfolio langsging bij de grote Parijse architecten Le Corbusier, Pierre Jeanneret en Robert Mallet-Stevens, resulteerde dat direct in opdrachten. Ontwerpen was voor Prouvé onlosmakelijk verbonden met het maakproces. Met een eenvoudig schetsje als uitgangspunt ging hij  aan de slag. Koersend op zijn intuïtie en grote materiaalkennis maakte hij al experimenterend prototypes. Pas als een model helemaal naar zijn zin was, vond hij het tijd voor een werktekening. Tekening voor de EM tafel (1950) Foto Archives départementales de Meurthe et-Moselle, Nancy Als ontwerper borduurde Prouvé geenszins voort op het recente culturele erfgoed van zijn tijd, de esthetiek van art nouveau en art deco. Hij benaderde  opdrachten, om het even of het een stoel, een hek of een markthal betrof, vooral pragmatisch, als constructieve vraagstukken. Dus hoe kon hij een stoel, een hek  of een huis fabriceren met zo min mogelijk materiaal, in zo kort mogelijke tijd, en tegen een zo laag mogelijke prijs? Ontdekkingen die hij bij het construeren van meubels deed, paste hij vervolgens toe  in zijn architectuur, en omgekeerd. De Franse architect Jean Nouvel roemde Prouvé in een vijf jaar geleden verschenen publicatie als een ‘anti-estheet’: „Ik denk niet dat hij ooit zou kunnen worden beschuldigd van het maken van iets ‘dat er leuk uitziet’.” Prouvé wilde volgens Nouvel bewijzen dat door eenvoud problemen volledig konden worden opgelost. Het bijzondere is, benadrukte Nouvel, dat die pragmatische uitgangspunten resulteerden in meubels en constructies die door hun puurheid van een tijdloze schoonheid zijn. Van kinds af toonde Prouvé grote belangstelling voor auto’s, vliegtuigen en andere technologische vernieuwingen. Moderne techniek zou de wereld beter maken, was zijn overtuiging. Net als in de auto-industrie gebeurde experimenteerde Prouvé  in zijn werkplaats met het profileren van staalplaat (en later ook aluminiumplaat). Door een vlakke, dunne staalplaat te vouwen of in een vorm te persen verkrijgt die stijfheid. Een principe dat de constructieve bijdrage van een dragende structuuroverbodig maakt: gevouwen plaat kan zichzelf dragen. In 1930 kocht hij een zetbank waarmee hij 4 meter brede metaalplaten kon vouwen. Met dat nieuwe gereedschap fabriceerde hij naast meubels voor universiteiten, scholen en kantoren in de jaren dertig ook de onderdelen voor zijn eerste prefab-huizen. Van het Franse ministerie van Oorlog kreeg hij in 1939 de opdracht achthonderd demontabele barakken voor soldaten te maken. Prouvé leverde constructies van 4 bij 4 meter met een frame en dak van metaal en houten panelen die op één vrachtwagen verplaatst konden worden en in een paar uur tijd overeind stonden. Met zijn sociale inborst als werkgever had Prouvé voor de oorlog in Nancy naam gemaakt. Elke arbeider van Les Ateliers Jean Prouvé bezat een aandeel in de naamloze vennootschap, kreeg een winstuitkering en had recht op acht dagen betaalde vakantie. Toen in 1936 in Frankrijk stakingen uitbraken voor betere arbeidsvoorwaarden, eisten metaalbewerkers in Nancy lonen „zoals bij Prouvé”.  Omdat hij gedurende de oorlog een prominente rol vervuld had in het verzet, kreeg Prouvé in 1944 het verzoek burgemeester van Nancy te worden. Na acht maanden gaf hij die bestuursrol alweer op. Hij verafschuwde de rol van beroepspoliticus. Bovendien wilde hij liever helpen de naoorlogse woningnood te lenigen met zijn plannen voor goedkope, eenvoudig te bouwen noodwoningen. Prouvé ontwierp en bouwde diverse prototypes voor prefabhuizen en -scholen. Echt grote orders bleven echter uit. De betonverwerkende industrie won de strijd in de naoorlogse woningbouw. Bovendien ondervond Prouvé de nodige tegenwerking. Bijvoorbeeld van de Franse baksteenindustrie, die vreesde een aanzienlijk marktaandeel te verliezen als Prouvé’s plannen op grote schaal ingang zouden vinden. Zijn voorstellen voor demontabele gebouwen van metaal en hout stuitten vaker op weerstand van bouwautoriteiten. Een deel van de gevestigde architectuurwereld maakte een punt van zijn ‘ongediplomeerdheid’. Omdat architect een beschermd beroep was in Frankrijk, moest Prouvé bij zijn gebouwen verplicht samenwerken met gediplomeerde architecten. De ambtelijke starheid ergerde hem. In 1961 zei hij: „Zolang architecten hun beroepsgroep niet veranderen zullen zij de gevangenen blijven van de collectieve machtslichamen waartoe zij zich wenden.” Een veelzeggend voorbeeld is de werdegang van La Maison Les Jours Meilleurs (Het Betere Dagen Huis), dat Prouvé in 1956 ontwierp voor Abbé Pierre, de rooms-katholieke priester die de internationale Emmaus-beweging stichtte om armen en daklozen te helpen.  Prouvé bouwde in zeven uur een demontabele  woning aan de oever van de Seine Abbé Pierre had een appèl gedaan op de Franse samenleving en overheid: bestrijd nu eindelijk eens de naoorlogse woningnood. Met waspoedermerk Persil had de priester een inzamelingsactie op touw gezet: op ieder pak waspoeder zat een waardebon van 10 oude frank (1,5 eurocent). In korte tijd werden een miljoen bonnen geretourneerd en was 10 miljoen frank beschikbaar om huizen voor daklozen te bouwen. Prouvé maakte in zes weken tijd een demontabele demonstratiewoning die hij met een paar medewerkers in zeven uur opbouwde in het centrum van Parijs, op een oever van de Seine. De 52 vierkante meter grote woning telde twee slaapkamers en het dak rustte op een centrale metalen kern met de wc, de badkamer, de keuken en de centrale verwarming. De constructie was licht maar sterk, en de bouwkosten bedroegen slechts 150.000 frank – van het ingezamelde waspoedergeld hadden de eerste 66 huizen gebouwd kunnen worden. Journalisten, architecten en het grote publiek onthaalden de demonstratiewoning enthousiast. Maar de bouwautoriteiten lagen dwars. Een voordeur die direct toegang gaf tot de woonkamer en een toilet dat zonder halletje aan de woonkamer grensde, het voldeed niet aan de regels. Van Het Betere Dagen Huis werden slechts tien exemplaren gebouwd. In 2010 werd het laatst bewaard gebleven exemplaar geveild. De Franse galeriehouder Patrick Seguin kocht het en stelde het na een uitgebreide restauratie in zijn galerie in Parijs tentoon. De Franse katholieke priester Abbé Pierre (midden met stok) in februari 1956 in Parijs bij de montage van ‘Het Betere Dagen Huis’ dat Prouvé ontwierp om de naoorlogse woningnood te helpen bestrijden. Foto AFP In 1971 kreeg Prouvé een bijzonder eervolle uitnodiging: hij zat de  jury voor die de architecten mocht uitkiezen voor de bouw van een nieuw museum in het stadscentrum van Parijs, het Centre Pompidou. Onder zijn leiding  viel de keuze op de radicale inzending van de architecten Richard Rogers en Renzo Piano, een gebouw met een opvallende gevel van bontgekleurde pijpen en buizen. Misschien wel het grootste huldeblijk dat Prouvé tijdens zijn leven ten deel viel, kwam uit Nederland. Toen Prouvé in 1981 de Nederlandse Erasmusprijs kreeg, was dat voor Museum Boijmans Van Beuningen in Rotterdam aanleiding om, in nauwe samenwerking met de toen tachtigjarige Prouvé, een tentoonstelling te organiseren. Directeur Wim Beeren leerde de ontwerper zo goed kennen. Hij omschreef hem in de tentoonstellingscatalogus als een ‘seigneur’: „Een zakelijk, onderzoekend en zelfbewust blikkende Franse heer met de habitus van een gezagvol bedrijfsvoerder. Een geciviliseerd persoon maar ook een ‘baas’.” Het twee jaar daarvoor opgerichte architectenbureau Benthem Crouwel verzorgde de inrichting van de Boijmans-tentoonstelling. Mede-oprichter Mels Crouwel vertelt waarom het museum bij hem en zijn collega Jan Benthem aanklopte: „Net als Prouvé waren wij toen in de weer met prefab-elementen en maakten we ook van die gevels met afgeronde ramen en aluminium profielen.”  In een lange, glazen gang van het museum maakten Benthem en Crouwel van witte kunststofplaten een tunnel die precies binnen de gevel viel. In deze galerie-achtige tentoonstellingsruimte zat één gat, een klein venster dat zicht bood op het naastgelegen Erasmus Medisch Centrum. De gevel van het 27 etages tellende hoogbouwcomplex uit 1968 is opgebouwd met door Prouvé ontworpen witgemoffelde aluminium gevelpanelen. Het is het enige Nederlandse bouwproject waarbij de Franse ontwerper is betrokken. De grote verdienste van Prouvé als architect, zegt Crouwel, is dat hij de eerste stappen heeft gezet richting massaproductie van huizen en gebouwen. „Een mooie, oorspronkelijke poging. Maar technisch gezien nogal onvolkomen. Zijn ideeën hebben ook nooit tot grote series geleid. En dat zijn woonhuis in Nancy in zo’n slechte staat verkeert, verbaast me niet.  Die modulaire elementen van hem zijn zeer onderhoudsgevoelig en op het  gebied van verduurzaming zijn voor bijvoorbeeld aluminium pas meer recent grote stappen gezet. De tijd was mijns inziens nog niet helemaal rijp voor de plannen van Prouvé.” Voor Prouvé-adepten is Weil am Rhein een verplicht bedevaartsoord. Aan de rand van de Duits-Zwitserse grensplaats staat de fabriek van Vitra, met een designmuseum en bouwwerken van vijfentwintig vooraanstaande architecten een culturele hotspot. Op de campus staat een Mobil-pompstation dat Prouvé in 1953 ontwierp van modulaire elementen. Op de campus staat ook het Vitra Design Museum. Het museum legde vanaf de jaren tachtig ’s werelds meest complete Prouvé-collectie aan: 170 meubels en zo’n 30 bouwelementen. Conservator Serge Mauduit leidt de bezoeker door het depot waar de oude meubels in stellingen zijn opgeslagen. Stoelen en tafels die nu op veilingen fortuinen zouden opbrengen, kocht het museum tot vijfentwintig jaar geleden soms nog voor „honderdjes” op vlooienmarkten, zegt Mauduit als hij met witte handschoenen aan een oud krukje uit het rek haalt. „Soms krijgen we weleens een tip dat een bijzonder stuk beschikbaar komt. Maar met de huidige marktprijzen kunnen we eigenlijk niks meer aankopen.” Twintig jaar geleden kreeg Vitra toestemming van de erven Prouvé om zijn meubels weer in productie te nemen. De oude meubels in het museumdepot dienen daarbij vaak als referentie. Op een stralende zomerdag in juni versterkte het bedrijf de band met de erven. Die dag mocht Catherine Prouvé, de jongste, inmiddels 82-jarige dochter van de ontwerper, op de Vitra-campus het Place Jean Prouvé openen.  Het bomenrijke pleintje is in de eerste plaats bedoeld voor de werknemers van het meubelmerk. Zij kunnen lunchen aan tafels en op stoelen van de naamgever van het plein, meubels die ze mogelijk zelf hebben gemaakt. Van drie metalen portaalbogen (omgekeerde V’s) die Prouvé als draagconstructie voor zijn architectuur gebruikte zijn schommels gemaakt. Aan een muur hangt een uitvergrote reproductie van het kleurpalet met de zestien laktinten die hij voor zijn meubels gebruikte, zoals Gris Vermeer, Jaune Citron en Brun Van Dyck. Vintage exemplaar van de Fauteuil Kangourou (1948). De Duitse fabrikant Vitra heeft deze stoel weer in productie genomen. Foto Jürgen Hans, Vitra Design Museum Catherine Prouvé is een vrouw met een zachte stem en een permanente glimlach op haar lippen. Desgevraagd haalt ze herinneringen op aan haar vader. Ze vertelt hoe hij als burgemeester van Nancy weigerde om vrouwen te straffen die met Duitse soldaten hadden aangepapt.   En hoe zorgvuldig hij de kleuren van zijn kleine kleurpalet samenstelde: „Daaraan zie je dat hij de zoon van een schilder was.” Catherine Prouvé was veertien toen het familiehuis in Nancy in de zomer van 1954 werd gebouwd. Dat deed het gezin zelf met hulp van een paar vrienden. „Mijn moeder had een Amerikaanse Jeep. Daarop werden alle panelen vastgebonden en de heuvel op gereden. Ik had de leiding over het bestellen van de schroeven.” Door de week werkte haar vader in Parijs; in het weekend kwam hij naar huis en was het een zoete inval bij hen thuis. „Daarom had mijn vader de slaapkamers zo klein gemaakt en de woonkamer zo groot.”   In een hoek van de woonkamer stond een palmplant, niet in een pot maar ontkiemd door de vloer. „We gooiden zaden in een gat en daardoorheen groeide het gewoon.” De palm is ruim zestig jaar later uitgegroeid tot een breed uitwaaierende  boom die tot het plafond reikt. De woonkamer was belangrijk voor haar vader, vertelt ze. „Hij zag het als een dorpsplein: een plek om elkaar te ontmoeten en te praten. Als je stil wilde zijn, ging je maar naar je piepkleine slaapkamer.”  Kleurkaart uit 1951 met de laktinten voor Prouvé’s meubels. Foto Centre Pompidou, Parijs 

||https://www.nrc.nl//nieuws/2022/09/29/tegen-de-woningnood-de-revolutionaire-prefabhuizen-van-jean-prouve-2-a4142370
2022-09-30||Boijmans heeft ‘eindelijk’ zijn Miró||Het is de grootste aankoop van Museum Boijmans Van Beuningen in decennia, en vormt „een sleutelstuk” in de omvangrijke en kwalitatief stevige collectie van surrealisten van het museum: het schilderij Peinture-poème (Musique, Seine, Michel, Bataille et moi) (1927) van de Spaanse schilder Joan Miró behoort vanaf donderdag officieel tot de collectie van het Rotterdamse museum, dat al een paar jaar gesloten is voor renovatie en uitbreiding. Staatssecretaris Gunay Uslu van cultuur zelf zette eerder deze maand haar handtekening onder de financiële bijdrage van de staat die de aankoop uiteindelijk mede mogelijk maakte, vanuit het fonds Museale Aankopen – de aan een maximum gebonden staatsbijdrage van het Mondriaan fonds volstond niet. Een aanzienlijk deel van de aankoopsom van 8,1 miljoen euro (8 miljoen Zwitserse frank) is echter niet met publiek geld, maar uit private fondsen opgebracht. Vooral de Vereniging Rembrandt heeft met een aanvankelijke toezegging van 3 miljoen euro en een latere aanvulling de verwerving van dit werk vanaf het begin gesteund.  Het museum heeft een collectie surrealistische beeldende kunst, boeken en tijdschriften die tot de beste van Europa behoort, sinds de toenmalige hoofconservator moderne kunst Renilde Hammacher eind de jaren zeventig begon met verzamelen. Het museum was al lang op zoek naar een zogeheten droomschilderij van Miró omdat hij het surrealisme daarmee de richting op stuurde van meer abstract werk, zegt hoofd collectie en onderzoek Sandra Kisters. „Mensen denken vaak aan het figuratieve surrealisme van de droomsymboliek, zoals de werken van Dalí en Magritte die een vervreemdende wereld oproepen.  Miró vertegenwoordigt de andere tak, een abstracte tendens.”  Daarmee is zijn werk de brug naar schilders als Picabia, die nog veel verder gingen in dat abstracte surrealisme. „Dus het is niet alleen; waarom een Miró, maar waarom zó’n Miró. Zijn latere werk zouden we veel minder interessant vinden.”  De surrealisten, aanvankelijk vooral een literaire stroming van ‘automatisch schrift’, wilden de ratio omzeilen en zo rechtstreeks het onderbewuste laten spreken. Wat niet vanzelf ging. Miró bijvoorbeeld hongerde zichzelf uit om zijn bewuste verstand te temperen. Dit werk, Peinture-poème, maakte hij na een wandeling langs de Seine met onder anderen de filosoof Bataille, waarbij ze de kringen in het water van de rivier bekeken. Miró schreef er later over in zijn dagboek. Het levert een donker werk op, bruin met rood. „Je ziet dat er in de surrealistische stroming nog discussie plaatsvindt over wat je ziet in het onderbewustzijn”, zegt scheidend museumdirecteur Sjarel Ex. „Als je je ogen sluit, droomt, zie je dan plaatjes, of ben je bezig met sferen of gedachtenstromen, of zie je iets atmosferisch? Dit schilderij biedt de opening om van alles te zien. Je komt in eerste instantie in een niet erg aantrekkelijke modderige toestand terecht, en dat is natuurlijk fantastisch. Het is een schilderij dat je uitdaagt, en dat niet meteen als een spinnende kat aan je voeten gaat liggen. Dat is bij Dalí wel vaak het geval, dat vind je mooi en daarna gaat het slijten. Dalí is een beetje een beginkunstenaar, aan wie de smaak zich ontwikkelt, maar Miró is iemand van wie je denkt als je hem tegenkomt: Ho. Dit bestaat ook.”   Er was lang weinig hoop dat ze zo’n werk zouden kunnen verwerven, zegt Ex, die op vrijdag afscheid neemt als directeur. „Ze zijn zeldzaam, en veel van de droomschilderijen hebben hun eindbestemming al gevonden in collecties of musea.  Voormalig directeur Coert Ebbinge Wubben zei na zijn afscheid in 1978 dat het museum een Miró had moeten hebben, maar dat het te laat was, dat die er nooit meer zou komen.” Dus, zegt Ex, „We waren als museum erfelijk belast.”  Volgens hem is de surrealistische collectie van groot belang voor de gehele collectie van het museum. „We zoeken ook altijd naar de surreële tendensen in de kunst. We komen vaak bij keuzes terecht die door dit smaldeel worden bepaald – het surrealisme is een concertmeester voor ons.”   Het museum heeft een paar jaar geleden al geprobeerd een schilderij uit Miró’s droomperiode te kopen, een van zijn blauwe werken. Maar het museum zag er op het laatst van af, ook al was het financieel vrijwel rond. „Daar had hij later een laag overheen geschilderd, wat maakte dat het van mindere kwaliteit was dan dit werk. Dit is buitengewoon transparant geschilderd, het is er in één keer opgezet. Daarmee is het zijn directe vertaling van die onderbewuste periode.”  Het werk werd op een veiling eind vorig jaar niet verkocht, zegt Ex. Museum Boijmans Van Beuningen heeft toen via veilinghuis Christie’s contact gezocht met de eigenaar. Het schilderij was inmiddels in bruikleen bij het Zwitserse Kunst Museum Winterthur, en kwam vervolgens naar Rotterdam om de staat ervan te bekijken en te zien hoe het paste in de collectie.  Een flink deel van de beeldende werken van de surrealisten uit de Europees belangrijke collectie van Museum Boijmans Van Beuningen is onderdeel van een reizende expositie, die eerder in Nieuw-Zeeland te zien was en nu in Mexico Stad hangt. De expositie komt half oktober weer even thuis, zegt hoofd collectie Kisters, en zal een aantal maanden te zien zijn in een van de ruimtes van het Depot voordat hij weer vertrekt, naar Denemarken dit keer. Is de collectie thuis ter ere van de aankoop van de Miró? „Nee, dat is toeval.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/boijmans-heeft-eindelijk-zijn-miro-a4143568
2022-09-30||Rotterdamse jongeren kopen wapens door onveilig gevoel, níét voor status|| Een jongen, Jay, hoort dat andere jongens zijn zusje hebben lastiggevallen. Hij wil wraak nemen. In het gevecht dat volgt, raakt hij gewond. Daar kan hij het niet bij laten.  Vrienden zetten hem onder druk om zich opnieuw te wreken. Nietsdoen leidt tot gezichtsverlies. Aan de andere kant is er ook twijfel. Het is een casus aan de hand waarvan Fabian Keerveld, operationeel leidinggevende in Rotterdam Feijenoord, Schiebroek en Overschie bij Stichting Jongerenwerk op Zuid, en Guilherme Carinhoza da Graca, adjunct directeur bij dezelfde stichting,  vertellen hoe je als jongerenwerker kunt proberen een geweldsspiraal te stoppen. Ze spraken vorige week op een conferentie over agressie en wapenbezit onder Rotterdamse jongeren. Wat moet de stad wel en juist níét doen om messengeweld onder jongeren te voorkomen? Dat is de vraag die rijst uit een onderzoek naar wapenbezit dat de Erasmus Universiteit vorige week publiceerde. Daaruit blijkt dat één op de vijf jongeren in Rotterdam in de onderzoeksperiode (acht maanden) een wapen in bezit heeft gehad, heeft gedragen of gebruikt.   Keerveld en Carinhoza de Graca pleiten voor langdurig investeren van jongerenwerkers in een wijk. Het is winst als een jongerenwerker de jongens al kent zodra een situatie escaleert. Even van de zijlijn invliegen om iets op te lossen, werkt bijna nooit.  Jongeren moeten het gevoel hebben dat je hen ziet en serieus neemt. Vertrouwen winnen is lastig voor jongerenwerkers, zegt Carinhoza da Graca. „De jongens hebben geleerd geen emotie te tonen. Jongens huilen niet.” Dit soort jongens laten niet snel in hun ziel kijken. Daar komt bij dat social media belangrijk zijn voor hun wereldbeeld. „Vaak wordt dat gezien als ‘de echte wereld’ terwijl dat natuurlijk totaal niet zo is.” Rivelino Rigters werkt met jongeren en jongvolwassenen die in detentie zitten of zaten, vertelt hij op het congres. Hij is ‘After-Prison Coördinator’ voor Stichting Criminal Minded en schreef het boek Bloedband (2021). Hij gebruikt muziek en dan met name rap om met jongeren „te connecten”, vertelt hij.  Rigters, die ooit zelf vastzat maar uit de criminele wereld stapte, legt uit dat jongerenwerk vaak niet is toegerust om criminele jongeren te bereiken. Hij doelt op leden van jeugdgroepen en bendes, die overvallen en berovingen plegen. „Jongerenwerkers kunnen die harde kern niet bereiken.” Oprechte interesse is voorwaarde voor contact, maar probeer niet één van hen te worden De kunst is, zegt Rigters, voor die moeilijk te bereiken groep de juiste mensen in te zetten. Vaak zijn dat ‘ervaringsdeskundigen’ zoals hijzelf die de straatcultuur kennen en weten wat er in een wijk gebeurt. „Zij lopen niet door een wijk alsof het een dierentuin is.”  Kansloos is een jongerenwerker die probeert „te levelen”. Rigters: „Oprechte interesse is een voorwaarde voor contact, maar je moet niet proberen één van hen te worden.” De angst om als snitch (verrader) bekend te staan, is enorm, zegt Rigters. Juist daarom is het voor jongerenwerkers, ervaringsdeskundigen en met name  politieagenten lastig om vertrouwen te winnen. De mogelijkheid om anoniem te melden is daarom belangrijk, vindt hij.  Jongeren die bereid zijn wapens te gebruiken zijn gewend problemen en ruzies op te lossen met geweld, zegt Rigters.  Jongeren moeten leren om te de-escaleren, zegt Rigters. „Dat is makkelijker gezegd dan gedaan, maar het is noodzakelijk. Bij een conflict hoef je niet meteen te steken, je kunt ook praten. Dat is veel realistischer dan wat ze op social media zien.” Politie en jongerenwerkers moeten zich niet alleen richten op het conflict of het delict, maar ook kijken naar boosheid en verdriet die eráchter liggen, zegt Rigters.  De groep jongeren in Rotterdam die daadwerkelijk op enig moment een wapen gebruikte is met 5 procent relatief klein, zegt Frank Weerman, hoogleraar jeugdcriminologie aan de Erasmus Universiteit. Hij leidde het onderzoek dat de universiteit in opdracht van de gemeente Rotterdam uitvoerde. De andere 15 procent heeft soms of vaak een wapen op zak, maar doet daar niets mee,  of ze hebben alleen een wapen in bezit. „De aandacht moet zich met name richten op de 5 procent die het wapen gebruikt”, vindt Weerman. Voor die groep zijn programma’s nodig waarbij je ze „goed op de huid zit” met een consequente aanpak, zegt Weerman. „Maar je moet ze ook een uitweg bieden, als ze daarom vragen.” De achterliggende problemen van deze groep zijn complex, met bijvoorbeeld moeilijke thuissituaties. Hij vond het opvallend dat jongeren met name een wapen aanschaffen omdat ze zich onveilig voelen. Of omdat ze onlangs slachtoffer waren van agressie. Dat was een veel belangrijker reden dan status, bleek uit het onderzoek. Dat heeft gevolgen voor het gevoerde beleid om messengeweld tegen te gaan, zegt hij.   Zo is het volgens Weerman belangrijk dat die gevoelens van onveiligheid bespreekbaar worden en ze mogelijk weg te nemen. „Dat zouden docenten kunnen doen in de klas, of jongerenwerkers op straat.” Bij wapeninleveracties én in campagnes van de overheid gericht op het tegengaan van wapenbezit, loont het om rekening te houden met onveiligheidsgevoelens onder jongeren. Weerman: „Het effect van foto’s van inleveracties met tafels vol messen die in media worden gedeeld, lijken ook onbedoelde gevolgen te hebben. Wij spraken jongeren die zeiden dat ze zich door zulke foto’s juist onveiliger voelden.”  Dat geldt ook voor de campagnes om jongeren van messen af te houden. „Posters met beelden over wapens kunnen voor jongeren ook averechts werken, omdat het juist het beeld creëert dat messen overal zijn. Zet met zulke campagnes daarom in op de kleine groep die wel bereid is messen te gebruiken en zet niet in op alle jongeren.”  Want, benadrukt Weerman, de overgrote meerderheid bezit géén mes en vindt het ook níét normaal dat anderen er een hebben.   
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/29/jeugd-koopt-wapens-door-onveilig-gevoel-niet-vanwege-status-a4143443
2022-09-30||Piet Boon: &#8216;Ik wil een zessterren-hotel in kunnen lopen voor koffie en een krantje&#8217;|| Het kookeiland. De loungebank. De gietvloer. Of de eikenhouten vloer, visgraat. De los in de ruimte staande badkuip. De in staal gevatte glazen deuren. De meterslange tafels. De kleuren van kiezelsteen en zand, van aarde en hout, van ijzer, koper en brons. Piet Boon, van Studio Piet Boon, zestig man en vrouw personeel, ontwerpt huizen en richt ze in, met meubelen uit zijn eigen collectie of die hij op maat laat maken. Hij doet dat zo succesvol dat je zijn ideeën en spullen overal terugziet, origineel of nagemaakt. Zoals Jan des Bouvrie de mensen leerde om van wit en strak te houden, zo leert Piet Boon ze nu dat alles simpel, solide en puur natuur moet zijn, of in elk geval die schijn moet wekken. Hotels inrichten doet hij ook. Het Rosewood Hotel Amsterdam bijvoorbeeld, in het voormalige Paleis van Justitie op de Prinsengracht. Zes sterren, 134 kamers van minimaal 45 vierkante meter. Lees meer in NRC Magazine #12 We hebben afgesproken in restaurant Domenica op de Noordermarkt in Amsterdam. Zijn voorstel. Toscanini of Domenica moest het zijn, beide Italiaans en zo populair dat je weken van tevoren moet boeken, ook voor een lunch op een doordeweekse dag. Daar zitten we dan, op het terras, in de schaduw van de Noorderkerk (1623), waar ’s zondags Gereformeerde Bonders samenkomen voor de dienst van Woord en gebed. Hij draagt een perfect gestreken wit overhemd op een vale spijkerbroek, zwart horloge om zijn pols en sneakers aan zijn sokloze voeten. Hij vertelt over zijn jeugd, maar alleen omdat ik ernaar vraag. Uit zichzelf zou hij er, vermoed ik, niet snel over beginnen. Waarom over het verleden praten? Telkens keert hij terug naar het hier en nu, naar het eten op zijn bord, naar de wijn in zijn glas, naar de gerant met wie hij beste vrienden lijkt te zijn. Hij zit er vrolijk bij te lachen. Zijn jeugd dus. Geboren in Koog aan de Zaan, 1958, opgegroeid in Zaandam, vader hoofd inkoop bij een groot bouwbedrijf, moeder huisvrouw. Zij was een boerendochter en wist wat werken was. „Ze was altijd bezig.”  Waarmee?  „Geen idee. Mij in het gareel houden. Ik was lastig, kloten met brommertjes weet je wel, stiekem roken, achter de meiden aan. Moest ik om 12 uur thuis zijn, was ik er om 1 uur, want alle andere jongens hoefden pas om 1 uur thuis te zijn.” En dan zat ze je op te wachten? „Nee hoor. Ze kwam ’s morgens om 7 uur mijn kamer binnen en trok de gordijnen open. ‘Bij nacht de man, bij dag de man. Ga je vader helpen, hij is in de garage.’ Kwam ik daar, zei hij: ‘Ben je nou al uit bed?’ Haha. Godverdorie.” Je deed dus wel wat ze zei. „Ja, natuurlijk. Ik ging echt niet tegen haar in. Ik wilde haar ook niet kwetsen.” Twee broers, Aad en Rein, hij is de middelste. De oudste ging naar de hbs, de jongste deed vwo, Piet zat op de havo. Daar werd hij weggestuurd en zo werd het de mavo, en toen de mts. Hij haalde zijn aannemersdiploma en begon voor zichzelf. „Mijn geluk was dat ik steeds de goeie mensen tegenkwam. Ken je Ronnie Goené? Hij was tandarts en hij was ook implantoloog en parodontoloog, heel bekend, vorige week is hij overleden, op zijn tweeënzeventigste. Hij had nierkanker. Ik heb net mijn speech geschreven voor zijn afscheid. Wat wilde ik nou zeggen? Ronnie Goené was degene die me pushte om mijn eigen bedrijf te beginnen. Hij had een pand aan de Keizersgracht en dat ging ik voor hem verbouwen. Ik deed klussen in zijn groepspraktijk in Zaandam. Hij nam me voor twintig uur per week in dienst zodat ik verzekerd was. Hij en zijn vrouw namen me in de jaren tachtig al mee naar Bonaire, waar ze een tweede huis hadden. Zo ben ik ook op Bonaire terechtgekomen. Ik heb daar uiteindelijk vijfentwintig villa’s gebouwd.” Wat zag hij in je? „Gewoon, een vriend die hij wilde helpen. Hij was de tacticus op het schip, de man die over de koers nadenkt.” Op zijn vierentwintigste trouwde Piet Boon met Karin Meyn. „Ze komt uit een gezin met veertien kinderen, zij wist ook wat werken was. Ze ging bij mij de boekhouding en de administratie doen en toen werd het allemaal wat serieuzer.” Karin was goed in financiën en bleek ook ‘het oog’ te hebben, zoals hij het noemt. „Een geweldige smaak, precies weten hoe iets eruit moet zien. Ze zet de dingen neer zoals zij het goed vindt en dan ís het ook goed. Mijn handschrift was er toen al, in alles wat we maakten, maar zij heeft het in de loop der jaren verdiept en verfijnd.” Jullie hebben die stalen frames bedacht? „Stalen frames in het algemeen? Dat denk ik niet, die worden al heel lang toegepast. We hebben wel ons eigen frame ontworpen.” Twee kinderen, een jongen en een meisje, Koen en Puck. Na dertig jaar scheidden ze, maar ze bleven samen eigenaar van de zaak, ieder voor de helft. „Karin is op dit moment in Aspen”, zegt hij, blij dat hij het weer over het hier en nu kan hebben. Aspen is een super-de-luxe skioord in Colorado, Verenigde Staten. „We hebben daar een supermodern skihuis ontworpen en dat is ze aan het fotograferen voor een koffietafelboek, 40 jaar Piet Boon. We hebben ook een chalet in Verbier gebouwd, in Zwitserland, en dan zie je: totaal andere architectuur, totaal andere filosofie.”   De filosofie van wie? „Goeie vraag.” Hij denkt na. „We hebben designers uit de hele wereld in dienst en die hebben allemaal hun ideeën, maar uiteindelijk zitten we op zo’n paadje.” Hij brengt zijn handen dicht bij elkaar, zo smal is dat pad. „Wat we maken moet lang meegaan, het moet sustainable zijn en comfortabel, het moet blenden met de omgeving, het liefst verdwijnen. Het moet mooi verouderen. Het skihuis in Aspen staat in zijn eentje in de sneeuw, en ’s zomers in het gras, dus is het heel minimalistisch, met heel veel glas. Het chalet in Verbier is helemaal van hout, precies wat je daar verwacht. Geen architectuur van ‘kijk mij eens’. Ik hou ervan als een gebouw geen aandacht trekt. Heb ik met kleding ook. Voor mij geen Versace. Jij kan een pak met een tijgerprint aantrekken, dat is één keer leuk. De week erna? Heb je haar weer in haar tijgerpak.” Hebben je klanten iets te zeggen over wat jullie maken? „Ja, natuurlijk. We richten nu een Baccarat Hotel in Saoedi-Arabië in, daar willen ze twaalf lagen gordijnen, zou ik zelf nooit doen. Ik bepaal niet hoe jouw huis eruitziet, dat doe jij. Maar voor we beginnen ga ik jou zo goed mogelijk interviewen. Wil je groter wonen? Kleiner? Hoe is je leven? Zeg jij groter, vraag ik hoezo? Jij op jouw leeftijd, je moet juist kleiner gaan wonen. Dus ik adviseer je wel. Ik zeg ook: ga naar Instagram of Pinterest, laat me zien wat je mooi vindt, maak een moodboard. En dan gaan wij het vertalen.” En wordt het een Piet Boonhuis. „Ja, maar dat komt…” Hij denkt weer even na. „Wij zorgen ervoor dat het niet te druk wordt, niet te vol, dat de zichtlijnen kloppen, dat er mooie kunst hangt. En waar heb je nog een aparte eetkamer en keuken voor nodig? Formal dining, dat is toch helemaal uit? Of heb je soms een chef in dienst die voor jou staat te koken? Een grote open keuken met het fornuis in het midden, hoe leuk is dat. Koken, kletsen, glas wijn erbij.” En de kleuren? „We zijn herkenbaar aan de kleuren die we gebruiken dus ja, die ga je terugzien. Ik heb nu trouwens een pleisterverf voor op je muren en die is zo mooi. We hebben er twee jaar over gedaan om die te ontwikkelen, met een kleurendokter uit Antwerpen. Ik had iets in mijn hoofd hè, iets dat ik had gezien in Spanje, en ook in Joegoslavië, die oude grijze muren met dat patina erop, je kunt het bijna niet namaken, het was een hel, en nu is het toch gelukt. Je kunt hem er gewoon zelf opsmeren, met een blokkwast of een spatel, hij is heel krijterig, en het is briljant.” En duur. „Wat is duur? Met een bank van ons krijg je kwaliteit, hij gaat langer dan vijf jaar mee en je hoeft hem niet elke dag op te schudden. Al bestaan er ook banken van 20.000 euro die je alsnog elke dag moet opschudden. Ingezakte kussen, ik vind dat zo armoedig. Net een besla pen bed.” Ik kan geen onopgemaakt bed zien. Waardeloos. Wat een rotgezicht Wat is er mis met een beslapen bed? „Niet esthetisch. Ik maak altijd meteen mijn bed op als ik opsta. Ik kan niet uit de badkamer komen en dan dat onopgemaakte bed zien. Waardeloos. Wat een rotgezicht. Gisteren was ik in Barcelona voor een klant en daar trek ik dus ook voor ik wegga het bed even strak.” In het hotel? Hij lacht. „Ja.” En je maakt met een handdoek de badkamer even droog? „Zeker. Ik heb dat dus heel erg. Maar het is niet zo dat ik thuis alles doe, want Charlotte” – zijn vrouw nu – „is vaak net wat sneller dan ik.” Wat ligt er op je bed? „Van dat heel zachte katoen, wit. Alles is wit, en licht en dun. Ik hou van licht en dun. In het dekbed zit het zachtste en lichtste dons dat er is. Ik hou van mijn bed. Ik lig er veel in.” Ook overdag? „Nee. Hoewel, ik heb heel veel last van hoofdpijn, echt heel veel. Dus in het weekend ga ik weleens een uurtje liggen. Na zo’n reis als gisteren, naar Barcelona, ik kom thuis en ga meteen naar bed. O, man, wat is dat lekker.” Foto Wendelien Daan
 Hoe laat ga je slapen? „Normaal lig ik er om tien uur in, gisteravond was het wat later. Nee, ik lees niet in bed, maar ik lees wel, vooral thrillers. Een paar jaar geleden heb ik dat boek van Ilja Leonard Pfeijffer gelezen, Grand Hotel Europa. Heerlijk boek.” Zette het je aan het denken? Zo vrolijk is zijn boodschap niet. „Over toerisme, toch? Ja, ja, daar heb ik toen wel over nagedacht. Verder kijk ik heel veel sport, ik zit op al die betaalzenders. En Netflix natuurlijk, dat kijk ik ook, vooral als ik in het vliegtuig zit.” Waar komt die hoofdpijn vandaan? „Dat weet niemand. Ik had het als jongen al en mijn moeder had het ook. Ze is overal met me geweest, bij alle dokters, en ik heb alles geprobeerd, niets helpt. Dus slik ik elke dag pijnstillers en verder probeer ik er niet aan te denken. Soms sta ik op met hoofdpijn en ga ik met hoofdpijn sporten, en soms is het daarna opeens even weg. Zo lekker!” Je gaat naar de sportschool? „Voor de buikspieren, het rekken en strekken. Ik doe het met een heel goeie vriend, Maarten, en met onze personal trainer Abdel. Daardoor is elke oefening leuk. Terwijl het eigenlijk vreselijk is. Thuis heb ik een gym, met een grote televisie, maar in mijn eentje trainen vind ik saai. Verder heb ik een mountainbike, of eigenlijk heb ik er twee, allebei elektrisch, een Stromer en een Cannondale. Ik hou van topspul.” Elektrisch? „De vrienden met wie ik fiets lachen me uit, maar ik kan zo wel langer doorgaan, en harder, door de duinen, ongelooflijk mooi en leuk. En als ik thuiskom hoef ik niet urenlang bij te komen.” Ik ben zeker tien jaar het vertrouwen in mijn lichaam kwijt geweest In een eerder interview las ik dat je ernstig ziek bent geweest. „Teelbalkanker, net als Sébastien Haller, de voetballer. Het is al twintig jaar geleden en ik ben zeker tien jaar het vertrouwen in mijn lichaam kwijt geweest. Je denkt elke keer dat het er weer is. Je denkt dat je je kinderen niet zal zien opgroeien. Godverdorie. Je bent bang dat je impotent wordt. Dat was niet zo, de artsen hadden me ook gezegd dat dat er niets mee te maken had. En het zat maar in één bal, dus onvruchtbaar ben ik niet geworden. Ze hadden er na de operatie een nepbal in kunnen zetten, maar de arts die me opereerde zei: waarom zou je dat willen?” Je kreeg later een nieuwe vrouw. „Charlotte heeft er niets van gemerkt hoor, in het begin. Ga je dat opschrijven?” Hoe heb je haar leren kennen? „Op een feestje. Het is altijd op een feestje. Terwijl ik helemaal niet zo vaak naar feestjes ga. Ja, naar die van familie en vrienden, maar niet naar van die vastgoedborrels. Als ik word uitgenodigd, denk ik: o, leuk. Als het erop aankomt, blijf ik liever thuis. Dit was een feestje van het Emma Kinderziekenhuis.  We hadden kamers gemaakt voor ouders die afscheid moeten nemen van hun kind, en daar werd geld voor ingezameld tijdens een diner, met bedrijven die voor die avond een tafel hadden gekocht. Daar was Charlotte dus, tien jaar jonger dan ik. Ze werkt bij een Amerikaans bedrijf, haar Engels is geweldig, vind ik, veel beter dan het mijne. Ik heb nog weleens dat ik een mail krijg van een klant en dan lees ik alleen maar positieve dingen. Zeg ik: kijk eens hoe leuk, supergoeie reactie. Zegt zij: je moet beter tussen de regels lezen. Zij snapt al die nuances. We zijn nu tien jaar samen en het is nog net zo leuk als in het begin. Ze is mijn beste vriend.” Waarom was je gescheiden? „Het was 24 uur per etmaal het bedrijf. We praatten nergens anders over. Hé, kijk, dit is leuk.” Het hoofdgerecht – zeeduivel – komt op een Piet-Boonbord, wit met een opstaande rand.  Dat wist je niet, dat Domenica jouw borden heeft? „Nee! Mooi hè. Vind je het mooi? Die donkere borden, die nu zo in zijn, vind ik helemaal niks. Net als een donker toilet, verschrikkelijk. Je weet nooit hoe schoon het is. Een chef kan zijn eten zoveel mooier opmaken op een simpel wit servies.” Zij zei: als jij je oogleden laat doen, ga ik gelijk van je af Hij laat een foto van Charlotte op zijn telefoon zien. „Geen botox, geen fillers. Vindt ze allemaal onzin. Ik zei een keer dat ik zo’n last had van die vellen boven mijn ogen. Zij zei meteen: als jij je oogleden laat doen, ga ik gelijk van je af.” Je wilde het wel? „Vanwege die hoofdpijn, hè. Iemand zei: misschien helpt het. Zonder Charlotte had ik het misschien wel gedaan. Hoewel, gisteren in het vliegtuig zag ik een man met een heel jong grietje en hij was hier” – hij wijst naar zijn wenkbrauwen – „helemaal strakgetrokken. Ik dacht: vent, wat zie jij er belachelijk uit. Ik zou ook nooit mijn haar verven. Ik vind dat zo ontzettend lelijk.” Je bent een knappe man die mooi veroudert, dat maakt het misschien gemakkelijker om niets te doen? „Ach, knap, knap. Mijn jongste broer, die is knap. Hij is ook langer dan ik, over de 2 meter. Ik ben 1 meter 93.” Hij laat foto’s van hem zien – hetzelfde haar, dezelfde tanden – en ook van zijn oudste broer. Die is kaal. „Dat komt doordat hij ziek is geweest. Geen kanker of zo, iets met zijn immuniteit, toen hij 25 was. Hij deed waterpolo, mijn jongste broer en ik deden dat trouwens ook, we speelden in het eerste van ZC Nereus, en toen begon het. Nu doen we kitesurfen. Mijn oudste broer en ik kunnen best behoorlijk kitesurfen, maar mijn jongste broer, die springt over alles en iedereen heen. Hij is ook gek van auto’s en boten. Als het maar snel is en naar benzine ruikt.” Jij houdt ook van auto’s. „Ik ben ook autogek, ja.  Ik ben ambassadeur voor Landrover. Ik rij ook in een Landrover, de nieuwste Defender. Een enorm succes, die auto. Veel beter wordt het niet. Voor Porsche hebben we een limited edition gemaakt, een 911 Targa, gebaseerd op de Porsche van de Rijkspolitie vroeger.” Ben je miljonair? „Nee, maar in mijn hoofd wel. En ik heb een prachtig huis, in Oostzaan, met een tuin die is ontworpen door Piet Oudolf. Ik kan alles doen wat ik wil, veel reizen. Ik heb een leuk leven.” Die hang naar esthetiek, wanneer begon die? „Altijd gehad, als jongetje van acht al. Mijn moeder noemde me Pietje mooi. Op mijn zestiende ging ik een maand naar Noorwegen, werken op een boerderij. Ik kreeg een ongeluk, mijn voet kwam in een machine en ik kwam terug op van die stokken. Mijn moeder zag me al staan op de ferry en ze riep: wel mooie stokken!” Hoe vond je het werken op de boerderij? „Ik was nog nooit alleen met vakantie gegaan en toen zat ik daar opeens. Een vriend van me ging ook, het was zijn idee geweest, maar die zat dus 300 kilometer verderop. Zes uur ’s morgen op, tot zes uur ’s avonds werken, en dan ging ik naar beneden naar het dorp. Ik dacht dat je kon zwemmen in de fjorden, maar het water was veel te koud.” Je had heimwee? „Ik dacht: wat doe ik hier? Thuis had ik altijd veel plezier, en nu? Ik maakte wel vrienden, ik kreeg een vriendinnetje, maar toch. Ik was pas zestien.” In Zaandam was je populair. „Populair, populair, wat is populair?” Je bent in elk geval vast nooit gepest. „Nee, zeker niet. Maar ik was wel verlegen. Nog steeds. Sommige winkels – als er zo’n vent bij de deur staat die naar je kijkt, ga ik niet naar binnen. Daarom vind ik het ook zo belangrijk dat het Rosewood Hotel een gastvrije en vriendelijke uitstraling krijgt, dat je straks gewoon naar binnen kan lopen voor een kop koffie en een krantje. De receptie komt helemaal achterin. En overal komt kunst te hangen, van Nederlanders, grote meesters en ook van de nieuwe generatie.” Hoe lang blijf je nog in de zaak? „Tien jaar geleden hebben we al gezegd dat we van the person to brand gaan. Piet Boon is een merk geworden en als mens doe ik er steeds minder toe.”      Piet Boon is getrouwd en heeft twee kinderen uit een eerder huwelijk. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/29/piet-boon-leerde-ons-dat-alles-simpel-solide-en-puur-natuur-moet-zijn-of-in-elk-geval-die-schijn-moet-wekken-a4142362
2022-09-30||Beursgang Porsche verloopt volgens verwachting, waarde 75 miljard euro||De waarde van automerk Porsche is na de beursgang donderdagochtend in Frankfurt 75 miljard euro. De beursgang verloopt daarmee volgens verwachting – moederbedrijf Volkswagen hoopte op een waarde tussen de 70 en 75 miljard euro. Met de beursgang van luxemerk Porsche haalde moederbedrijf Volkswagen 9,4 miljard euro op. Het is het grootste beursdebuut op de aandelenbeurs in Frankfurt sinds 1996.  Bij opening van de beurs in Frankfurt donderdagochtend steeg Porsche bijna 2 procent in waarde. De prijs per aandeel was rond 11.00 uur donderdagochtend bijna 85 euro. Porsche is daarmee meer waard dan Duitse concurrenten Mercedes-Benz (56 miljard euro) en BMW (47 miljard euro), die veel meer auto’s verkopen. Volkswagen zegt met de opbrengsten van de beursgang te willen investeren in elektrische auto’s van Porsche. De timing van Volkswagen is gedurfd vanwege de oorlog in Oekraïne, de hoge inflatie en stijgende rente. Daarnaast heeft de auto-industrie te maken met grote haperingen in de toeleveringsketens. Andere automerken met een beursnotering, zoals Ferrari en Aston Martin, verloren afgelopen jaar ruim een derde van hun beurswaarde. Volgens analisten, die vertrouwen hebben in de beursgang van Porsche, staat het luxemerk meer op zichzelf dan andere Volkswagenonderdelen – zoals Seat en Skoda –, omdat de sportwagens zeer gewild zijn.||https://www.nrc.nl//nieuws/2022/09/29/beursgang-porsche-verloopt-volgens-verwachting-waarde-75-miljard-euro-a4143564
2022-09-30||Column | Even vroeg ik me af of het algoritme  wilde dat we zoenden||Het was een vreemde zomer. Ik had op een zeilschip gezeten, in een hutje in het regenwoud en sinds een week zat ik in eenzame opsluiting in een hotel in Madrid, verder te tikken aan één van de belangrijkste opdrachten van mijn leven: het boekenweekessay van 2023. Op zondag had ik een één-na-laatste versie af en ik was kapot. „Nu moet je gaan dansen”,  zei Lotte, mijn redacteur. „Met wie dan”,  vroeg ik. „Ik ken hier niemand.”  Lotte wist dat ik sinds kort een smartphone had, dus zei ze: ‘Open een profiel op Bumble.’ Lees meer in NRC Magazine #12 Om zes uur ’s avonds stond Eli, mijn Bumble-date, op me te wachten onderaan het standbeeld van Filips III op Plaza Mayor. Volgens Bumble was hij 31 jaar, kwam hij uit Venezuela en hield hij van Stromae. Hij lachte op zijn profielfoto’s, dat is waarom ik hem een bericht had gestuurd. „Waar wil je naartoe?”, vroeg Eli. Ik zei: „Op avontuur.” Eli was nu een week in Madrid. Alles wat we zagen, zagen we samen voor het eerst. Hij wees op de vrolijke doeken waarmee een smal steegje was versierd. Op de mannen die hand in hand door de straten liepen, zonder dat iemand daar iets van zei. Eli had behalve Madrid nog niets van Europa gezien, dus dacht hij dat er overal in Europa verliefde mannen door de straten lopen.  Hij kwam uit een arme familie in een klein dorpje. Hij was de eerste uit zijn gezin die had kunnen studeren, met een beurs. De afgelopen jaren woonde hij in Mexico City. Hij was in een opwelling vertrokken, nadat een vriendin hem hier had uitgenodigd. Overdag bezocht hij musea, schreef hij in zijn dagboek, en ’s avonds keek hij naar films van de regisseur door wie ook ik ooit verliefd was geworden op deze stad, Almodóvar.  Eigenlijk wilde Eli films gaan maken, verhalen vertellen  Eigenlijk wilde Eli films gaan maken, verhalen vertellen. Over twee jongens die verliefd worden, vlak voordat één van hen naar een andere stad zal verhuizen. „Een soort Before Sunrise?”,  vroeg ik. „Ja”, zei hij, „maar dan zonder de sequels.”  Toen aten we een ijsje, op een heuveltje, in het gras, uitkijkend over een flatgebouw en een ondergaande zon. Ik vertelde over Parijs, Marseille, Napels, Venetië, Rome, en Berlijn. Over Fellini, Antonioni, Pasolini, Truffaut en Godard, de regisseurs die me van de wereld hadden laten dromen.  We spraken over zijn familie, die nog niet weet dat hij op mannen valt. Over altijd blijven reizen of kiezen voor het maken van een thuis. Ik zag hoe dapper Eli was en even vroeg ik me af of het algoritme wilde dat we zoenden. Maar Call Me by Your Name beleefde ik ooit al met een magische jongen in New York. Dit verhaaltje was iets anders.   Toen we afscheid namen voor mijn hotel, wist ik welk verhaaltje het was. Ik rende naar boven en pakte één van de boeken die ik de hele zomer met me had meegezeuld voor Eli uit mijn tas: The Big Sea van Langston Hughes. Over Langston Hughes die in 1922 zonder plan Amerika verlaat om over de wereld te gaan reizen, langs alle plekken waar ik kwam toen ik op mijn eenentwintigste de wereld ontdekte en daarover begon te schrijven, lang voordat ik wist dat ik niet alleen was, dat ik in de voetsporen liep van dappere  mannen zoals hij. Raoul de Jong is schrijver. Hij vertelt over bijzondere mensen die hij ontmoet.  
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/09/29/even-vroeg-ik-me-af-of-het-algoritme-wilde-dat-we-zoenden-2-a4142382
2022-09-30||‘Koffiezetten met deze cafetière kan niet, maar móói dat-ie is’||Zijn allereerste Alessi-object vond  Reda Jouahri een paar jaar geleden gewoon in zijn eigen garage: een door Michael Graves ontworpen theepot uit de jaren tachtig, die van de oma van zijn verloofde bleek te zijn geweest. „Ik vond ’m meteen zó mooi”, zegt hij. „Er bestaat niks wat hierop lijkt.”  Lees meer in NRC Magazine #12 Sindsdien koopt hij geregeld iets van het Italiaanse designmerk. De pepermolen van Ettore Sottsass bijvoorbeeld. En percolator La Conica, met een kegelvormige dop. Vervolgens nog een percolator: Pulcina, van geribbeld aluminium – die hij inmiddels ook in het groot heeft aangeschaft, voor op kantoor. Negen objecten heeft hij inmiddels.  „Ik word er gewoon héél vrolijk van”, zegt hij, terwijl hij zijn verzameling uitstalt op zijn keukentafel, thuis in Rotterdam. „Alles is optimistisch en verrassend, maar ook functioneel en van hoge kwaliteit. Neem  deze notenkraker, een loodzwaar ding.” Hij doelt op de Strongman-notenkraker uit de Alessi-collectie van Marcel Wanders, die Jouahri voor zijn 32ste verjaardag kreeg van zijn vriendin. „Elke keer als ik thuiskom en ik zie ’m op de tafel staan, denk ik weer: wauw! Je ziet aan alles dat de ontwerper plezier heeft gehad tijdens het ontwerpen.”  Met Kinfill wil ik mensen duurzaam laten schoonmaken, maar daarnaast moeten onze producten ook mooi, vrolijk en interessant zijn Hij werd  echt fan toen hij De Droomfabriek las, het boek van Alessi-baas Alberto Alessi. Op de achterkant omschrijft die zijn missie: gebruiksvoorwerpen maken die „de kleine gebaren van elke dag veraangenamen”. „Dat is precies de kant die ik ook op wil, besefte ik toen ik het  las. Met Kinfill wil ik mensen duurzaam laten schoonmaken, maar daarnaast moeten onze producten ook mooi, vrolijk en interessant zijn.” Júist de dingen die je dagelijks gebruikt moeten mooi zijn, zegt hij, wijzend op de gouden lichtknopjes aan de muur.  Ondanks dat zijn Alessi-verzameling bijna helemaal uit limited editions bestaat, gebruikt Jouahri ze gewoon. Behalve zijn recentste aanwinst: de volstrekt onbruikbare Caffettiera Napoletana. Een uitbundige koperen cafetière versierd met een kroontje en sprieten met sterren aan de uiteinden. „Ontwerper Riccardo Dalisi is zo ver gegaan dat je er helemaal geen koffie mee kunt zetten. Maar hij  is zo ontzettend mooi dat ik ’m toch wilde hebben. Sommige objecten voegen waarde toe omdat ze leuk zijn om naar te kijken.” Zijn voorliefde voor deze objecten is ook een reactie op alle beige, minimalistische interieurs die je nu overal ziet, zegt hij. „Zo onpersoonlijk. En ik denk dan alleen maar: waar moet ik m’n sleutel neerleggen als ik binnenkom?” Meer afleveringen 
				onweerstaanbaar
			||https://www.nrc.nl//nieuws/2022/09/29/koffiezetten-met-deze-cafetiere-kan-niet-maar-mooi-dat-ie-is-a4142380
2022-09-30||Sieradentweeling Geertje en Roos Eek (24): ‘We vinden best vaak dat de ander er niet goed uitziet’||Geertje draagt een sjaal van Byborre, een top van Wolford, een vintage broek, sandalen van Ted Baker en sieraden van Tweek-Eek. Roos  een vintage jurk, schoenen (merk onbekend) geleend van Geertje en sieraden van Tweek-Eek.
  	„Drie jaar geleden zaten Roos en ik in hetzelfde schuitje: we waren niet aangenomen bij de opleidingen die we wilden doen en hadden geen alternatief. Toen besloten we, heel impulsief, samen een sieradenmerk te beginnen. We zijn gaan voortborduren op de oorbellen waarmee ik aan mijn studie product design was afgestudeerd: gemaakt met de grote meubelmachines in de studio van onze vader [ontwerper Piet Hein Eek]. Familie en vrienden dachten: no way, dat gaat ze nooit lukken samen. Iedereen noemde ons vroeger de terror twins. We waren superheftig en terroriseerden iedereen, maar vooral elkaar. Inmiddels kunnen we heel goed samenwerken. Qua smaak in sieraden zitten we compleet op één lijn. „We werken met Tweek-Eek altijd met restmateriaal: messing, koper en staal, resten van metaalplaten.  We  willen een zo sustainable mogelijk product maken. We zijn allebei erg tegen fast fashion en kopen veel vintage – mijn favoriete adres is Vintage Vêtements in Eindhoven – of investeren in iets nieuws van goede kwaliteit dat lang meegaat. Deze top is bijvoorbeeld van Wolford. Daar koop ik al mijn basics, want de kwaliteit is zó goed. En ik draag vaak sjaals van Byborre, daar heb ik er drie van. Geweldig dat  Borre Akkersdijk alles in Nederland produceert. En qua vorm, materiaal en kleurgebruik vind ik het een heel mooi en vernieuwend ontwerp.  „Onze ouders lieten ons vroeger al onze kleren zelf uitzoeken, we waren supervrij. Zelfs als we ons te bloot hadden aangekleed, zeiden ze er niks van. Ik zat op de vrije school, daar kon je echt alles dragen. Toen ik vijftien was liep ik in leggings met smileys op m’n knieën, gecombineerd met een trui waar doodskoppen uit geknipt waren en grote Adidas-sneakers met alle kleuren van de regenboog. Onze moeder zei altijd: als je je niet goed voelt, dan moet je jezelf gewoon mooi maken. En dat werkt echt!”  	„Bijna al mijn kleren zijn tweedehands. Ik hou van rommelmarkten, kringloopwinkels en vintage shops en weet altijd overal pareltjes te vinden. Deze jurk heb ik op een rommelmarkt in Frankrijk gekocht, het schijnt een Marokkaanse mannenpyjama te zijn. Hij is heel statig en heeft mooie borduursels, als ik hem aan heb shine ik echt. Er hangen ook veel kleren in mijn kast die van onze oma zijn geweest, door haar zijn we allebei erg beïnvloed. Oma is altijd perfect gekleed in ontwerpers als Prada en Dior. „Deze jurk heeft Máxima ook”, zegt ze wel eens. Ik ben heel goed in ritselen en heb veel spullen van haar gekregen. En ook van onze moeder, die heeft honderden paren schoenen, maar draagt ze vanwege pijn in haar voet bijna nooit. Nou, die gaan dus mooi met mij mee naar huis. Mode en smaak zijn ons met de paplepel ingegoten. Onze moeder ziet er zelf ook heel uitgesproken uit, die heeft al zolang ik me kan herinneren knalroze haar.” „Op de middelbare school – we zaten allebei op een andere – wilde ik eruitzien zoals iedereen: een Guess T-shirt, leggings en heel veel mascara. Geertje was veel cooler en had een heel eigen stijl. Later kleedde zij zich heel chic, met parelkettingen, jurkjes en hoge hakken, terwijl ik in heel wijde broeken liep. We hebben ons echt tegen elkaar afgezet, dat hoort als tweeling. Maar de laatste jaren is onze smaak naar elkaar toegegroeid. Al vinden we nog steeds best vaak dat de ander er niet goed uitziet. Iets dat Geertje vaak ongevraagd tegen me zegt, haha. Gelukkig is onze smaak in sieraden wel heel erg hetzelfde. Als we samen ontwerpen gaat dat helemaal vanzelf.”  Fotografie Jaimy Gail. Haar en make-up Vannessa Chan.   Meer afleveringen 
				Stijlfamilie
			||https://www.nrc.nl//nieuws/2022/09/29/sieradentweeling-geertje-en-roos-eek-24-we-vinden-best-vaak-dat-de-ander-er-niet-goed-uitziet-2-a4142363
2022-09-30||Kamervoorzitter Bergkamp vindt niet dat ze met onderzoek &#8216;een mes in de rug&#8217; van Arib steekt||Tweede Kamervoorzitter Vera Bergkamp vindt niet dat ze oud-Kamervoorzitter Khadija Arib „een mes in de rug” steekt door een onderzoek te openen naar aanleiding van klachten over haar voorganger. Dat zegt ze donderdag tegen journalisten. Arib is woest over het onderzoek en spreekt op Twitter van „opnieuw een ‘anonieme’ politieke dolksteek in mijn rug”.  Woensdag meldde NRC  dat het presidium van de Tweede Kamer, het dagelijks bestuur, een onderzoek instelt naar de oud-Kamervoorzitter. Arib was daar nog niet van op de hoogte. De aanleiding van het onderzoek zijn twee anonieme brieven met klachten over Arib. Over de inhoud kan Bergkamp niet meer zeggen dan dat het over „sociale onveiligheid” gaat. Op „dringend” advies van de landsadvocaat heeft het presidium besloten een extern onafhankelijk onderzoek in te stellen.  In een reactie zegt Bergkamp „het te betreuren dat het advies van de landsadvocaat is uitgelekt”. Maar met de kritiek van Arib is Bergkamp het oneens. „Ik snap alle emoties maar ik werp dat echt verre van mij. Het valt ons zwaar om dit te doen en we zijn niet over één nacht ijs gegaan, maar het is ook onze taak als werkgever om iets te doen met de signalen. Daarom hebben we unaniem besloten een onderzoek in te stellen.”  Het presidium heeft geprobeerd een gesprek in te plannen met Arib, maar dat is tot op heden niet gelukt. Voor vanavond staat een nieuwe uitnodiging uit. Als het doorgaat zullen daarbij ook René Peters (CDA) en Martin Bosma (PVV), andere leden van het presidium, aanwezig zijn.  In een reactie aan NRC laat Arib weten niet naar een gesprek met het presidium te gaan. „Ten eerste om wat ik allemaal over mij heen heb gekregen. Er wordt niet gewoon menselijk met elkaar gepraat over wat er speelt, maar ik moet via de media horen dat er een onderzoek naar mij wordt gedaan.” Ook vindt Arib dat ze geen verantwoording hoeft af te leggen aan haar opvolger. „Ik ben verantwoording schuldig aan de kiezer en aan niemand anders. Het presidium of Bergkamp is niet mijn werkgever.” Arib wil ook niet meewerken met het onderzoek, dat ze een „politieke afrekening” noemt. Henk Nijboer, Kamerlid van de PvdA, laat donderdag in een reactie aan persbureau ANP weten als lid van het presidium van de Tweede Kamer te hebben ingestemd met het onderzoek. Nijboer noemt de meldingen over zijn partijgenoot „zo ernstig en serieus” dat hij niet anders kon dan instemmen.  Het is een unicum dat het presidium, dat uit acht Tweede Kamerleden en de Kamervoorzitter bestaat, onderzoek laat doen naar het gedrag van een oud-voorzitter. Bovendien is Arib nog steeds lid van het parlement. Na haar Kamervoorzitterschap, een functie die ze van 2016 tot 2021 bekleedde, is ze weer Kamerlid geworden voor de PvdA.  Daarnaast werd Arib deze zomer benoemd tot voorzitter van de Tijdelijke commissie Corona, die het voorbereidende werk doet voor een parlementaire enquête. In deze functie werkt ze opnieuw nauw samen met ambtenaren. Een van de anonieme briefschrijvers noemt die benoeming als aanleiding om alsnog een klacht in te dienen, omdat deze auteur zich zorgen maakt over de gezondheid van de medewerkers. De landsadvocaat noemt de nieuwe rol van Arib óók als reden voor het onderzoek naar de klachten, die gaan over „machtsmisbruik”, „een schrikbewind” en „een onveilige werkomgeving”. Dat staat in het advies van de landsadvocaat, dat is ingezien door NRC.  De voorzitter van de ondernemingsraad in de Tweede Kamer, Michel Meerts, zegt tegen de NOS blij te zijn met het onafhankelijke onderzoek naar Arib. Voor hem zijn de klachten over grensoverschrijdend gedrag tegenover toenmalige ambtenaren niet nieuw. „Bij ons is meerdere malen aangekaart dat mensen leden onder dit management.” De omroep sprak ook met oud-medewerkers van Arib die volledig achter haar staan en het onderzoek oneerlijk vinden. ||https://www.nrc.nl//nieuws/2022/09/29/kamervoorzitter-bergkamp-vindt-niet-dat-ze-met-onderzoek-een-mes-in-de-rug-van-arib-steekt-a4143566
2022-09-30||Franse bistrogerechten met uitstekende wijnkaart||De bistro – niet te verwarren met de brasserie –  is een prachtige verschijning. Ze houdt het midden tussen een eetcafé en restaurant waar eenvoudig, goed en betaalbaar eten wordt geserveerd. De sfeer is informeel, ooit waren de gerechten ‘typisch Frans’, maar dat is allang niet meer zo. Als we een hoofdstedelijke bistro binnenstappen is het altijd een verrassing welke identiteit wordt opgediend; we kennen Aziatische bistro’s, knetterdure met obers in zwart-wit en hippieachtige lummelcafé’s met o ja, ook nog iets te eten. Amsterdam heeft het allemaal.  Sfeer  prettige inrichting en  dito terras,  helaas rommelige bediening en weinig aandacht voor de gasten Eten  voornamelijk klassieke Franse bistrogerechten en variaties daarop, zeer uitgebreide wijnkaart Prijs  119 euro (aanbetaling van 20,-) voor twee personen; voor- en hoofdgerecht en samen één nagerecht, inclusief water en wijnen Bar Bistro  Bravour Dapperstraat 26, Amsterdam www.barbistrobravour.nl Bravour in Oost is zowel bar als bistro,  richt zich op Franse gerechten en wijnen en is tamelijk klassiek. De tafels zijn met linnen gedekt, er zijn stoffen servetten en het terras ademt best wat van Parijs.  Totdat we iets willen bestellen, dan belanden we in één klap weer in de stad waar het personeel er niets aan kan doen dat het niet goed is opgeleid. Dat het daarom niet weet dat een gast dus gastvrij ontvangen dient te worden. En dat die gast een kwartier zwaaien en bekkentrekken om aandacht te krijgen best vervelend vindt. Wij zijn die gasten, empathisch en vergevingsgezind, vooral als we horen dat er net een lekkage was, maar zo’n start is nooit vrolijk. Ook omdat er werkelijk niks te knabbelen of kauwen op tafel komt. Ook geen brood. We duiken desondanks met het enthousiasme van kinderen in een tropisch zwemparadijs op de menukaart en hebben binnen een minuut onze keuze bepaald: kippenleverpaté (11,50) en prei (11,50) en daarna bouillabaisse (24,50) en rog (25,-). De grauburgunder waarmee we van wal steken (Wolf, 8,40) is wat zurig terwijl we ’m niet zo kennen (lang opengestaan?), de witte Gascogne (Domaine Chiroulet, 6,50) valt een stuk vriendelijker en ook al is onze relatie met de bediening op de proef gesteld, we vragen om advies. Dat blijkt verstandig, want de gastheer en uitbater is sommelier en heeft veel tijd en aandacht aan de wijnkaart gegeven. Hij komt met een schitterende, loepzuivere en gekoelde Bourgogne pinot noir (Domaine Robert Sirugue, 11,- per glas) en een aromatische Portugese witte Dão (Prunus, 34,- per fles). Bingo! De paté is precies zoals wij paté wensen: zelfgemaakt natuurlijk, boers, smeuïg, met de nodige bitters en zure cornichons. Voor de ander zijn er drie bereidingen van prei met een halfzachte eidooier, krokante kataifi, zalig zompige oesterzwammen en zilte furikake; dit heeft alles om een hitklassieker op de kaart van Bravour te worden.  De rog stelt teleur; hij wordt keurig aan tafel gefileerd, maar mist een korstje en kappertjes of ander zuur, het is allemaal een beetje kaal. Tegelijkertijd volgt het grote raadsel van de avond: de bouillabaisse. Het is een diep bord met kokkels, garnaal, scheermessen, zeebaars, grote stukken niet ontvelde paprika en een dikke, diepbruine saus met een sterke rooksmaak die meer aan barbecuesaus dan aan ingekookte vissaus doet denken. Er komt geen bouillon overheen, dit is het. En ja, we weten dat dit een variant is op de klassieke oerbouillabaisse, maar dit gerecht is uit balans. En, vlek op vlek, er is ook nog erwtencress overheen gedrapeerd, het culinaire misverstand van deze eeuw. We snappen deze bouillabaisse niet. De sla erbij is aangemaakt met een paar druppels goede Franserige vinaigrette en er zit knapperige fijngesneden venkel door, maar helaas schuurt er ook zand tussen onze tanden. Ai, ai.  De geitencheesecake (8,50) op een bodem van bastognekoeken – een van onze heimelijke genoegens – vinden we best aantrekkelijk, alhoewel zoet, maar gelukkig is de bodembedekker wél zuur (limoen) en contrasterend. Het doet pijn niet met een hoger cijfer te komen. De eerlijkheid gebiedt te schrijven dat er nog te veel niet op orde is bij deze relatieve nieuwkomer. En dat dát het gewenste bistrogenot nog in de weg staat. Recensent en journalist  Petra Possel test wekelijks een restaurant in en om Amsterdam. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/29/franse-bistrogerechten-met-uitstekende-wijnkaart-a4143419
2022-09-30||Tuinontwerper Piet Oudolf: ‘Als planten me in de weg zitten, of als ze niet luisteren, daar heb ik een ontzettende hekel aan’||„Toen we hier in 1982 in Hummelo een kwekerij van vaste planten begonnen, verkocht mijn vrouw Anja de planten en ik was heel hard aan het werk om het hier op te bouwen, er was hier niets. Tuinontwerpen, daar kwam ik helemaal niet aan toe. Ik ging de tuin in om te wieden, dan stond ik te zaaien, ’s avonds na het eten meteen weer de tuin in om te wieden of een pad te leggen, of te stukadoren in huis – dat ging jaren zo door.  Lees meer in NRC Magazine #12 Ik had eigenlijk geen richting. Ik was plantengek en ik dacht: we gaan hier planten kweken, dan kunnen we tuinen ontwerpen. Maar ik had geen klanten. Haha. Ik had geen tijd om daar over na te denken. Er was alleen maar de weg vooruit. Je zou nooit adviseren om het zo te doen.  Maar als je het zo niet had gedaan dan was je nu niet waar je was. Zo word je wijs.   Anja en ik ontmoetten in die tijd Henk Gerritsen, met wie ik later het boek Droomplanten heb gemaakt. Hij  was een wilde-plantenliefhebber en -expert, hij was eigenlijk de eerste die wat meer zag in een tuin dan alleen maar bloeiende planten.  We zaten dan met hem en zijn vriend te filosoferen en dan ging het over waarom zou je die planten nou terugknippen als ze in het zaad komen, die zaaddozen zijn ook mooi en geven weer voedsel voor insecten en vogels.  Niet dat ik dat toen  geloofde. Ik reisde in die tijd met Anja veel naar Engeland en daar gingen we alle beroemde tuinen bezoeken, al dat mooi gedecoreerde groen, bloeiende borders met eenjarigen, dat vonden we prachtig.    Maar mede door die gesprekken begon ik het belangrijk te vinden dat er het hele jaar iets te zien was, niet alleen in het voorjaar en de zomer. Ik las boeken over tuinontwerpen die uitlegden hoe je een border moet aanleggen, maar ik dacht steeds: ik kan niet vatten hoe je daar een soort ritme in moet krijgen. Planten zijn moeilijk, de ene bloeit in mei, de ander in juni en de volgende in augustus. Ik ben het zelf gaan uitzoeken en op een gegeven moment viel het kwartje. Maar als je wilt dat er steeds iets te zien is, moet je wel eerst een jaar wachten om te zien hoe het uitpakt.  Ik kom uit een horecagezin, we waren altijd gewend aan een soort vrijheid en zelfstandigheid. Ik had verschillende baantjes en toen kwam ik bij een hovenier te werken en daar merkte ik dat ik een relatie heb met planten. Ik dacht al gauw: ik kan een tuin tekenen, ik kan met mensen praten, ik kan een offerte maken dus ik kan het zelf ook, ik hoef niet bij een baas te werken. Anja werkte toen op de midgetgolfbaan dus die verdiende nog wel iets. Het was wel onzeker, maar twijfelen doe je sowieso. Ik ben naar de avondschool gegaan om m’n papieren te krijgen, en een jaar voor ik m’n diploma haalde, ben ik voor mezelf begonnen.  Ik heb met sommige planten wat minder op. Als ze niet luisteren, daar heb ik een ontzettende hekel aan Ik ben planten gaan zien als een manier om mezelf uit te drukken. Ik heb wel eens wat minder op met sommige planten, als ze me in de weg zitten, of als ze niet luisteren, daar heb ik een ontzettende hekel aan. Maar in principe zit in alle planten wel iets voor een rol of bijrol. Je moet alleen bedenken waar ze kunnen staan.   Ik heb gaandeweg geleerd te kijken, schoonheid te zien in dingen die op het eerste gezicht niet mooi zijn. Ik houd wel van een tuin maken bij een mooi gebouw of in een mooie omgeving, of bij iets interessants. Je probeert   natuurlijk altijd iets mooier te maken met je eigen werk, maar ik vind: mooi plus  mooi is mooier. Het gaat mij echt wel om esthetiek. Ik denk dat ik daarom dit jaar  de Sikkens Prijs heb gekregen, voor kleurgebruik. Daar zit een artistieke kant aan, dat vind ik wel leuk.  Begin jaren negentig kwam hier een groep Zweden op bezoek omdat dat boek Droomplanten in het Zweeds vertaald was, en die zeiden: ‘Piet,  we gaan iets organiseren, we nodigen nog een paar Nederlanders uit en een groep Engelsen en jij moet een lezing geven.’ Ik had nog nooit een lezing gegeven en mijn Engels was heel beperkt, ik vond het doodeng. Maar toen dacht ik: als ik dit niet doe, dan ga ik nooit de grens over. Net als toen ik naar Hummelo ging: als je het nu niet doet, gebeurt het nooit. Dat is wel mijn leefregel. Tuinen in openbare ruimtes, dat is waardoor ik bekend ben geworden, dat deden tuinontwerpers voor mij  niet. Parken waren altijd groen met wat bomen en heesters, geen vaste planten. Dus die manier van ontwerpen viel op. In 2000 kreeg ik een uitnodiging of ik mee wilde doen aan een competitie voor The Lurie Garden in Chicago. Ze stuurden een lijst met deelnemers en ik zag daar beroemde landschapsarchitecten op staan. Toen heb ik gezegd dat ik niet mee kon doen. Wat planten betreft kan ik ze allemaal aan, durfde ik wel te zeggen, maar qua architectuur kan ik het toch niet winnen van die mensen. Als je niet kunt winnen is een competitie alleen maar tijdverlies. Toen zeiden ze: waarom probeer je het  dan niet met een van hen samen te doen? Dus ik heb meteen de sterkste gekozen en toen hebben we die competitie gewonnen. Dat was een mijlpaal in mijn leven!  Ik ben  ’s avonds in m’n eentje met een taxi naar een heel leuk restaurant gegaan en heb dat met mezelf gevierd.  Voor The Lurie Garden heb ik een beplanting gemaakt die in aanleg eigenlijk vrij traditioneel was, maar daar kwam ik in aanraking met mensen die prairies restaureerden. Ik heb daardoor  bedacht: ik ga ook een soort prairie-simulatie maken. Mensen die in Chicago in een appartement wonen die kennen de prairie helemaal niet. En dat kwam weer goed uit toen ik gevraagd werd voor de High Line, een voormalige spoorlijn in New York waar ze iets mee wilden doen. Dat was wel groot, maar ik dacht toen: als ik 100 meter wilde beplanting kan maken, dan kan ik  ook 2 kilometer maken.  Je moet  steeds sprongen nemen. Er is iets in me, dat voel ik heel sterk, er is iets in het leven waardoor ik beslissingen heb genomen die een ander niet heeft genomen en daardoor zit ik nu hier.  Door zo’n High Line ben je dan ineens beroemd. Ik ben liever gewoon. Ik ben geen bekend gezicht, dat scheelt wel een hoop, ik voel me ongemakkelijk als mensen zich zo gaan gedragen van: ‘Hé dat is ’m.’ Belangrijker is dat  de opdrachtgever een aardige man of vrouw is, en wat vooral belangrijk is, is dat je werk gewaardeerd wordt.  Soms willen ze alleen maar je naam gebruiken hè.  Ik heb zo’n ongebreidelde controledrift. Ik moet er zelf om lachen. Dan staan die planten nog in potjes voor ze de grond in gaan, er staan dus 20.000 potjes op de grond, en daar loop je langs en dan zeg ik: die plant íets naar links, die nog iets meer naar de kant. Een potje met een plantje dat later zó groot wordt, dus het maakt niets uit, maar ik kan het niet laten.   Als je voelt dat het niet goed is, dan moet je zorgen dat het anders wordt.” Piet Oudolf is getrouwd met Anja Libbenga. Ze hebben twee kinderen. Foto’s Piet Oosterbeek Meer afleveringen 
				Wijzer
			||https://www.nrc.nl//nieuws/2022/09/29/tuinontwerper-piet-oudolf-als-planten-me-in-de-weg-zitten-of-als-ze-niet-luisteren-daar-heb-ik-een-ontzettende-hekel-aan-a4142360
2022-09-30||Alleen met de mannen, stond op de uitnodiging. Hoezo?||Lees meer in NRC Magazine #12 Een van mijn beste vrienden viert binnenkort zijn verjaardag met een tennistoernooitje. ‘Alleen met de mannen’, stond er in de uitnodiging. Zij beginnen om 15 uur en de vrouwen zijn vanaf 18 uur welkom voor een drankje. Zeker in een tijd waarin we zo veel bezig zijn met inclusiviteit lijkt me dit een ongelukkig gekozen format voor een feestje. Waarom mogen zijn vrouwelijke vrienden niet op het hele feestje komen? Moet ik hier iets van zeggen? Ik wil hem geen rotgevoel geven over zijn eigen feestplan.   Vrouw, 38  (naam  bekend bij de redactie)   Deze kwestie heeft met inclusiviteit niet zoveel te maken, eerder met wellevendheid. Wat is dat voor een uitnodiging, als je maar voor de helft van de tijd welkom bent? Het staat de gastheer vrij om uit te nodigen wie hij wil, aanhang uitnodigen is geen verplichting. Maar een halve uitnodiging is geen uitnodiging, dat is een belediging. Of kan er sprake zijn van een misverstand, zou dit misschien een themafeestje zijn? Bettie Serveert Niet? Of Björn Borg meets Mad Man of iets dergelijks? En dat de vrouw als trophy wife in cocktailjurk mag opdraven zodra de Martini’s rondgaan? U zou er nog even naar kunnen informeren. Intussen kunt u ook een etentje organiseren en uw beste vriend uitnodigen met de mededeling dat hij na het hoofdgerecht welkom is om nog een toetje mee te eten. Martine Kamsma (48)  Ik zou hier geen groot punt van  maken – zeg ik als man, uiteraard. Feestjes of uitjes mogen best exclusief zijn, denk aan ladies night. Betekent dat het uitsluiten van het andere geslacht? Kennelijk heeft de vriend in kwestie behoefte aan een mannelijk onderonsje. Zie het in dit geval als een safe space voor mannen. Trouwens, het zijn maar drie uurtjes, en ook nog in de middag. Me dunkt dat het feest pas na zessen echt leuk wordt. Lotfi El Hamidi (36)  Als hij een van je beste vrienden is, kun je hem hierover even apart spreken. Waarom is het tennistoernooitje alleen voor de mannen? En heeft hij eraan gedacht dat de vrouwen daar ook wel aan mee zouden willen doen? Ik deel je ongemak en wil je meegeven dat het moedig is om hierbij stil te staan. Toch vindt niet iedereen inclusiviteit even belangrijk als jij. En in het ergste geval kun je getroffen worden door het verwijt dat je ‘de sfeer verpest.’ So be it. Als jij maar weet waar je voor staat. Maar uiteindelijk blijft het zijn feestje en is het aan hem om zijn plannen te herzien of niet. Vind je het toch te lastig om er wat van te zeggen voordat het feestje plaatsvindt? Probeer het dan na afloop  met hem hierover te hebben. Zo weet je zeker dat je hem geen rotgevoel geeft. Maar hij mag ook wel denken aan jouw gevoelens. Süeda Isik (25)  Illustratie Lotte Dijkstra Meer afleveringen 
				XYZ
			||https://www.nrc.nl//nieuws/2022/09/29/alleen-met-de-mannen-stond-op-de-uitnodiging-hoezo-a4142368
2022-09-30||Lieke Pansters weeft opzettelijk foutjes in al haar stoffen||Wie langs haar atelier in het centrum van Amsterdam loopt, kan Lieke Pansters (39) zien zitten in het souterrain, gebogen over haar weefgetouw. Nadat het pand in 1670 werd opgeleverd, werd het in gebruik genomen als weverij.  „Op deze verdieping werkte een spinster en hierboven zat de wever”, zegt Pansters. „Toen ik dat  tijdens de bezichtiging hoorde  heb ik direct ja gezegd.”  Lees meer in NRC Magazine #12 Binnen wordt je oog getrokken naar het rek waaraan haar ontwerpen hangen. Truien, rokken en jurken gemaakt van stoffen die zo stug zijn dat het haast sculpturen lijken, uitgevoerd in opvallend heldere kleuren. Doordat Pansters opzettelijk ‘foutjes’ in al haar stoffen weeft – plekken waar de garens te strak of juist te los zitten – zien ze er grillig en overduidelijk handgemaakt uit.  Na jarenlang als freelance mode- en stoffenontwerper te hebben gewerkt, lanceerde ze in juli een webshop met haar eerste eigen collectie onder de naam Studio Pansters. Goed getimed, nu  ambachten als pottenbakken en zelf brood maken een opleving kennen. Ook in de modewereld, waar de fast-fashionketens hun winkels continu aanvullen met nieuwe wegwerpkleren, is er behoefte ontstaan aan handwerk: aan slow fashion. En  Pansters werkwijze is een schoolvoorbeeld van slow.   Ze weeft alle stoffen zelf. In het geval van de lange, gifgroene jurk Otti – vernoemd naar Bauhaus-weefster Otti Berger, die ze bewondert – kost haar dat vier dagen. En dan moet de stof nog vervilt, tot patronen geknipt en in elkaar gezet worden. „Mijn ontwerpen ontstaan heel intuïtief tijdens het weven. Als ik eenmaal een idee heb, kan ik niet meer stoppen. Dan kruip ik ’s ochtends  in mijn pyjama achter het weefgetouw en ga ik gerust tot twee uur ’s nachts door. Ik gedij  goed bij werken in m’n eentje. Weven is een  repetitieve bezigheid waardoor ik in een meditatieve staat kom. Tegelijkertijd ontstaat er ook  iets moois. Ik word er gewoon heel gelukkig van.” Mijn ontwerpen ontstaan intuïtief tijdens het weven. Als ik eenmaal een idee heb, kan ik niet meer stoppen Lieke Pansters  Door al die arbeidsuren zijn haar ontwerpen niet goedkoop. Een mouwloze  top Lisbeth – een verwijzing naar Lisbeth Oestreicher, ook een Bauhaus-weefster –  bijvoorbeeld, kost 890 euro. „Het liefst zou ik iets maken dat voor iedereen toegankelijk is”,  zegt ze. Daarom heeft ze bij weverijen in Italië geprobeerd om haar stoffen machinaal na te maken, in de hoop ze op grotere schaal te kunnen produceren. „Het resultaat was saai. Een stof die in elke winkel zou kunnen liggen. Je zag  dat het niet met de hand gemaakt was.” Ze weeft al  meer dan dertig jaar. „Ik was een echt vrije-schoolkind, altijd dingen aan het maken. Toen ik acht was, kreeg ik met Sinterklaas een weefgetouw. Ik vond het meteen heerlijk om te doen.” Ze groeide op in Boukoul, een dorp vlakbij Roermond. Haar vader was controller bij de gemeente Venlo. Toen Pansters veertien was, verhuisde het gezin naar een klooster in kloosterdorp Steyl, waar haar moeder een retraite met yoga- en meditatiecursussen runde. „In één vleugel woonden de nonnen, in de andere woonden wij. Mijn broer, twee zussen en ik speelden  in de kloostertuin. Steyl is een soort kunstenaarsdorp, met veel creativiteit. Een geweldige plek om op te groeien.”  Ze ging studeren aan de mode-afdeling van ArtEZ in Arnhem. In het derde jaar liep ze stage bij de Griekse (in 2019 overleden) modeontwerpster Sophia Kokosalaki in Londen. Nadat Pansters in 2009 afstudeerde  verhuisde ze naar het Italiaanse stadje Bassano del Grappa om de assistent te worden van Kokosalaki, die daar net was aangesteld als hoofdontwerper van Diesel Black Gold, de luxere lijn van het Italiaanse spijkerbroekenmerk. „Tijdens mijn stage maakten we kleren die haast couture waren, met veel handwerk. Bij Diesel ging het er veel commerciëler aan toe. Het tempo lag hoog, we maakten de ene collectie na de andere. Wat doe ik hier, dacht ik als ik weer honderd broeken aan het tekenen was.” Ze schafte een klein handweefgetouw aan waarmee ze ’s avonds thuis stoffen begon te maken. „Ik miste het enorm om iets met mijn handen te creëren. Ik moést gewoon mooie dingen maken.”  Lieke Pansters
 Na drie jaar vertrok ze bij Diesel en verhuisde ze naar Milaan, waar ze als freelance ontwerper voor allerlei Italiaanse modemerken („geen bekende”) werkte. Ze bleef weven en begon zelfgemaakte stoffen aan haar ontwerptekeningen toe te voegen. Vervolgens werd ze steeds vaker als stoffenontwerper ingehuurd.  Tijdens het researchen van nieuwe materialen was ze de afgelopen jaren al talloze keren op het Japanse Saori gestuit: een in 1969 opgerichte weefschool met een eigen weefgetouw. „Een  eenvoudig, maar doordacht weefgetouw, waarop je de garens makkelijk kunt manipuleren. Daardoor kun je structuren creëren die op een ander weefgetouw moeilijk te maken zijn. Daar een tijdje studeren stond  op mijn lijstje met dingen die ik ooit nog eens wilde doen.” In 2016 ging ze, voor een maand. „Het is er heel idyllisch. De school zit in een piepklein dorp in de buurt van Osaka, in een  mooi houten gebouw omringd door natuur. In de pauzes kun je prachtige wandelingen maken.” Ze kreeg er elke dag van negen tot vijf weefles. „Ik dacht meteen: ik wil nooit meer iets anders doen.” Ze ontwikkelde er de onregelmatige weeftechniek die haar ontwerpen nu kenmerkt. Wel lag ze elke avond op bed met vreselijke rugpijn „Je zit de hele dag op een krukje. Op een makkelijke stoel heb je namelijk niet genoeg bewegingsruimte.”  Bij thuiskomst schafte ze meteen een Saori-weefgetouw aan. In 2017 ging ze opnieuw een maand in Japan in de leer,  de jaren daarop nog twee keer een week. Ze hoopt volgend jaar weer te gaan.  Thuis ging ze door met experimenteren. Eerst met wandkleden, vervolgens met truien voor zichzelf. Na veel uitproberen kwam ze op het mengsel van wol, viscose, katoen en linnen dat haar ontwerpen precies de stugheid geeft waardoor ze een uitgesproken vorm hebben, maar toch zacht voelen. Haar felgekleurde garens komen uit Italië. „Ik word blij van de naïeve schoonheid van deze kleuren. Ik ben ermee begonnen tijdens de lockdown, toen had ik daar al helemaal behoefte aan.”  Door haar truien zelf te dragen, kwamen de eerste bestellingen binnen en kwam ze op het idee een hele collectie te ontwerpen. „Ik vind het een fijn idee dat al mijn ontwerpen van A tot Z in Nederland gemaakt worden.”  Ze laat haar ontwerpen in elkaar zetten bij atelier Made Here in Amsterdam, waar vluchtelingen met een modeachtergrond werken.  Na ruim tien jaar in Italië verhuisde ze in 2019 terug naar Nederland. „Ik miste een omgeving waar meer bruine en zwarte mensen waren”, zegt Pansters, die  in Sri Lanka geboren is en geadopteerd werd toen ze drie maanden oud was. „In Milaan zag je bij de shows en in de campagnes van modemerken inmiddels modellen met allerlei etniciteiten, maar op de werkvloer veranderde er niks. Ik was altijd de enige die er anders uitzag. Ook op modefeestjes. Italië is geen multiculturele samenleving en dat merk je aan alles. Als ik boodschappen deed, klemden mensen hun tas dichter tegen zich aan. Dat werd een mindfuck. Ik ging me zo mooi mogelijk aankleden om naar de supermarkt te gaan, in de hoop dat mensen dan niet zouden denken dat ik iets kwam stelen. Telkens als ik in Amsterdam was, viel dat helemaal van me af. Hier ga ik gewoon in m’n oude gymbroek de deur uit.” Ze heeft de laatste tijd een team professionals om zich heen verzameld (een pr-specialist, een art director, een stylist) dat haar helpt haar merk verder te ontwikkelen. Stap één: op zoek naar verkooppunten. En vervolgens naast kleding,  ook  kussens, spreien en kleine meubels maken. „Mijn grote droom is een complete Pansters-wereld te creëren.”  Haar webshop staat nu een paar maanden online, maar ze kan er nog niet helemaal van leven. „Mezelf verkopen vind ik lastig. Ik moet slimmer worden met Instagram”, zegt ze. Een vriendin die ook in de mode werkt, moedigt haar steeds aan om iets te posten. „Dat helpt, want zelf denk ik er gewoon niet aan. Ik zou het liefst alleen maar weven.” ||https://www.nrc.nl//nieuws/2022/09/29/lieke-pansters-weeft-opzettelijk-foutjes-in-al-haar-stoffen-a4142371
2022-09-30||Column | Onbetaalbare kunst||Vorig weekend was het Groot Rotterdams Atelier Weekend: kunstenaars stellen hun ateliers open voor bezoekers en geven een kijkje achter de schermen. Dus togen we door weer en wind naar Zuid, over de Erasmusbrug, naar West door de Maastunnel, en weer door naar Noord.  Het aantal ateliers dat dit jaar meedeed leek een veelvoud van voorgaande jaren. In de talloze oude schoolgebouwen die Rotterdam kennelijk rijk is, zijn creatieve broedplaatsen ontstaan. Oude klaslokalen zijn omgetoverd tot kleine universums, allen even eigenzinnig met een te benijden sfeer van vrijheid en mogelijkheden. Sommige ruimtes hebben weliswaar meer weg van een uit de hand gelopen hobby, maar het leeuwendeel van de kunstenaars in de ruimtes is naast creatief ook ondernemend. Er zijn kunstenaars die slim gebruikmaken van de doorloop van publiek en hun werk tentoon en te koop stellen, anderen bieden workshops aan om zo de aandacht van de bezoeker wat langer vast te houden. Over de waarde van kunst en cultuur kan in stad en politiek volop worden gediscussieerd, hier werd de kunstenaar echt gevierd. Maar, voor hoe lang nog? Het is niet makkelijk  de waarde van kunst en cultuur in keiharde euro’s te vangen. Iedereen vindt een vorm van kunst en cultuur belangrijk – of het nu de bioscoop, een theatervoorstelling, een concert of een expositie is – maar daarmee heb je nog niet de waarde bepaald. Wanneer er beknibbeld moet worden, door politiek of particulier, is kunst en cultuur het eerste dat de deur uitgaat. Je hoeft immers niet naar het theater, ‘je kan ook een mooie dvd opzetten’.  Toch is het bevreemdend dat een beroepsgroep die geregeld wordt ingezet om hele wijken op te waarderen, zelf niet gewaardeerd wordt. Alsof kunstenaars louter handophoudende veredelde hobbyisten zijn. Niets is minder waar. Hun werk, hun aanwezigheid in de wijken, levert de stad ook iets op. Geef kunstenaars de ruimte in een wijk waar het minder goed mee gaat, en de omgeving floreert. Om het dan toch economisch te maken: de huizenprijzen stijgen en daarmee ook de onroerendezaakbelasting. Kunstenaars in een wijk brengen niet alleen levendigheid met zich mee, ook die keiharde euro’s. Toch zijn het de kunstenaars die na de ‘opwaardering’ met lege handen staan en hun biezen moeten pakken om het pand te kunnen doorverkopen aan de hoogste bieder. Het is de vicieuze cirkel van gentrificatie, waar de kunstenaar uiteindelijk zelf ook de dupe van is. Niet alle bezoekers van het Atelier Weekend waren geïnteresseerd in kunst Tussen (on-)betaalbare (en tijdelijke) werkruimtes en subsidieonzekerheid is het lastig laveren. De bestaanszekerheid van de kunst- en cultuursector is permanent wankel. Na de coronapandemie dreigt met de energiecrisis een nieuw doemscenario – voor grote culturele instellingen, maar ook voor kleine.  De situatie is zo nijpend dat het Directeurenoverleg, belangenbehartiger van de sector in deze stad,  alarm slaat. Het Maastheater berekende dat het dit jaar een derde meer zal moeten betalen dan voorheen, een andere instelling wordt zo op kosten gejaagd dat het maar liefst een miljoen kwijt zal zijn aan de energierekening. Een oud schoolgenootje dat atelier houdt in het centrum vertelt dat de huurprijs van haar atelier is verdubbeld, om de stijgende energieprijzen te compenseren. Het betekent vrijwel zeker een leegloop van kunstenaars. Wat er dan met al die panden gaat gebeuren? Zij heeft er wel een idee bij. Het was haar en haar ateliergenoten opgevallen dat niet alle bezoekers van het Atelier Weekend geïnteresseerd waren in de kunsten. „Het leek wel open dag voor ontwikkelaars, ze kwamen niet om ons werk maar om het gebouw te zien.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/29/onbetaalbare-kunst-a4143444
2022-09-30||Zo koop en verkoop je design op 1stDibs||



Lees meer in NRC Magazine #12



 Lees meer in NRC Magazine #12 „The most beautiful things on earth”,  zegt 1stDibs  te verkopen en daar is niks aan gelogen. De site staat vol meubels, kunst,  juwelen en mode uit het hoogste segment.  De prijs staat er – in tegenstelling tot op sites van galeries – gewoon bij. Je vindt er zeldzame schatten (een Gaetano Pesce-bank voor 31.000 euro) maar ook toegankelijker spullen (Pesce’s kleurrijke glazen schaaltjes voor  80 euro). De ongeveer 4.000 verkopers wereldwijd zijn  uitvoerig doorgelicht. Niks kopen is ook leuk: zie het als een enorm naslagwerk om inspiratie op te doen of je designkennis bij te spijkeren.  Vraag  meteen een offerte voor de verzendkosten aan: met dit soort vaak grote, kwetsbare en misschien wel van een ander continent afkomstige aankopen, kunnen die in de duizenden euro’s lopen. Zeker als je kiest voor de ‘white glove’-service, waarbij je bestelling thuis wordt geïnstalleerd. Onderhandelen over de prijs kan , maar niet zo schaamteloos als op bijvoorbeeld Marktplaats.  Je hebt hier te maken met professionals die de markt kennen. Verkopers betalen 1stDibs een  commissie die kan oplopen tot 20 procent. Het is ietwat onsympathiek, maar de galerie rechtstreeks contacten kan korting opleveren.  Zie eerst maar eens toegelaten  te worden! Bij je aanmelding moet je twee referenties verstrekken. Ook wordt je koopwaar grondig geïnspecteerd. In sommige gevallen komt een 1stDibs-expert  persoonlijk langs.  Ben je binnen, dan is dat een stamp of approval van jewelste en bereik je een vermogend publiek. Verkoop je elders iets en twijfel je over de prijs, dan is 1stDibs de beste plek om de marktwaarde te peilen.  1stDibs is Amerikaans en het gros van de kopers ook. Die zijn momenteel geobsedeerd door Europees design en betalen daar gerust een fortuin voor. Als Europeaan is het soms voordeliger bij een lokaal adres aan te kloppen. Meer afleveringen 
				Vraag en aanbod
			||https://www.nrc.nl//nieuws/2022/09/29/zo-koop-en-verkoop-je-design-op-1stdibs-a4142372
2022-09-30||Scheltens &#038; Abbenes fotograferen liever dingen dan mensen. ‘Modellen bewegen voortdurend, hopeloos’|| „Kijk, hier kan je zien hoe alles er straks uit gaat zien.” Liesbeth Abbenes en Maurice Scheltens, samen het fotografenduo Scheltens & Abbenes, tonen de maquette van de zaal met daarin hun tentoonstelling die op 1 oktober opent in CODA Museum in Apeldoorn.  De maquette staat opgesteld in hun studio in Amsterdam-Noord, in de grote oude aardappelloods die ze acht jaar geleden zelf verbouwden tot een woon- en werkruimte. In het minimuseumzaaltje hangen, piepklein, de foto’s die ze maakten van objecten uit het archief van het museum; oud speelgoed, kleerhangers, fietsbanden, vaandels van muziekverenigingen, een verbleekt mannenhemd.  Er hangt een minuscuul lapje stof – op die plek komt straks in Apeldoorn een halftransparant doek van 2.70 bij 3.20 meter waar een foto van jurken uit het museumarchief op geprint is. De glazen vitrinekasten en de karren waarin hun foto’s straks tentoongesteld gaan worden, zijn nagemaakt met gaas en piepschuim, en staan tot op de millimeter op de juiste plek in het zaaltje. „Ja”, lacht Liesbeth Abbenes, „zo weten we zeker dat het precies wordt zoals wij het willen.”  Zo doen ze dat met alles, niet alleen in hun werk. Hun huis is zo ontstaan: eindeloos tekeningen maken, kleuren testen, proberen, informatie stapelen en zo tot een totaalbeeld komen. En als Scheltens met hun zoon een skateboardramp maakt voor op het schoolplein, dan ziet dat er gewoon heel goed uit. Abbenes. „Ook in zo’n klus dagen we onszelf graag uit. We denken nooit: zo is het wel goed. Het kan altijd beter. Onze kinderen worden daar wel eens gek van.” Liesbeth Abbenes (52) en Maurice Scheltens (50) leven en werken al ruim twintig jaar samen. Hun werk, ze maken altijd stillevens, is een mix tussen productfotografie en installatie. Het zijn gelaagde kunstwerken waarin ze spelen met de werkelijkheid. Soms resulteert dat in puur esthetische beelden (pastelkleurige zeepjes in een glazen vitrine), soms wordt het conceptueel en vervreemdend (zilverkleurige wedstrijdbekers die op Delfts blauwe vazen lijken omdat ze blauw borduursel weerspiegelen). De foto’s werden gepubliceerd in magazines als Fantastic Man, The Gentlewoman en T Magazine, het stijlmagazine van The New York Times. Daarnaast werken ze in opdracht voor onder andere Maison Martin Margiela, Humanrace by Pharrell Williams en Hermès. Dat opdrachtwerk komt met regelmaat terecht in musea en galeries – ze hadden exposities in onder andere Foam en Huis Marseille in Amsterdam, modemuseum Palais Galliera in Parijs en de Biennale für aktuelle Fotografie in Mannheim.  Op uitnodiging van CODA struinden ze door de depots, waar zo’n 30.000 objecten liggen opgeslagen. Ze bekeken de sieradencollectie – CODA heeft met ruim 10.000 objecten de grootste museale collectie moderne sieraden wereldwijd – en openden dozen met historische objecten. Naast hedendaagse kunst en vormgeving besteedt het museum aandacht aan regionaal en lokaal erfgoed. „We raakten al snel gefascineerd door de verpakkingen”, zegt Abbenes. „Veel objecten worden bewaard in grote, lichtbruine kartonnen dozen. Die vonden we gelijk zó mooi. En ook hóé die voorwerpen er dan in lagen. Dat is een belangrijk deel van de tentoonstelling geworden. Door de voorwerpen in hun verpakking te fotograferen, gaan die dozen als een soort lijst fungeren.” Scheltens: „We wilden niet een document maken van: kijk, dit en dit is hier aanwezig in het archief. Het zou veel meer moeten gaan over: hóé kan je zoiets bekijken, puur visueel. We keken niet zozeer naar wát het was, of wie het gemaakt had.” Waar ze wél naar keken: naar materiaal, naar vorm en kleur. Naar de details die de historie van een object verraden: een rafelrand, verkleuring door het licht. Hoe het ingepakt is – een doorschijnend vloeipapier dat nog gedeeltelijk over een vaandel ligt wordt niet teruggevouwen – juist die transparante laag die er zo ontstaat interesseert ze. Door van bovenaf te fotograferen en sterk in te zoomen, worden het soms bijna abstracte beelden.  Scheltens: „Zo’n wit houten speelgoedstoeltje, dan moet je echt even goed kijken: wat zie ik nou eigenlijk?”  Abbenes: „Ja, die ligt ook wel echt heel lekker in z’n doos.” ADO Montessori-stoel, 1934-1939 Foto Scheltens & Abbenes / The Ravestijn Gallery
 




Lees meer in NRC Magazine #12




 Lees meer in NRC Magazine #12 Voor Scheltens & Abbenes is de tentoonstelling in z’n geheel ook een stilleven. Alles is op elkaar afgestemd en hangt met elkaar samen. En omdat ze met objecten werken, in plaats van met mensen, kunnen ze de regie over hoe dat totaalbeeld eruit komt te zien, tot in de kleinste details bewaken. Scheltens: „Toen ik net begon als fotograaf, heb ik nog wel even modeproducties gedaan, met stylisten en modellen.” Abbenes: „Ik weet nog wel dat jij dan zei: met mensen werken geeft zoveel afleiding. Dan ben je met iets sociaals bezig, terwijl je het liefst alleen maar in je onderwerp wilt duiken en je daar volledig op wilt concentreren. En modellen bewegen voortdurend, hopeloos. Zo’n stilleven kan je neerzetten zoals jij dat wilt en dan weet je tenminste zeker dat het niet meer van z’n plek komt.” Mannenhemd van blauw katoen, Veluwse streekdracht, twintigste eeuw. Foto Scheltens & Abbenes / The Ravestijn Gallery Banden van een Sparta MC 50 verpleegsterbrommer, 1960. Foto Scheltens & Abbenes / The Ravestijn Gallery 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/29/scheltens-abbenes-fotograferen-liever-dingen-dan-mensen-modellen-bewegen-voortdurend-hopeloos-a4143314
2022-09-30||Die papyruskwast vrolijkt iedere huiskamer op||Zonder planten geen papieren kranten. Gedrukte kranten bestaan meestal uit pulp van vermalen houtsnippers, of uit gerecycled oud papier. De naam ‘papier’ hebben we te danken aan de papyrusplant: Cyperus papyrus, een moerasplant uit de cypergrassenfamilie, oorspronkelijk uit  tropisch en subtropisch Afrika. Mijn goede vriend Maarten had jarenlang een joekel van een papyrusplant in zijn huis staan. Een dikke groene steel met een grappige groene kwast van fijne sprieten erop.  Lees meer in NRC Magazine #12 Recent is Maarten naar Indonesië verhuisd. Stiekem hoopte ik dat ik de papyrusplant kon adopteren, maar tegen de tijd dat ik het vroeg was hij al naar een  plantenasiel gebracht. Jammer, want van die vrolijke papyruskwast vrolijkt iedere huiskamer op.  Het waren de Egyptenaren die papyrus beroemd maakten door de vezels van de plant (of eigenlijk: planten, want in totaal kenden ze acht verschillende papyrussoorten) voor hun geschriften te gebruiken. Aan de ene kant van een papyrusrol lagen de vezels horizontaal op elkaar. Daar kon op geschreven worden,  aldus Irene Vallejo in haar prachtige non-fictieboek Papyrus. De andere kant, met verticale vezels, was onbruikbaar: daar bleef de pen te veel haken. Er zaten ook andere nadelen aan het product.   „In het droge klimaat van Egypte behielden ze hun soepelheid en lichte kleur, maar in de nattigheid van Europa werden ze zwart en broos. Als papyrus steeds weer vochtig wordt en daarna droogt, valt het op den duur uit elkaar”, schrijft Vallejo. De papyrusplant houdt van een zonnige plek, niet van kou Toch waren de  papyrussoorten voor de farao’s een belangrijk exportproduct. Zo stopte Ptolemaeus V aan het begin van de tweede eeuw voor Christus de levering van papyrus aan de bibliotheek van Pergamon in het huidige Turkije. De Turkse koning Eumenes wilde op cultureel vlak de concurrentie aangaan met Egypte – iets waar Ptolemaeus zo een stokje voor hoopte te steken. Maar Eumenes  was niet voor één te gat vangen, schrijft Vallejo: hij besloot om voortaan alleen nog gedroogde, gelooide dierenhuid te gebruiken om op te schrijven. Dat materiaal werd zo’n succes, dat we de naam ervan, met de naam Pergamon erin besloten, nog altijd kennen: perkament.  Verzorgingstip: de papyrusplant houdt van een zonnige plek,  niet van kou. De plant wil áltijd in natte aarde staan, en houdt van een sproeibeurt op zijn tijd.  Meer afleveringen 
				Plant
			||https://www.nrc.nl//nieuws/2022/09/29/die-papyruskwast-vrolijkt-iedere-huiskamer-op-a4142367
2022-09-30||Te geef: amberkleurige kaasstolp van glasontwerper Andries Copier||Dat Glasfabriek Leerdam internationale allure kreeg is vooral te danken aan Andries Copier (1901-1991). Als dertienjarige begon hij op de etsafdeling. Zijn eerste arbeidscontract is bewaard gebleven: zes werkdagen van tien uur leverden hem een weeksalaris van 50 cent op. De directeur van de glasfabriek signaleerde zijn tekentalent en zorgde ervoor dat de tiener avondonderwijs kon volgen. Die investering loonde: na een kunstopleiding begon Copier in 1922 met het ontwerpen van glas. Toen hij op zijn zeventigste met pensioen ging had hij meer dan tienduizend vazen, glazen, serviezen en andere glasproducten ontworpen, en als artistiek leider op het ontwerp van nog een zelfde aantal producten toegezien. Lees meer in NRC Magazine #12 Copiers gebruiksglas paart eenvoud en technische perfectie aan aantrekkelijkheid en doelmatigheid, het grootste compliment dat je een ontwerper kunt maken. De amberkleurige kaasstolp van geperst glas die NRC Magazine doorgeeft is een ontwerp uit 1939 en maakt deel uit van het Neerlandia-ontbijtservies. Dat servies hoorde bij de H-collectie van Leerdam. De H staat voor Huishoud: gebruiksglas voor het lagere segment in de markt, de winkels in huishoudelijke artikelen en de warenhuizen. Het Neerlandia-servies, beschikbaar in diverse kleuren, bevatte ook borden, schalen en een karaf met glazen. Sommige delen waren multifunctioneel: het eierdopje kan als borrelglas gebruikt worden, het bekerglas als bloemenvaas. Net als bijvoorbeeld het Gilde-glas van Copier was Neerlandia een kassucces. De lage prijs en het gunstige tijdstip waarop Leerdam het servies aanbood, vlak voor de oorlog, speelden daarbij een rol. De stolp werd op Catawiki aangeboden door  Edel Erfgoed uit het Gelderse Klarenbeek, specialist op het gebied van toegepaste kunst uit Nederland. Hij  komt uit een glasverzameling van een mevrouw uit Gelderland, zegt eigenaresse Marleen Endeveld. „Na haar overlijden belde een zoon. Op de zolder stond deze kaasstolp. Of ik belangstelling had?” Tot 15 oktober kunt u via ribbensgeeftdoor@nrc.nl laten weten waarom u deze kaasstolp graag wilt bezitten. De mooiste motivatie (maximaal 100 woorden) wint. In het volgende nummer maken we de winnaar bekend.  De vijzel van Bruno Ninaber van Eyben uit het vorige Magazine is voor  Brigit van Loggem. Ze schrijft: „Oh wat zielig! Een vijzel die gemaakt is met het oog op een glanzende vijzelcarrière en die al ruim 22 jaar in een magazijn ligt te wachten tot het echte leven begint, daar breekt je hart toch van? Laat hem bij mij komen wonen, dan mag hij diverse  malen per week echt vijzelen en shinen met z’n esdoornhouten stamper. Gun hem die beroepstrots. Wij redden hem graag, en met overtuiging.” Meer afleveringen 
				Ribbens geeft door
			||https://www.nrc.nl//nieuws/2022/09/29/te-geef-amberkleurige-kaasstolp-van-glasontwerper-andries-copier-a4142373
2022-09-30||In dit Rotterdams café hangt nog gewoon een condoomautomaat op de wc||Er klinkt nog net geen Ramses Shaffy, op deze herfstige vrijdagavond op het plein aan  de Schiedamseweg, bij de Lage Erfbrug. Het oranje licht van de lantaarnpalen, het kabbelende Schiewater en de regen, wind en bladeren die hun weg naar de keien van historisch Delfshaven vinden, geven dit deel van de stad een filmisch uiterlijk. Mijn gezelschap merkt op dat deze buurt en dan vooral dit plein, eerder een kruising van drie wegen, „het minst Rotterdamse stukje van Rotterdam” is. Terwijl een file van auto’s zich een baan richting de Binnenweg toetert, vloeit het bier achter het lood van de café-ramen rijkelijk. Cafés De Oude Sluis, De Ooievaar, Aan Zet en ’t Kraantje – stuk voor stuk maken ze deel uit van de oudste cafés van de stad. Een kroegentocht is hier niet zomaar een kroegentocht, maar eerder een geschiedenisles waar je dronken van wordt.   Zo leren we  dat Delfshaven tot 1886 een zelfstandig stadje was (gesticht in 1389, toen nog bij Delft horend) en dat het Kraanhuis met het Zakkendragershuisje, om de hoek bij café De Ooievaar en de Oude Sluis, al in 1653 werd gebouwd. Een roemrucht verleden, want de Pelgrim-vaders vertrokken vanuit hier naar Amerika, Piet Hein werd hier geboren en Delfshaven speelde een belangrijke rol in zowel de Jonker Fransenoorlog als de Tachtigjarige Oorlog.  Café de Oude Sluis uit 1912 dankt zijn naam aan de plek waar het is gebouwd; op veertiende-eeuwse sluisfunderingen. Bij binnenkomst valt direct de erker op die boven het water hangt en uitkijkt op de sluisdeuren van de Aelbrechtskolk uit de zestiende eeuw.  Letterlijk boven het water drink je je biertje, dat wordt aangegeven door een soort doorgeefluik dat de bar met de erker verbindt. De kaarsjes op de ronde tafeltjes en de verwarming die hoog staat,  geven een knus, nostalgisch gevoel. Alsof  Jules Deelder of Herman Brood zo binnen kunnen lopen – dat soort nostalgie.  De Oude Sluis heeft negen speciaalbieren op de tap en nog veel meer op de fles. Ik ben slecht in keuzes maken dus de vakkundige barman geeft ons vijf proef-fluitjes met elk  een ander biertje, van schuimig, bloemig Filoubier tot zwaar, hoppig Kasteelbier en fris, fruitig bier van brouwerij de Gele Kanarie. We kiezen ze allemaal.  Sfeer Kroegentochten in Delfs-haven; later op de avond vergeet je vanzelf de geschiedenislessen. Voorzieningen Prima toiletten, vrouwen beneden, mannen boven. Prijzen zijn gemiddeld en de variatie aan bieren uniek. Barpersoneel is met iedereen bevriend.  Geluid Stamkroegwaardig geroezemoes, met zachte, jazzy achtergrondmuziek. Vooral veel gelach en geschreeuw bij ‘karaokebar’ (voor een avond) Aan Zet.  Teruglopend naar de bar om die non-keuze door te geven zit  een groep vrienden lachend te kaarten en stapt een groepje bejaarden binnen,  reisgidsjes in de hand, druk wijzend naar het originele houtsnijwerk dat begin vorige eeuw door de Rotterdamse beeldend kunstenaar Cornelis de Koning is aangebracht op de muren van de Oude Sluis. Ik laat mij vertellen dat die in de jaren zeventig weer achter luifels vandaan werden getoverd door eigenaar Willem Terlouw. En zo is ook de rest van het interieur in vrijwel originele staat.  Er hangen overal vreemde kunstwerkjes, oude posters en flyers van jaren geleden gehouden evenementen zoals kermissen en Spartawedstrijden. Er is een condoomautomaat op de wc (waar zie je dat nog?), er staan mooie bierflessen en beeldjes in vitrines en er liggen Donald Ducks in het raamkozijn. Maar het  belangrijkste: aan het eind van de avond zijn de ruiten dik beslagen en de gasten tevreden beschonken.   De kroegentocht  krijgt  een vervolg in café Aan Zet aan de overkant, waar ieder weekend karaoke-avonden worden gehouden. De Ooievaar is deze avond helaas gesloten, maar is normaal gesproken even stamkroegwaardig als De Oude Sluis en Aan Zet.  Bij die laatste kan je op voetbalavonden op meerdere schermen  de wedstrijd kijken, ook op het terras. Bij Tapperij ’t Kraantje kan je goed biljarten, en bij Soif kan je op een oude werkboot aan de Schie goed eten.  Kortom, in het meest ‘niet-Rotterdamse stukje Rotterdam’ is het heerlijk kroegentochten. Ook als je geen zin hebt in geschiedenis.  Correctie, 14-10-2022: in een eerdere versie stond dat Italiaanse terrazzowerkers het houtsnijwerk aanbrachten in café de Oude Sluis. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/29/hier-hangt-nog-gewoon-een-condoomautomaat-op-de-wc-a4143441
2022-09-30||De eerste food-opleiding begon met poep, het ultieme non food||Hoe zou het eigenlijk met SAM zijn? Zou hij zijn leveranciers een eerlijke prijs betalen? Zou hij nog kombucha maken of  op ghb zijn overgestapt? SAM, het zelfsturende frisdrankfabriek je, de eerste robot die eigendom van zichzelf is en zelf bepaalt wat de klant betaalt en welke receptuur hij gebruikt. Is hij al met pensioen? Lees meer in NRC Magazine #12 De Symbiotische Autonome Machine SAM, in 2015 gemaakt door het ontwerpersduo Arvid Jense en Marie Caye, behoort tot de erfenis van acht jaar food design aan de Design Academy Eindhoven. Toen eetontwerper Marije Vogelzang aankondigde als afdelingshoofd te stoppen, besloot de academie de aparte studierichting af te bouwen tot de laatste lichting klaar was. Studenten kunnen in Eindhoven  nog steeds eten ontwerpen, maar een afdeling food design is er meer. De laatste studenten Food Non Food-studenten zijn voor de zomer afgestudeerd. Je zou kunnen denken: jammer, zonde dat het stopt. Maar Vogelzang, die in de jaren negentig internationaal haar naam vestigde als ‘eating designer’,   kijkt ernaar zoals ze naar de kringloop van eten kijkt. „Waarom zou je altijd maar doorbouwen en meer willen? Het mag ook afsterven en compost worden om op te groeien.” Al is dat dan wél op het moment dat de aandacht voor voedsel groter is dan ooit. Marije Vogelzang Foto Hilde Harshagen
 Toen ze zelf aan de Design Academy studeerde, eind jaren negentig, was food design „eigenlijk niks”, zegt ze.  Vogelzang vond eten ontwerpen „gewoon leuker” dan een tafel of een lamp maken. En waarom zou je zoiets voor de hand liggends als eten negeren?  „Mensen vonden het raar,  je kon het niet bewaren. Eten was voor huisvrouwen en koks.”   Dat voedsel invloed heeft op klimaat, biodiversiteit, sociale verhoudingen en gezondheid, en dat ontwerpers daarover in hun eigen taal een verhaal te vertellen hebben – dat zat nog in niemands hoofd. „Ook niet bij mij.” Zelfs na haar studie vond ze  in de hele wereld maar een handjevol mensen die ook met food design bezig waren. Het duurde nog tot 2013 tot toenmalig directeur Thomas Widdershoven  Vogelzang vroeg om  een afdeling food design  op te zetten. Aan dezelfde academie waar ze zelf niet had durven afstuderen op haar ‘witte begrafenis’ –  een volledig witte tafel vol witte gerechten – uit vrees niet serieus te worden genomen.   De tijden waren veranderd. „Langzamerhand snapte iedereen wel dat  eten is wat alles met elkaar verbindt.” Overal ter wereld waren mensen inmiddels bezig vorm te geven aan de betekenis van eten, vaak helemaal in hun eentje. Ze schreven haar vanuit Rusland, zochten haar op als ze in Japan een lezing hield. Nu ze carte blanche kreeg van de academie, kon ze de kans niet laten liggen. Het werd de eerst kunstopleiding ter wereld met een afdeling food.   Het  begon met poep. Een module over poep voor  alle nieuwe studenten. „Poep is het ultieme non-food”, zegt Vogelzang, en toch ook weer niet. „Poep gaat over gezondheid, microben, en het kan alleen uit eten komen.” Zo liet ze  meteen zien: wat we hier doen is geen styling. „Styling komt pas als laatste, in de communicatie. Wat je maakt gaat over de boodschap.” Er had een soort Marije Vogelzang-school kunnen ontstaan, met jonge ontwerpers die allemaal deden wat  Vogelzang deed. Iets met rituelen,  maaltijden, reststromen of kippen. „Maar de meesten waren toch heel uniek in hun eigen expressie”, zegt Vogelzang. „Ze kwamen met ideeën die ik nooit had bedacht. Of met projecten die heel ver van eten af stonden.”  Er waren studenten die met micro-organismen, virussen en fermentatie aan de slag gingen. En dat kon. „Wil jij alles met paddestoelen? Prima! Het zou zó stom zijn om dat tegen te houden.” Studenten die met levende organismen werken, stellen hiermee ook hun positie als ontwerper ter discussie,  en  de hiërarchische opstelling van de mens  ten opzichte van ander leven. „Als je een stoel ontwerpt, maak je van dood materiaal iets dat blijft, als een schepper, een soort god. Je kunt ook een andere attitude aannemen.”  Planten bijvoorbeeld kun je zien als gewoon een grondstof. Maar als je ervan uitgaat dat planten ‘praten’ door middel van geuren, kun je  hun ‘taal’ proberen te vangen, zoals Merle Bergers doet. Ze ontwerpt parfums die de neus aanspreken zoals planten dat bij insecten doen: aantrekken, afstoten en verdedigen.  Veel jonge ontwerpers, ziet Vogelzang,  zijn bescheidener in de omgang met ander leven en proberen juist de connectie te zoeken.   Het is misschien wat ‘Eindhoven’ typeert: studenten  moeten   hun eigen pad zoeken. En  het curriculum beweegt mee  met hun interesses, over disciplines heen. De Design Academy is meer een kunstacademie  dan een technische opleiding. De beste studenten veranderen je blik, geven je  nieuwe inzichten.  Vogelzang noemt Adelaide Lala Tam, uit Hongkong, die haar verwondering over alle  design rond  leven en  dood van een koe  in al haar projecten liet terugkomen. Ze studeerde af met een automaat, een vending machine die laat zien hoe  een messing kogelhuls uit het slachthuis tot een paperclip wordt omgesmolten. Elke paperclip staat voor het leven van één koe. „Ze ontwerpt zonder oordeel, ze wil vooral laten zien hoe magisch en mooi een koe is. En alles is zó perfect en sensitief uitgevoerd.”  Heel ander voorbeeld: Alexandra Genis, die de smaak van aardbeien tot op moleculair niveau ontrafelde en van alle onderdelen gekleurde objectjes maakte, als bouwsteentjes voor een nieuwe aardbeiensmaak. Je kunt ze  raspen en als losse smaak in gerechten gebruiken. Interessant, vindt Vogelzang, omdat Genis de weerstand tegen kunstmatige stoffen onderzoekt nu veel mensen  ‘natuurlijke’ smaken willen. Genis, dochter van een chemicus, laat zien: alles is moleculair, ook de smaak van een echte aardbei. Artificieel  is niet goed of slecht, en kan juist duurzamer zijn. „Wat is er mis met kunstmatige smaken als je weet dat er nooit genoeg aardbeien zijn voor de hele wereld?” Een enkele keer haalt een student zijn bachelor Food Non Food zonder dat er iets van eten of levende materie aan te pas komt. Zo was er de student met een leeg doosje waaruit een audioverhaal klonk dat het  bestaansrecht van de opleiding en van design in het algemeen ter discussie stelde. Hoeveel  design kan de wereld  aan?, vroeg  Manuel Pellegrini zich af. Hoeveel nieuwe spullen hebben we nog nodig? Als we weten dat grondstoffen opraken en productie samengaat met CO2-uitstoot, wat is dan nog de rol van ontwerpers? „Dat is   een discussie die schoolbreed gevoerd wordt.”  Food design  hoeft niet altijd complex te zijn of grote hedendaagse thema’s  uit te benen. Soms zit de kracht van een ontwerp in de eenvoud ervan. Vogelzang ging eens met een groep studenten naar Libanon. Daar ontmoetten ze  slakkenkwekers die  hun slakken niet meer konden exporteren. Xander Cummins ontwierp voor hen een slakkenworst, zodat de eiwitrijke diertjes niet verloren zouden gaan.  Concreet probleem,  praktische oplossing. Een van de laatste studenten die dit jaar afzwaaiden, doet iets vergelijkbaars. Camille Pelissou komt uit een familie van boeren en worstmakers. In de vleesindustrie wordt seperatorvlees, de laatste flinters aan het bot, gebruikt  voor frikandellen. Varkensoren, -snuiten en -poten gaan naar China –  Nederlanders eten ze niet.  Maar voor kleine boeren is het moeilijk alles van het varken te verkopen. Pelissou maakte met haar All you can’t eat – The Frik Show frikandellen van die restjes,  samen met een kleinschalige varkenshouder-. „Om  te laten zien dat die delen ook economische waarde kunnen hebben.” En lekker kunnen zijn. „Er waren zelfs veganisten die mijn frikandellen aten.” Door de  frikandellen te eten was het dier tenminste geen  afval geworden.  Ik kwam erachter dat design geen object hoeft te zijn. Dat was een geweldige ontdekking Camille Pelissou  Dat ontwerpers niet altijd hoogdravend of abstract bezig zijn, bewijst ook  haar andere project. Pelissou vertaalde de catalogus van de Graduation Show van designjargon naar gewonemensentaal.    Pelissou heeft in Eindhoven  weliswaar niet geleerd hoe je fondsen regelt  voor een project, zegt ze, „maar ik kreeg  wel alle kans om te experimenteren en met experts te werken. Niks was te groot of te gek. Het was één grote speeltuin.” Ze zal niet de enige zijn die na haar afstuderen minder goed weet wat ze wil worden dan toen ze begon. „Ik dacht dat ik ontwerper van voedselproducten zou worden.  Maar ik kwam erachter dat design geen object hoeft te zijn. Dat was een geweldige ontdekking.”      Camille Pelissou gaat, met haar cum laude-diploma, voorlopig terug naar Frankrijk, om zich de in onbruik geraakte kennis en technieken van haar grootmoeder eigen te maken – voordat die verloren gaan.  Als iets opvalt aan de huidige generatie studenten, zegt Vogelzang,  is het  dat ze „heel erg de wereld willen redden”. Geen plastic verspillen, geen dierlijke producten of   kleurstoffen gebruiken. En dan zijn daar de laatste jaren ook nog sociale bewegingen als  #metoo en Black Lives Matter bij gekomen.   Zoveel engagement, „daar  kun je ook in bevriezen”, zegt Vogelzang. „Niet alleen in je materiaalgebruik, maar ook in je denken. Als je heel inclusief wilt zijn, kun je  terughoudend  worden,  om met je ontwerp maar niemand tegen het hoofd te stoten.” Een paar jaar geleden kwam er daarom een module waarin met opzet ethisch incorrecte dingen werden bedacht. „Je hebt een vrijplaats nodig, je moet alles kunnen verzinnen.” Niet ieder ontwerp hoeft de wereld te verbeteren. En niet iedere student hoeft autonoom  food designer te worden.  Er zijn er die commercieel werk voor Römertopf doen, anderen werken voor een hulporganisatie, „maar ze nemen allemaal wel hun Design Academy-blik mee.”  De makers  van robot SAM gaan inmiddels ieder hun eigen weg. Met SAM zelf gaat het goed, zegt Arvid Jense. SAM had werkloos kunnen worden. Maar hij reist veel met kunstenaars en is  naar de Salone del Mobile geweest, de designbeurs in Milaan. Nog steeds maakt hij kombucha en probeert hij zijn publiek ervan de overtuigen dat je met een machine heel goed kan samenwerken. En de blijde boodschap is: er zijn inmiddels drie SAM’s.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/29/de-eerste-food-opleiding-begon-met-poep-het-ultieme-non-food-2-a4142369
2022-09-30||‘Zelfs glas voelt nu ineens aan als een zachte huid’||De Salone del Mobile, de jaarlijkse  designbeurs in Milaan, kon dit jaar eindelijk weer écht doorgang vinden. Maar de twee jaar „verstilling” door de coronapandemie was  nog voelbaar, merkte Mary Hessing, oprichter van WOTH Studio en maker van designtijdschrift WOTH. „Er heeft een soort van versobering plaatsgevonden. Ik zag eerlijke vormen en sobere ontwerpen. Niet dat het dogmatisch is of saai, gelukkig niet. Het gaat meer richting de menselijke maat. Het is dichtbij, tactiel.  De tijd van sneller, groter, beter, flitsender, en alles lekker goedkoop , die tijd is een beetje voorbij „Er wordt in de designwereld al langer geciteerd uit de snoeiharde minimalistische stijl van de jaren negentig, maar dan op een heel poëtische manier ingevuld, zachter. Bij Glass Italia bijvoorbeeld hadden ze een tafel van glas, een keihard en wat afstandelijk materiaal, maar nu met een soort bobbelig gezandstraalde afwerking voelde het ineens zacht aan, als een huid bijna. Sabine Marcelis en OMA maakten voor hun meubels gebruik van koud marmer, maar dan in vriendelijke tinten als subtiel roze en groen.  „De tijd van sneller, groter, beter, flitsender, en alles lekker goedkoop , die tijd is een beetje voorbij. Het is  misschien  wensdenken, maar corona heeft ons dichter bij onszelf gebracht. Vroeger waren we in alle drukte niet zo bezig met het materiaal van de bank waar we op zaten, nu zijn we ons bewuster van hoe iets aanvoelt. Zelfs een merk als Arper, in feite een kantoormeubelmerk, presenteerde zich in een stand als een zachte wereld waarin de muren golven en van stof zijn.” Meer afleveringen 
				Wat wordt het
			||https://www.nrc.nl//nieuws/2022/09/29/zelfs-glas-voelt-nu-ineens-aan-als-een-zachte-huid-a4142379
2022-09-30||Kaakyoga, tonggymnastiek of fillers –  als die droomkaaklijn er maar komt||Als hij één man moet noemen met zijn droom kaaklijn, zegt Stijn de Vries, dan is het de Amerikaanse acteur Matt Bomer. Ook meteen zijn „all-time crush” – dat wilde hij   even benoemen. Ik  google, ook al weet ik dondersgoed wie het is. „Kíjk dan”, zegt De Vries. „Dat is toch niet normáál?” Ik zie een prachtig hoekig gezicht, een kaaklijn zo scherp dat je hem niet mee het vliegtuig in zou mogen nemen. „Ik weet alleen niet of zo vierkant mij zou staan”, zegt hij. Lees meer in NRC Magazine #12 De 24-jarige De Vries maakte deze zomer voor BNNVARA de documentaire Mooi,  Man, waarin hij de worsteling met zijn uiterlijk openbaarde. Want het zijn niet alleen vrouwen die obsessief ontevreden met hun ingeprente onvolkomenheden bezig zijn.  In het begin van de docuserie laat De Vries zich met een stift betekenen door een plastisch chirurg. Niet omdat hij allerlei ingrepen wíl, maar omdat hij dan weet wat die man allemaal zou kúnnen veranderen. Een paar minuten later ziet hij eruit als een poster die niet zou misstaan in een biologielokaal, elke onzekerheid wordt in zwarte stippen en lijnen bevestigd. Aan al die chirurgische ingrepen moet De Vries niet denken, maar één ding wil hij wel: kaaklijnfillers. „Ik vind mijn kaak al een paar jaar een dingetje. Ik  heb best aanleg en als ik hard bijt, heb ik ook wel een goede kaaklijn. Maar hij is niet superpuntig. Het lijkt me mooi om dat te hebben.” De Vries denkt dat zijn werk – hij  was als programmamaker voor BNNVARA vaak op beeld te zien   – het gevoel heeft versterkt. „Mijn ‘man boobs’ kan ik nog wel verhullen met een zwart T-shirt, mijn gezicht zie ik de godganse dag.” Ik heb vroeger weleens kaakyoga gedaan Stijn de Vries maakte de documentaire Mooi, Man  De gedefinieerde kaaklijn als schoonheidsideaal is niet nieuw, zegt Gamze Piskin, dermatoloog en cosmetisch arts bij SkinSensible. „Neem acteur Christopher Reeve, die in de jaren 70 en 80 Superman speelde. Het blijkt uit onderzoeken dat vrouwen mannen met een sterke kaaklijn daadwerkelijk aantrekkelijker vinden.”  Sociale media hebben het ideaalbeeld  versterkt, zegt De Vries. „Op TikTok zie je allemaal van die jongens met zo’n zieke kaaklijn en meiden die daar helemaal gek op zijn.” Daar zijn ook filmpjes populair geworden waarin mensen oefeningen laten zien waarmee je een sterkere, mooiere kaaklijn zou kunnen krijgen. ‘Mewing’ is zo’n trend, een soort tonggymnastiek die je een andere vorm van je kaaklijn belooft. „Ik heb vroeger weleens kaakyoga gedaan”, zegt De Vries. „Dat je je mond heel ver open moet doen en je nek naar achteren, zoiets was het volgens mij.” Het effect van deze oefeningen, net als van de vele soorten ‘kaaklijntrainers’ die je in je mond kunt stoppen en waarmee je jezelf een goddelijk gezicht zou kunnen kauwen, is onbewezen, zegt Piskin. „Er zijn geen goede onderzoeken naar gedaan. En het is niet zoals met buikspieren of biceps, zoveel groter kun je je kaakspieren niet maken. Het meest bepalend is je botstructuur.”  Goede genen dus. En waar die nét niet toereikend zijn, kunnen fillers (met hyaluronzuur) uitkomst bieden. Populair, omdat het geen chirurgische ingreep vergt én omdat ze – als het goed is – na verloop van tijd oplossen. Voor iets wat in de buurt komt van je droomkaaklijn ben je bij de betere kliniek tot wel duizend euro kwijt, zegt Piskin.  De Vries had die stap dus genomen, maar kréég de fillers uiteindelijk niet. Hij liet – „licht hypochondrisch als ik ben” – in zijn docuserie een test doen waarmee op basis van zijn genen voorspeld kon worden of hij grote kans had op complicaties (de foto’s waren niet prettig). Dat bleek zo, dus hield het op, tot zijn schrik én teleurstelling. Inmiddels heeft hij er vrede mee. „Ik zou de kaak alsnog kunnen opvullen met eigen lichaamsvet, maar dat is een grotere ingreep, dan moet ik onder narcose. Dat is het me  óók weer niet waard.” Meer afleveringen 
				beautycase
			||https://www.nrc.nl//nieuws/2022/09/29/kaakyoga-tongymnastiek-of-fillers-als-die-droomkaaklijn-er-maar-komt-2-a4142377
2022-09-30||De eigenaren van de lichtgalerie houden hun lampen soms het liefst zelf||Op de Engelstalige site van Palainco, hun online galerie in vintage lampen, karakteriseren Koos Logger (61) en Ingrid Stadler (57) zichzelf met een  woordspeling als „seriously light minded” – ze houden ernstig van licht. De liefde is zelfs zo groot dat ze zich inmiddels zes jaar fulltime bezighouden met het opsporen en aanbieden van bijzondere, minstens dertig jaar oude lampen. Lees meer in NRC Magazine #12 Stadler was programmamaker bij TV Rijnmond, Logger werkte als marktonderzoekmanager bij een internationaal opererend bedrijf. Vanwege zijn werk woonde het paar vijf jaar in Rome, en daarna drie jaar in Moskou. In Italië begonnen ze met het verzamelen van oude designlampen; in het cultuurrijke Rusland verbaasden ze zich over het gebrek aan historisch besef op designgebied. Dat bracht hen op het idee om terug in Nederland een online lampengalerie te beginnen. Op Palainco.com bieden ze steeds zo’n 175 soms bijzonder zeldzame lampen te koop aan, vooral van Italiaanse ontwerpers. Lampen die niet alleen in een gave staat verkeren – een voorwaarde voor aankoop, zeggen ze –  maar die ze ook voorzien van historische informatie over de ontwerper en de fabrikant. Logger en Stadler ontwikkelden zich tot selfmade designhistorici die regelmatig naar Italië reizen om (soms hoogbejaarde) lichtontwerpers te interviewen en daar op hun site verslag van te doen. „We hebben gelukkig een excuus om bij ze aan te kloppen”, zegt Logger. Onderzoek doen beschouwen ze als het leukste aspect van hun werk. Voordat ze bijzondere vondsten in de etalage van hun digitale galerie plaatsen, nemen de galeriehouders de lampen vaak in huis. „We willen er graag eerst een tijd zelf van genieten”, zegt Stadler. Dat geldt ook voor een aantal lampen uit de toptien die het paar op verzoek samenstelde – slechts twee van de geselecteerde  lampen bieden ze nu te koop aan. Het is een verzameling experimentele Italiaanse tafellampen van eind jaren zestig, begin jaren zeventig. Een spannende en vruchtbare tijd, zeggen ze, waarin de samenleving in beroering was en ontwerpers gretig experimenteerden.   Ingrid Stadler en Koos Logger: „Deze pilvormige lamp staat op een rubberen ring. Je kunt haar daardoor naar believen rechtop of schuin neerzetten. Als je de top openschuift schijnt er direct licht naar beneden. Een ontwerp van bedrieglijke eenvoud, met een bijna perfecte vorm, die de beeldhouwwerken van Brancusi in herinnering roept. Net als bijna alle lampen in deze toptien is dit meer een kunstvoorwerp dan een lamp waarbij je een boek kunt lezen of de huiskamer eens goed gaat verlichten. „Van Ivo Sedazzari weten we weinig. Hij heeft tenminste drie lampen ontworpen en is later in de jaren zeventig juwelen voor mannen gaan maken. Sieraden die al net zo verfijnd zijn als deze lamp.”  „Carlo Nason komt uit een familie van glasblazers in Murano, de eilandengroep bij Venetië. Het klassieke glaswerk waarmee Murano wereldberoemd werd interesseerde de jonge Nason weinig. Hij wilde geen kroonluchters met tierlantijnen maken maar moderne lampen. Deze Lotus-lamp bestaat uit vier in een mal geblazen stukken opaalglas met een blauwzweem. De gelaagdheid zorgt voor gradaties in de transparantie en de kleur van het glas: het lijkt net alsof de zon reflecteert in het water van de Venetiaanse laguna. „Nason heeft heel veel lampen ontworpen. Maar er wordt ook veel ten onrechte aan hem toegeschreven. Toen we Nason interviewden toonden we hem foto’s van tientallen lampen waar online zijn naam bij staat. Van de helft ontkende hij de ontwerper te zijn. Dat is een nadeel van internet: door kopiëren en plakken blijft onzin maar terugkomen.”  „Wat betreft ontwerp en uitvoering kun je zeggen dat alles aan deze lamp klopt. De gietijzeren voet zorgt voor een perfect evenwicht. Het heeft vernuftige scharnieren en een snavelvormig, draaibaar uiteinde met langwerpige openingen waarmee je de lichtintensiteit regelt. Er is eigenlijk maar één ding dat je op deze lamp tegen kunt hebben: ze geeft nauwelijks licht. Meer een verstelbaar kunstwerk dus dan een leeslamp, haha. „Net als van Sedazzari kennen we van D’Ali maar drie ontwerpen. Van deze tafellamp bestaat ook een vloermodel, en dan maakte hij nog een ander tafellampje. Verder weten we haast niks van hem. Waarschijnlijk was D’Ali architect en heeft hij zich gespecialiseerd in het ontwerpen van kleine zeilboten die de koper zelf, zonder speciaal gereedschap, in elkaar kon zetten.”  „Een sculpturale lamp gemaakt van een ongewone combinatie van materialen. Vanuit een marmeren voet schijnt licht op een metalen kubusvormige constructie waarin een plaat plexiglas is bevestigd. De kunststofplaat verspreidt een beetje diffuus licht dat hooguit de ruimte van de lamp definieert. „De Tulpa is eerder een kunstwerk dan design. Een lamp die vragen oproept, bijvoorbeeld over wat ruimte is. Ze is soms omschreven als een metafysisch ontwerp, een lamp die vragen oproept over wat we niet kunnen waarnemen, over leven en dood zelfs.  „Net als veel andere ontwerpers uit deze toptien was Claudio Salocchi architect. Naast avant-gardistische lampen ontwierp hij ook meubels.”  „Twee in een mal geblazen stukken Murano-glas zijn met elkaar verbonden. Door de naad te benadrukken, maakt die duidelijk onderdeel uit van het ontwerp. Delamp heeft een natuurlijke vorm. Moeilijk te zeggen wat het precies voorstelt. De naam, Medusa, is het Italiaanse woord voor kwal. Daar heeft de vorm wel iets van weg. Riva, een veelgevraagd architect, had een heel eigen werkwijze. Zonder nadrukkelijk uitgangspunt ging hij eindeloos door, tot hij uitkwam bij iets waarover hij tevreden was. Hierdoor zijn z’n ontwerpen vaak onnavolgbaar en bijzonder.  „We hadden hem graag eens willen spreken. Diverse keren hebben we zijn antwoordapparaat ingesproken. Maar van een vraaggesprek kwam het niet en vorig jaar is hij helaas overleden.”  „Drie gevouwen schijven roestvrij staal zijn gecombineerd tot een bolvormig lichaam. Als het peertje aan vervanging toe is, moet je de platen losschroeven. Gelukkig hadden we het demonteren gefilmd; het in elkaar zetten bleek knap lastig. „De Luna is een van de circa dertig modellen van New Lamp, een intrigerend, in 1968 in Rome opgericht lampenfabriekje dat maar enkele jaren heeft bestaan. Met lokale ambachtslieden maakte New Lamp van hoogwaardige materialen experimentele lampen in kleine series, veelal ontworpen door architecten. Deze lampen zijn nu zeer gezocht. Dit is vermoedelijk het enige lampontwerp van Rinaldo Cutini. We weten alleen dat hij begonnen is als grafisch ontwerper. Die informatie past wel bij dit ontwerp.”  „Angelo Lelii was niet alleen een groot lichtontwerper maar ook een belangrijk ondernemer. Met zijn in 1947 opgerichte lampenfabriek Arredoluce produceerde hij honderden bijzondere lampen. Eigen ontwerpen, maar ook lampen van bijvoorbeeld Gio Ponti, Nanda Vigo en Ettore Sott-sass. Lelii was een perfectionist die meer oog had voor kwaliteit dan voor marketing, dus zakelijk ging het hem niet altijd voor de wind. „De Cobra, Lelii’s bekendste ontwerp, is technisch een bijzonder vooruitstrevend ontwerp. Een van de eerste lampen met een verstelbare magnetische bol, zodat het licht goed gericht kan worden. Het bijbehorende peertje met bajonetsluiting is speciaal voor deze lamp ontworpen. In de marmeren voet zat de transformator voor de dimmer. Voor 1962 waren dat revolutionaire vernieuwingen.”   „De B.T. 2. was een van de eerste lampen met lage spanning, Bassa Tensione. Uit een doos van roestvrij staal komen zes staaldraden met aan het uiteinde kunststofhouders voorzien van een gloeilampje en een magneet. Als die houders op de metalen basis worden vastgeklikt ontstaan gesloten elektrische circuits en gaan de gloeilampjes branden. De gebruiker bepaalt zelf waar hij de houders vastklikt, zodat de staaldraden een steeds veranderend draadplastiek vormen. „Gruppo A.R.D.I.T.I. was een ontwerpcollectief dat in 1970 voor het eerst van zich liet horen met een satirisch manifest. Daarin ageerden de leden tegen de kapitalistische en consumentistische tendensen van de designindustrie. Vijftig jaar geleden moet dit een ongelooflijk futuristisch ontwerp zijn geweest. Nu is het een object dat nog altijd intrigeert.”  „Ugo La Pietra is een alleskunner: architect, ontwerper, beeldend kunstenaar, filmmaker, muzikant, schrijver, docent. Deze 70 centimeter hoge  lichtgevende sculptuur van plexiglas is extra bijzonder omdat de bovenste bol lijkt te zweven. Hoe La Pietra dat voor elkaar kreeg? De cilinder is transparant maar op de bollen zijn stippen aangebracht. Door een reflector in de onderste halve bol schijnt het licht omhoog: de stippen vangen het licht en daardoor lijkt het alsof de bovenste bol zweeft. „De Globo Tissurato had een paar technische noviteiten. Het was de eerste lamp met een potentiometer om de lichtintensiteit te regelen. In het eerste exemplaar experimenteerde La Pietra ook met techniek waarmee de lamp door geluid aan en uit kon worden gedaan.”  „Deze lamp is ontworpen voor een  garçonnière, een liefdesnest waar mannen hun nieuwe vriendinnetje konden ontvangen. Van deze magische lamp moesten de vrouwen direct onder de indruk raken. Dat is de uitleg die ontwerper Fulvio Ferrari ons zelf heeft gegeven. Zijn lamp bestaat uit een bundel transparante glasstaven met in het hart gekleurde gloeilampjes. In appartementen met donkerbruin geschilderde wanden, destijds de mode, zou de kleurenpracht van de Molecola het volgens Ferrari goed doen. „Voor zijn lichtontwerpen richtte Ferrari in 1970 een fabriekje op, Solka B geheten. Met hulp van een paar parttimers – zijn vader, een trambestuurder, een student, de vrouw van een migrant uit het Zuiden en een lasser die bij Fiat werkte – heeft hij van zo’n twintig tot dertig modellen kleine series gemaakt. Van de Molecola maakte hij slechts twee exemplaren. Toen we deze lamp in het magazijn van een Italiaanse handelaar zagen staan, vielen we achterover: die moesten we hebben. Deze lamp staat al jaren in onze woonkamer. Of ze te koop is? Alleen als het -MoMA in New York haar graag wil hebben.”||https://www.nrc.nl//nieuws/2022/09/29/de-eigenaren-van-de-lichtgalerie-houden-hun-lampen-soms-het-liefst-zelf-a4142376
2022-09-30||Politie ontdekt &#8216;kidnapbus&#8217; en houdt twee mannen aan||De politie heeft woensdagavond een witte bestelbus klemgereden in Eindhoven. Toen de politie de deuren van de bus opende, ontdekten ze een ruimte die speciaal ingericht leek voor criminele activiteiten. De twee inzittenden werden aangehouden. Dat melden Omroep Brabant en  Eindhovens Dagblad.  De politie kwam rond kwart voor elf ‘s avonds in actie in het Eindhovense stadsdeel Tongelre, omdat de bus ‘verdacht’ leek. Volgens Omroep Brabant trokken agenten in kogelwerende vesten twee mannen gehuld in zwarte capuchontruien uit het voertuig, dat bedoeld lijkt voor gevangenentransport. De bus, een Mercedes Sprinter, was namelijk afgesloten met zware cilindersloten en binnenin aan alle zijden beplakt met doorzichtig plastic. In de hoek van de bus stond een koelbox. Eindhovens Dagblad meldt dat de politie „min of meer gelijktijdig” een melding ontving van iemand die claimt in de klemgereden bus te zijn gekidnapt. Het is niet duidelijk waar en wanneer die ontvoering zou hebben plaatsgevonden. „In ieder geval recent, denk aan uren tot dagen voor de controle”, zegt een politiewoordvoerder tegen de Eindhovense krant. De twee inzittenden werden aangehouden op verdenking van ontvoering. Ze zitten vast voor verhoor. De bestelbus is weggetakeld en wordt onderzocht door de technische recherche. ||https://www.nrc.nl//nieuws/2022/09/29/politie-ontdekt-kidnapbus-en-houdt-twee-mannen-aan-a4143562
2022-09-30||Als de kleine zeemeermin ineens jouw huidskleur heeft||De snoetjes van die meisjes. De ogen die het niet kunnen geloven. Hun lach als het toch waar blijkt te zijn. Een week of twee geleden vertoonde Disney een teaser van hun nieuwe film, een remake van De kleine zeemeermin, geen tekenfilm, maar één met echte mensen. Direct daarop gingen op TikTok filmpjes viraal die moeders maakten van hun dochters kijkend naar de film. „Ik denk dat ze bruin is”, zegt eentje, ik denk dat ze nog geen vier jaar oud is. Een ander, hooguit acht, laat zich achterovervallen van verbijstering. „Ze is bruin, zoals ik.” Ongeveer tegelijkertijd kwam online de hashtag #notmyariel tot leven, want er zijn altijd mensen die vinden dat Ariël rood haar hoort te hebben, een witte huid, en blauwe ogen, of groen, paars desnoods, maar zéker niet bruin.  Ik moest eraan denken toen ik naar Over kleur gesproken keek, een serie die HUMAN deze week elke avond uitzendt. Op een onmogelijk tijdstip, namelijk ver na twaalven, praten makers van film en televisie met elkaar over diversiteit en representatie in hun werk. Dat vertaal ik even als: zien we kleur op onze beeldschermen en zo ja, klopt die kleur met hoe mensen van kleur zichzelf zien? In setjes van twee kijken een „maker van kleur” en een „witte maker” naar een filmfragment en daarna vinden, volgens het persbericht van de omroep, „respectvolle uitwisselingen plaats”.  Acteur Daniël Kolf  liet acteur Jacob Derwig een stukje zien uit De Oost, waarin twee Nederlandse militairen vijf Indonesiërs executeren. Kolf vindt het al heel mooi dat de „zwarte bladzijden uit de geschiedenis” nu stof zijn voor filmmakers. Jacob Derwig moet eerst van het hart dat hij het nogal een „mannelijke” film vond. Twee vrouwenrollen. Bijrolletjes. „Eén is een hoertje, de ander een moeder.” Zijn ogen voor de rol van vrouwen in toneel of film gingen vijf jaar geleden pas open, zegt hij. Dat was toen actrice Jacqueline Blom het verdomde om in zijn bewerking te spelen van een toneelstuk van Tsjechov. Ook daarin: twee vrouwenrollen. Een prostituee en een moeder met niet of nauwelijks tekst.  Het gesprek tussen schrijver Manju Reijmer en Pieter Bart Korthuis op dinsdagavond liep over van welwillendheid en wederzijds begrip. Dat zeg ik niet om flauw te doen, maar de mensen in deze serie leken me al tamelijk wakker over waar hun blinde vlekken zitten. Wat niet wegneemt dat de schellen je  alsnog van de ogen kunnen vallen. Woensdagavond zaten cultureel ondernemer Hui Hui Pan en actrice Jennifer Hoffman tegenover elkaar. Er werd een stukje getoond uit Rundfunk, waarin een Chinese maaltijdbezorgster wordt bepoteld door een klant  en daar zwijgend bij blijft glimlachen. Maar dit was een satirisch programma toch, de scène was tenenkrommend bedoeld, het was een gráp. Dat is het probleem niet, zegt Hui Hui Pan. Het probleem, zegt zij, is dat er geen tegenhanger is van dat beeld van die zwijgende, Aziatische vrouw die alles toelaat. „Ik heb drie kleine kinderen, ze zien zichzelf nooit op tv.” Zij wenste zich vroeger blond haar en blauwe ogen, en nu doet haar dochter dat weer, of: nog steeds. En plotseling zat ik weer bij die balletvoorstelling, zeker zestien jaar geleden, het was Kerst. In de grote zaal van het Muziektheater in Amsterdam, kapot dure kaartjes, bomvolle zaal. Doornroosje, met alles erop en eraan. Eén dochter naast me, de jongste van drie op schoot. Eerst stelde ze luidkeels vast dat er niet werd gepraat op het toneel. Stom. Toen kwam Doornroosje het podium op dansen. Doodse stilte op schoot die ik hield voor vervoering. Maar het was stomme verbazing, of eigenlijk: teleurstelling. Haar kinderstem schalde over de achterhoofden. „Doornroosje is Chinees.” En prinsessen mogen haar hebben zo zwart als ebbenhout, maar de huid is altijd wit. Hoe makkelijk is het om die gezichtjes eens bij te kleuren?   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/29/als-de-kleine-zeemeermin-ineens-jouw-huidskleur-heeft-a4143563
2022-09-30||Opinie | Zorg snel voor ontbijt op Rotterdamse scholen, stadsbestuur!||Onlangs verstuurde de Rotterdamse ombudsman een ‘ombudsalert’ waarin grote zorgen werden geuit over bewoners die door stijgende energielasten hun rekeningen niet meer kunnen betalen. Het alert volgde na weken van zorgelijke berichten over de impact van de stijgende rekeningen: mensen die uit schuldhulptrajecten vallen, corporaties en gemeenten die een schuldenexplosie verwachten en voedselbanken die aanvragen in hoog tempo zien toenemen.    Meest aangrijpend was het verhaal over een kind in Lombardijen die tijdens de les duizelig werd en bijna omviel. Hij had drie dagen niet gegeten, omdat zijn moeder geen eten meer kon betalen. Het wakkerde de discussie aan over de mogelijkheid om schoolmaaltijden via de politiek mogelijk te maken. Vorige week was er in de Tweede Kamer voldoende steun voor een voorstel van Volt en D66 om 100 miljoen euro vrij te maken voor schoolmaaltijden.  In de Rotterdamse gemeenteraad is het debat hierover niet nieuw. In een stad waar één op de vijf kinderen opgroeit in armoede, komen hartverscheurende verhalen over lege broodtrommels soms aan de oppervlakte, met als gevolg een politieke roep om maaltijden op school vanuit de gemeente mogelijk te maken. In de raad zien we al jaren dat deze oproepen tegen steeds terugkerende argumenten oplopen: het wordt belangrijk gevonden voor de ontwikkeling en kansen van leerlingen, maar er is geen budget en het wordt niet gezien als verantwoordelijkheid van de gemeente.  Uitzonderingen zijn incidentele projecten, die gefinancierd worden vanuit het Rijk, zoals de pilot ‘ontbijtservice’ in Delfs-haven die wordt bekostigd vanuit coronamiddelen en op dit moment zo’n 1.450  schoolmaaltijden per dag mogelijk maakt. Dezelfde insteek zien we in het huidige coalitieakkoord, waarin staat: „Veel kinderen gaan helaas nog zonder ontbijt naar school. We gaan in gesprek met scholen over de inzet van de rijksmiddelen voor de rijke schooldag om hiermee het ontbijt op school aan te kunnen bieden.” De 100 miljoen euro die nu vrijkomt kan worden gezien als een opsteker voor de coalitiepartijen; het wordt inderdaad mogelijk om maaltijden op school aan te gaan bieden.  Voorstel ‘ontbijtakkoorden’ past binnen een bredere beweging waarin de wijk  wordt gezien als dé plek waar oplossingen gevonden moeten worden Tegelijkertijd is het de vraag hoe de coalitie zich tot deze nieuwe situatie gaat verhouden. Potentieel betekent het namelijk een toename van 1.450 naar 53.000 schoolmaaltijden per dag als alle basisschoolleerlingen in Rotterdam worden bereikt. Een gigantische operatie voor veel basisscholen die op dit moment ook voor andere grote uitdagingen staan, zoals personeelstekorten en leerachterstanden.  Wij vinden dat het college daarom nu een pro-actieve houding moet laten zien door de schoolmaaltijden op korte termijn mogelijk te maken.   Afgelopen weken werd nog eens duidelijk hoe groot de  solidariteit is in de Rotterdamse samenleving. Toen bekend werd dat ‘Johan de Boterhammenman’ het steeds moeilijker kreeg om boterhammen te smeren voor kinderen in de wijk Bloemhof, ontving hij honderden mails van mensen en organisaties die wilden helpen.  Hetzelfde zagen we toen minister Carola Schouten (CU, Armoedebestrijding) hulp aanbood aan de eerder genoemde school in Lombardijen – dat was niet nodig, de school werd al overspoeld met hulpverzoeken.  In die geest wil Volt dat de stad op korte termijn ‘ontbijtakkoorden’ realiseert op wijkniveau. Samen met partners in het wijk-netwerk, zoals ondernemers, religieuze organisaties, welzijnspartijen en wijk-raden en basisscholen zelf. Het idee is dat deze wijkcoalities het belang van de schoolmaatlijden gezamenlijk onderschrijven en realiseren in hun wijk.  Het voorstel past binnen een bredere beweging waarin de wijk  wordt gezien als dé plek waar oplossingen gevonden moeten worden voor de grote uitdagingen in  Rotterdam. In de wijk is er zicht op de bestaande netwerken en faciliteiten die nodig zijn om de akkoorden te laten slagen, zoals een keuken in een huis van de wijk of busjes van welzijnsorganisaties.  Deze wijkstructuren zijn gekoppeld aan verschillende geldpotten van de gemeente, die op z’n zachtst gezegd niet uitblinken in overzichtelijkheid voor bewoners. Door deze potten slim te combineren en een deel van de akkoorden te bekostigen vanuit partners en fondsen is er meer mogelijk dan vaak wordt gedacht.  We willen dat de ‘ontbijtakkoorden’ breed worden gedragen door de wethouders armoede, onderwijs, samenleven, wijken, welzijn en (jeugd)zorg. Als de coalitie  daadwerkelijk wil doorpakken, zal zij moeten laten zien dat  in deze uitdagende periode breed kan worden samengewerkt.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/29/zorg-voor-ontbijt-op-de-scholen-a4143439
2022-09-30||De gewildste vintage meubelen komen nu uit Brazilië||Nog altijd staan interieurbladen en meubelzaken vol met het Amerikaanse mid-century modern van Ray en Charles Eames en de meubels van Scandinavische tijdgenoten als Arne Jacobsen, Finn Juhl en Hans Wegner. En terecht: het zijn wonderen van functionaliteit en ontwerpen van een tijdloze schoonheid. Maar ook koele kikkers. Lees meer in NRC Magazine #12 Nee, dan de naoorlogse fauteuils van de Braziliaanse ontwerper Sérgio Rodrigues. Neem zijn Poltrona Mole (1957), een stoel met een robuust frame van massief, donkerbruin palissanderhout. Aan de dragende constructie hangt een van dikke repen leer gemaakt net waarin olifanteske leren kussens liggen die als een waterval over de armleuningen stromen. Een fauteuil als een hondenmand, een verbeelding van de relaxte Braziliaanse levensstijl. Een stoel ook die aansluit bij de huidige interieurtrend, waarin retro, warme kleuren, ronde vormen en natuurlijke materialen de toon zetten. De rijkdom en verscheidenheid van het naoorlogse Braziliaanse meubeldesign is een recente ontdekking – vermoedelijk de laatste grote toevoeging aan de designgeschiedenis van de twintigste eeuw. Het afgelopen decennium  verschenen pas de eerste gespecialiseerde monografieën. En na de designhistorici volgden de verzamelaars, enthousiast gemaakt door handelaren en veilinghuizen die vintage meubels uit Brazilië aanboden. Diverse bedrijven verzorgden de afgelopen jaren heruitgaven van oude ontwerpen en ook musea schonken aandacht aan het herontdekte design. Poltrona Mole (Zachte fauteuil,1957). Ontwerp van Sérgio Rodrigues. Foto Stefan Schmeling
 Een ontwikkeling die tot tal van verrassingen leidde. Sérgio Rodrigues (1927-2014) genoot al enige bekendheid omdat sommige van zijn ontwerpen ook in de VS en Europa werden geproduceerd. En Oscar Niemeyer (1907-2012) had naam gemaakt als de architect van de belangrijkste gebouwen van Brasilia, de nieuwe Braziliaanse hoofdstad die in 1956 werd ontwikkeld. Maar wie kende de meubels van Joaquim Tenreiro, Lina Bo Bardi, José Zanine Caldas en Jorge Zalszupin, om een paar andere kopstukken van het Braziliaanse meubeldesign te noemen? De Nederlandse film- en commercialregisseur Jelmar Hufen (41) behoorde tot de eersten in Europa die serieus interesse toonden in Braziliaans design. In de aanloop naar het wereldkampioenschap voetbal van 2014 filmde hij in Rio de Janeiro een commercial voor het biermerk Bavaria. Rio voelde als een adembenemende stad, herinnert Hufen zich de opnamen. Maar voor sightseeing had hij  geen tijd; vier dagen pendelde hij tussen de filmset en zijn hotel. Hufen: „In het vliegtuig terug moest ik denken aan de modernistische gebouwen van Oscar Niemeyer en andere Braziliaanse architecten die ik graag had willen zien.” De regisseur zat destijds in een moeilijke periode. Zijn vrouw was op 31-jarige leeftijd aan kanker overleden. Wat wilde hij verder met zijn leven? Hufen gooide het roer om en besloot zijn beroep te maken van wat tot dan toe een „prettige verslaving” was geweest: het verzamelen van vintage design. In Utrecht opende hij in 2015 de H. Gallery. Aanvankelijk verkocht hij daar de modernistische Scandinavische meubels die hij al jaren verzamelde. Maar niet lang na zijn eerste bezoek aan Rio ging hij zich ook specialiseren in design uit Brazilië. Zijn belangstelling voor het land begon met een vraag: hoe waren de modernistische Braziliaanse gebouwen eigenlijk gemeubileerd? Al lezend in online gevonden architectuurartikelen ging er een wereld voor hem open, zegt Hufen. „Ik ontdekte dat een flink aantal ontwerpers speciaal voor die nieuwe architectuur meubels heeft gemaakt en dat die bijzonder van kwaliteit zijn.” De geschiedenis van het modernistische Braziliaanse design heeft stevige Europese wortels, leerde Hufen uit boeken en tijdschriften – met dank aan  Google Translate. Voor en tijdens de Tweede Wereldoorlog kwamen veel jonge Europese kunstenaars, architecten en meubelmakers naar Brazilië, op de vlucht voor de nazi’s of de armoede. De Verenigde Staten hield grenzen gesloten, Brazilië ontving hen met open armen.  De creatieve immigranten maakten zich de Braziliaanse cultuur eigen en combineerden die met hun eigen achtergrond. Zo gaf de Portugese meubelmaker Joaquim Tenreiro (1906-1992) met zijn enorme vakmanschap een heel eigen draai aan de Braziliaanse koloniale meubelstijl. De Pools-Joodse architect Jorge Zalszupin (1922-2020) opende in Sao Paulo een werkplaats waar hij pionierde met de semi-industriële productie van zelfontworpen meubels naar Europees en Amerikaans model. En de Italiaanse architect Lina Bo Bardi (1914-1992), een overtuigd communiste die architectuur opvatte als een politieke en sociale taak, ontwierp bij haar gebouwen in Brazilië meubels die door de materiaalkeuze en de eenvoud aansloten bij de lokale cultuur.  Veel jonge Europese architecten en meubelmakers vluchtten voor en   tijdens WOII  naar Brazilië Een stimulans voor de ontwikkeling van het Braziliaanse design, vertelt Hufen, was het aantreden in 1956 van de linkspopulistische president Juscelino Kubitschek. Hij gaf opdracht voor het ontwerp van de nieuwe hoofdstad Brasilia en maakte een begin met de grootscheepse industrialisatie van het land. Hufen: „Architecten en meubelmakers beleefden gouden tijden. Voor de nieuwe overheidsgebouwen en de opkomende elite van het land konden zij aan de slag.” Met bijzondere resultaten als gevolg, zegt hij, wijzend naar Braziliaanse meubels in zijn showroom. „Deze houten eetkamerstoelen van Tenreiro uit 1960 zijn echt ambachtelijke meesterwerkjes. Zo verfijnd zie je het niet vaak.” Toen Hufen in 2015 voor het eerst op meubeljacht ging in Brazilië, vroeg hij zijn broer mee. „Brazilië, had ik gelezen, is een namaakland. Je hebt werkplaatsen waar gewilde vintage meubels worden nagemaakt. Mijn broer heeft het hout- en meubileringscollege gevolgd. Zijn scherpe oog zou me kunnen helpen om echt van namaak te kunnen onderscheiden, hoopte ik.” De broers maakten een rondreis van twee weken. Op een Braziliaanse advertentiesite had Hufen adressen van handelaren gevonden. Ook kreeg hij tips van een antiquair in Rio. De trip bracht de twee naar sloppenwijken van Rio waar ze niet uit hun taxi durfden te stappen. Hufen: „We maakten rare dingen mee. Een kleine handelaar had buiten onder een afdakje meubels staan die per stuk een Braziliaans halfjaarsalaris moesten kosten. Dat klopte voor mijn gevoel niet. In zijn slaapkamer had de man meubels die me wel echt oud leken.” Op die eerste reis deed Hufen uiteindelijk alleen aankopen bij grotere galeries. Stoelen en een lamp van Tenreiro en een lounge chair van Zalszupin – in totaal twintig meubels, een halve container vol. Toen zijn vracht in Frankrijk was gearriveerd, appte de beheerder van de opslag een foto: ‘Is dit jouw zending?’ Namoradeira (Flirt, 1980). Uit protest tegen de vernietiging van de natuur in zijn land maakte architect José Zanine Caldas meubels van boomstronken uit platgebrande stukken regenwoud. Foto Felipe Varanda Hufen: „Het leek wel alsof ik een verzameling schroot had geïmporteerd. De meubels zouden in kratten worden verstuurd. Daarvoor had ik betaald. In plaats daarvan waren ze op een hoop gegooid en met krimpfolie omwikkeld. Daarbovenop waren andere spullen gestapeld. Bijna alles was beschadigd. Maar ik had een engeltje op mijn schouder: ik kon alles restaureren.” Zijn eerste collectie Braziliaanse meubels zette de H. Gallery op de kaart bij een paar grote Amerikaanse interieurontwerpers. Zij raakten enthousiast over het aanbod op de galeriesite. De H. Gallery groeide in een paar jaar tijd uit naar een onderneming met vijftien werknemers. Hufen regisseert nu nog hooguit twee keer per jaar een reclamespot, „min of meer voor de lol”, zegt hij. De galerie is gevestigd in een bedrijfsverzamelgebouw niet ver van Utrecht CS en is alleen op afspraak open. Van de omzet komt 98 procent uit het buitenland, het leeuwendeel van verzamelaars in de VS, die soms speciaal overkomen.  In Nederland zijn maar weinig grote designverzamelaars, zegt hij: „Vaak hoor ik: ‘Mooie stoel, wat kost ie? 6.000 euro!? Tjee, dat is duur.’ Voor functionele dingen geven Nederlanders niet snel geld uit.”  Hij heeft geluk gehad, zegt Hufen: „Met mijn belangstelling voor Braziliaans design liep ik voor de troepen uit. Ik zat in het eerste hupsje handelaren dat meubels aanbood. Dat ik een Braziliaanse vriendin kreeg verdiepte mijn belangstelling voor het land.” Een paar Franse veilinghuizen zijn de afgelopen jaren begonnen met het organiseren van gespecialiseerde veilingen met Braziliaanse meubels. Het Parijse Artcurial bood in september bijvoorbeeld de ‘Collection de Monsieur M.’ aan, een verzameling van ruim vijftig meubels. Op basis van anonimiteit wil Meneer M. zijn verhaal wel vertellen.  Hij kwam af en toe in Brazilië en leerde de cultuur van het land een beetje kennen. Toen hij zijn eerste eigen woning wilde inrichten, moest hij denken aan een stoel van Oscar Niemeyer die indruk op hem had gemaakt. Hij schrok toen hij een gaaf vintage exemplaar te koop vond: de vraagprijs was een bedrag waarvoor hij vele maanden moest werken. Niet veel later, bij zijn volgende bezoek aan Brazilië, zag hij tot zijn verbazing dat zo’n stoel daar  een fractie kostte van de vraagprijs in Europa. Aanleiding voor hem om meubels te gaan importeren. Eerst op kleine schaal, maar al snel had hij een opslagruimte nodig. In een galerie en de klanten die zich zulke meubels kunnen permitteren, had hij geen trek. De geïmporteerde meubels via veilinghuizen aanbieden leek hem minder rompslomp. In relatief korte tijd bouwde hij een netwerk op. Veel handelaren uit Europa en de VS struikelen volgens hem over de taalbarrière.  Maar als je de weg weet, zegt hij, is handel met Brazilianen gemakkelijker dan je denkt. Inmiddels behoort hij tot de grootste Europese importeurs van vintage Braziliaans design.  De markt is levendig, in Brazilië zijn honderden leveranciers van oude meubels. Volgens Jelmar Hufen richten de meeste handelaren zich op het grote buitenland. Slechts een kleine Braziliaanse voorhoede toont volgens hem belangstelling voor het eigen erfgoed. Dat de meubels zelfs in Brazilië nog relatief onbekend zijn, heeft een duidelijke oorzaak. Ondanks pogingen tot industriële productie is het modernistisch design goeddeels handwerk gebleven. Ze werden in kleine werkplaatsen in bescheiden series vervaardigd, soms zelfs als eenmalige stukken voor privé-woningen.  De militaire machtsovername in 1964 deed de rest. Twintig jaar zat het land min of meer op slot en was er weinig internationaal contact. Daarna duurde het dus nog eens  decennia voordat het modernistische Braziliaanse design aan de vergetelheid werd ontrukt en de (internationale) lof kreeg die het volgens sommige designhistorici al zolang verdiende.  Aric Chen, sinds een jaar directeur van het Nieuwe Instituut in Rotterdam, droeg daaraan bij. Hij publiceerde in 2016  Brazil Modern, een boek over de geschiedenis van het 20ste-eeuwse Braziliaanse meubeldesign. Hij prees het om zijn vindingrijkheid, gratie en eenvoud, die het nationale karakter van het land illustreren. Toen de vintage-importeur die anoniem wil blijven zeven jaar geleden begon, had hij nauwelijks kennis van Braziliaans design. Zijn opslag staat dan ook vol vergissingen: meubels die hij op foto kocht en die bij aankomst in Nederland vervalst bleken te zijn. Van fouten leer je, zegt hij. Schroefjes kunnen oud lijken, maar als hij ze uit een meubel schroeft, ziet hij dat ze gloednieuw zijn. Inmiddels zegt hij nagemaakte gebruikssporen te kunnen herkennen, ook op foto. Etienne Feijns, eigenaar van Mass Modern Design in Roosendaal, zegt dat ook te kunnen. De vintage-handelaar reisde bijna drie jaar geleden voor het eerst naar Brazilië om oude meubels in te kopen. „Ik ging op de bonnefooi. Mijn enige contact was de zoon van een klant, die in Rio woonde. Hij zou me wat vintage handelaren aanwijzen.”  Tijdens zijn twee weken durende inkoopreis bezocht Feijns zo’n twaalf handelaren. Met sommige doet hij sindsdien zaken. Hij kwam ook bij malafide handelaren: „Winkels waarvan ik in eerste instantie dacht: ‘Wow, wat mooi.’ Maar als oude meubels er heel gelikt uitzien klopt het meestal niet. Het Braziliaanse klimaat is heftig. Oud metaal zonder roest, dat bestaat niet. En na tientallen jaren moet fineer door het vocht wel wat bobbelen.” Bij de handelaren waar hij inkoopt is het meestal een bende, zegt Feijns. „De meubels zien er zo oud en afgeleefd uit als je mag verwachten. En ze hebben nog de originele stoffering.” Als oude meubels er te gelikt uitzien klopt het meestal niet. Het klimaat is heftig. Dus het fineer moet bobbelen Etienne Feijns vintage-handelaar Je moet geduld hebben, legt hij uit. Eind september opende in zijn loods in Roosendaal een expositie met ruim veertig meubels van Jorge Zalszupin, vergezeld van een publicatie over de geboren Poolse ontwerper. Een verzameling waaraan Feijns twee jaar werkte en die hij presenteerde in een hoek van zijn loods in een decor met tropische planten. „Ik kreeg een boedel uit één huis aangeboden met twaalf mooie stukken van Zalszupin. Dat leek me een mooi uitgangspunt. Daarna heb ik twee jaar gezocht naar meer stukken van zijn hand.” Inkopen van Braziliaanse meubels is óók een kwestie van gezond verstand, zegt Jelmar Hufen. Zalszupin heeft in 1960 een dranktrolley ontworpen, een rank karretje met palissander bladen en grote messing wielen. Op iedere grote beurs en bij elke gespecialiseerde veiling duikt dat karretje op, zegt hij. „Ik krijg ze ook regelmatig aangeboden. Mij te eng. Ik vertrouw maar een paar handelaren. En als ik geïnteresseerd raak in een kostbaar stuk, wil ik het eerst met eigen ogen zien.” Hufen opent in zijn showroom de deurtjes van een grote kast van caviuna-hardhout, een ontwerp uit de jaren zestig van Zalszupin. „Zie je hoe slordig de binnenzijden zijn afgewerkt?” Een goed teken, zegt hij. „Deze ontspannenheid zit in alles wat Brazilianen doen.”  Hufen en de importeur die anoniem wil blijven zeggen ‘nee’ tegen het overgrote deel van wat zij krijgen aangeboden. Beter te voorzichtig dan te fanatiek, is hun credo. Herkomstgegevens zijn het allerbelangrijkste, zegt Hufen. „Als een handelaar me foto’s kan sturen van het buitenhuis waar de meubels stonden, geeft me dat vertrouwen.” Het meubellabel Etel uit Sao Paulo heeft tientallen klassiekers van Lina Bo Bardi, Zanine Caldas, Oscar Niemeyer, Joaquim Tenreiro en andere ontwerpers in productie. En het Sérgio Rodrigues Atelier in Porto Alegre maakt veertig ontwerpen van Rodrigues, vooral fauteuils. Maar  in moderne Europese meubelzaken is het  Braziliaanse modernisme nog nauwelijks te vinden.  Net als bij vintage meubels vereist het importeren van nieuw gemaakte Braziliaanse meubels doorzettingsvermogen. Dat ondervond Rini Scherpenisse, de eigenaar van de Amsterdamse interieurstudio Mobilia. Hij mailde het atelier van Rodrigues jaren terug met de vraag of hij meubels kon bestellen.  Pas na drie jaar kreeg Scherpenisse antwoord op zijn mail naar Porto Alegre. Met buitenlanders communiceren, transporten organiseren, sommige Brazilianen vinden het lastig, zegt hij. En door het grote verschil in luchtvochtigheid met Brazilië kunnen de meubels niet per containerschip worden vervoerd. „Dan gaat het mis, droogt het hout uit. Wij hebben dat opgelost door vanuit Amsterdam zelf de transporten per vliegtuig te fixen.” Mobilia, zegt Scherpenisse, is nu een van de twee of drie meubelzaken in Nederland met meubels van Sérgio Rodrigues. Tussen klassiekers van Eames en Scandinavische ontwerpers biedt Scherpenisse zes stoelen en een krukje van Rodrigues aan. Mede door het dure transport en de invoerrechten zijn die meubels kostbaar. De Mole, de swingende hondenmandfauteuil, kost bijvoorbeeld ruim tien mille. Hardlopers zijn het niet, zegt Scherpenisse: „Deze meubels geven karakter aan onze winkel. Een Lounge Chair van Eames zie je overal.” De koper moet ook geduld oefenen: in het atelier in Porto Alegre werken ze op bestelling en de levertijd van een fauteuil bedraagt al gauw vier tot vijf maanden. Toch komen klanten die op zoek zijn naar een onderscheidende, lekker zittende stoel soms bij zo’n fauteuil van Rodrigues uit. „Ik heb er net nog eentje verkocht aan een klant die hem in zijn man cave heeft gezet.” ||https://www.nrc.nl//nieuws/2022/09/29/de-gewildste-vintage-meubelen-komen-nu-uit-brazilie-a4142361
2022-09-30||Aantal jongeren met zelfmoordgedachten ondanks einde lockdown amper gedaald||Een zesde van de jongeren tussen de 12 en 25 jaar kampte in juni, na de coronaperiode, nog steeds met serieuze suïcidale gedachten. Dat blijkt uit het vierde kwartaalonderzoek onder jongeren van Netwerk GOR, waar het RIVM aan is verbonden. Daarnaast kampte ongeveer een derde van de jongeren met psychische problemen en pakweg de helft met eenzaamheid en stress.  In de laatste lockdownperiode was het aantal jongeren met suïcidale gedachten bijna verdubbeld: van 9 procent in het najaar van 2021 naar 17 procent tussen december 2021 en februari 2022. Dit percentage was een paar maanden later ondanks het einde van de lockdown dus amper gedaald. Daarnaast was het aantal huisartsbezoeken waarvoor bijvoorbeeld suïcidale gedachten of zelfmoordpogingen de aanleiding vormde, niet minder dan de eerste drie maanden van dit jaar. Het aantal bezoeken was nog steeds 39 procent hoger dan voor de coronacrisis.  In het onderzoek beantwoordden 4.179 jongeren open vragen over de invloed van de coronacrisis op hun persoonlijke ontwikkeling. Hieruit bleek dat veel jongeren de coronaperiode grote invloed op hun leven toedichtten, bijvoorbeeld omdat ze een studieachterstand opliepen. Ook voelden veel jongeren dat ze belangrijke jaren hebben gemist door mentale en fysieke klachten, zoals angsten en vermoeidheid, waardoor sociale contacten afnamen. Op de vraag of ze er in de laatste drie maanden serieus aan hadden gedacht om een eind aan hun leven te maken, zei één op de zes jongeren „deze serieuze gedachten aan zelfdoding wel eens tot heel vaak te hebben gehad”. Stichting 113 Zelfmoordpreventie ziet afgelopen maanden ook een toename in het aantal zelfmoorden onder jongvolwassenen. Het gemiddeld aantal suïcides van jongvolwassenen voorheen was iets meer dan twintig per maand, maar dat aantal zit al enkele maanden boven de dertig. Vooral onder mannen tussen de twintig en dertig jaar was in juni en augustus sprake van een verhoogd aantal suïcides, blijkt uit donderdag gepubliceerd onderzoek van de stichting. Van de jongvolwassenen die in 2021 of 2022 zelfmoord hebben gepleegd, was een ruime meerderheid (70 procent) man en woonde ongeveer de helft alleen. Ongeveer de helft van de mannen en 40 procent van de vrouwen die in deze periode zelfmoord hebben gepleegd, hadden hun opleiding niet afgemaakt. De stichting deed ook onderzoek naar jongvolwassenen met zelfmoordgedachten. Uit deze groep is merendeel vrouw (69 procent) en identificeert bijna de helft zich als lhbti. Deze groep gebruikt ook vaker softdrugs, gamet meer en spendeert meer tijd op sociale media. Een derde van de jongvolwassenen met zelfmoordgedachten heeft in het afgelopen jaar een zelfmoordpoging gedaan.  Praten over zelfdoding kan bij de landelijke hulplijn 113 Zelfmoordpreventie. 
		Telefoon 0800-0113 of www.113.nl||https://www.nrc.nl//nieuws/2022/09/29/aantal-jongeren-met-zelfmoordgedachten-ondanks-einde-lockdown-amper-gedaald-a4143561
2022-09-30||&#8216;Gangsta&#8217;s Paradise&#8217;-rapper Coolio (59) overleden||De Amerikaanse rapper Coolio is op 59-jarige leeftijd overleden. Dat meldt de entertainmentwebsite TMZ donderdagochtend. De rapper, wiens echte naam Artis Ivey is, overleed in Los Angeles tijdens een bezoek aan een vriend. De doodsoorzaak is niet bekend. Tot dusver lijkt het volgens TMZ niet alsof sprake is van moord of doodslag.  De manager van Coolio zegt tegen TMZ dat de rapper naar het toilet ging, maar erg lang wegbleef. Zijn vriend had hem een aantal keer geroepen voordat hij ging kijken en trof de rapper uiteindelijk aan op de vloer van de badkamer. Het medische team dat Coolio ter plaatse doodverklaarde, vermoedt dat hij is overleden aan een hartaanval, zegt de manager.  Coolio is vooral bekend van de hit ‘Gangsta’s Paradise’, die hij in 1995 uitbracht als soundtrack voor de film Dangerous Minds. De rapper kreeg een jaar later een Grammy in de categorie ‘Best Rap Solo Performance’ voor het nummer. Het is een bewerking van ‘Pastime Paradise’ uit 1976 van Stevie Wonder. De clip van het nummer is op YouTube meer dan een miljard keer bekeken.   ||https://www.nrc.nl//nieuws/2022/09/29/gangstas-paradise-rapper-coolio-59-overleden-a4143559
2022-09-30||Vierde lek gevonden in Nord Stream-gaspijpleidingen||De Zweedse kustwacht heeft een vierde lek gevonden in de Nord Stream-gaspijpleidingen. Dat meldt een woordvoerder van deze dienst donderdag aan de Zweedse kranten Svenska Dagbladet en Aftonbladet. Seismoloog Björn Lund zegt tegen Aftonbladet dat een derde explosie „niet wordt uitgesloten”.  De kustwacht zou het lek dinsdagmiddag al hebben ontdekt, toen die per boot en vliegtuig in het getroffen gebied verkeerde. Waarom de informatie twee dagen later naar buiten wordt gebracht, is niet duidelijk. Volgens een woordvoerder van de Zweedse Maritieme Dienst was het vierde lek eerst niet zichtbaar op de radar, omdat het kleiner is dan de andere lekken.  Hoewel de exacte coördinaten niet worden vrijgegeven, is bekend dat het lek zich bevindt tussen twee al bestaande lekken, waarvoor de Maritieme Dienst al een waarschuwing had afgegeven. Twee van de vier lekken bevinden zich in de Zweedse economische zone.  Maandag werden langs Nord Stream 1 en 2 krachtige explosies gemeten. Analisten vermoeden dat Rusland die teweeg zou kunnen hebben gebracht. De explosies, nabij het Deense eiland Bornholm, sloegen gaten in beide pijpleidingen. Volgens verschillende landen zijn de lekken in de leidingen een gevolg van sabotage. Ook Ursula von der Leyen, voorzitter van de Europese Commissie, en NAVO-chef Jens Stoltenberg spreken van sabotage. Denemarken, Noorwegen en Zweden treffen maatregelen om de veiligheid rondom de pijpleidingen te garanderen.||https://www.nrc.nl//nieuws/2022/09/29/vierde-lek-gevonden-in-nord-stream-gaspijpleidingen-a4143558
2022-09-30||Hoe het is om vrouw te zijn in Iran|| Sinds twee weken vinden er massale protesten plaats in Iran, na de dood van een vrouw die haar hoofddoek verkeerd gedragen zou hebben. Opvallend is het hoge aantal vrouwen dat de straat op gaat. Correspondent Melvyn Ingleby vroeg aan enkele van hen: hoe is het om nu vrouw te zijn in Iran?||https://www.nrc.nl//nieuws/2022/09/29/hoe-het-is-om-vrouw-te-zijn-in-iran-a4143557
2022-09-30||Die grijsgedraaide boodschap van Behemoth kennen we nu wel||Metal Behemoth Opvs Contra Natvram 

●●●●●
 ‘We staan quitte”, zei Adam ‘Nergal’ Darski van metalband Behemoth vorige week op Instagram, bij beelden van een vrouw die de posters van hun nieuwe album aan het verscheuren was. „Ik heb jullie boek met leugens jaren geleden verscheurd immers”, voegde hij toe, doelend op een akkefietje waarbij hij in thuisland Polen op het podium een bijbel verscheurde, waarvoor hij werd aangeklaagd. Tja, dat Nergal en Behemoth minstens zo dol zijn op blasfemie als vele Polen op hun heilige boek, dat is geen nieuws. Ook op Opvs Contra Natvram, album nummer twaalf, spuugt hij vuur richting alles wat naar georganiseerde religie riekt. Muzikaal is er wel ontwikkeling – in dynamiek, in de genuanceerde, teruggehouden momenten – en de volle, grootse productie is evengoed om te smullen. Een slecht album is het niet, maar naast het herhalen van hun grijsgedraaide boodschap richting georganiseerde religie, hoor je weinig nieuws. En waar doet dat aan denken…  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/grijsgedraaide-boodschap-behemoth-kennen-we-al-a4143493
2022-09-30||Column | Armoede en champagne||Op zondagmiddag fiets ik naar een man. Een man in nood. Ik ken hem viavia en weet niet hoe hoog de nood is. Hij heeft weinig geld. Het gaat over ‘brieven van de gemeente’ dus dan is alle hulp handig. „Ik heb net gegeten’, heb ik hem nog geappt. Hoe armer de mens, hoe groter het feestmaal. Desnoods van hun laatste centen. Een portiekflat. Vervuild trappenhuis. Even later zit ik naast hem op de bank. Gebogen over een stapel brieven, die hij wel allemaal heeft geopend maar niet helemaal begrijpt. Onmacht leidt vaak tot armoede, door een kleine schuld die groter wordt of een verkeerde beslissing. En armoede leidt tot onmacht, omdat verstandige beslissingen nemen lastiger wordt als je stress hebt over geld. Volgens het CPB leeft 6,7 procent van de Nederlanders onder de armoedegrens, dat wordt 4,9 procent door recente overheidsmaatregelen. Een op de twintig, nog steeds veel. Met armoede loopt bijna niemand te koop. Het wordt verborgen alsof het een besmettelijke ziekte is. Scholen in armere buurten geven álle kinderen ontbijt zodat ook het kind dat het écht nodig heeft het krijgt.  Onzichtbare ellende tot het in je gezicht schreeuwt en je het niet meer níét kan zien. Zoals die jongen van 11 die omviel van de honger. Hij verscheen in deze krant en opeens was hij overal. In de Kamer stelden negen (!) partijen vragen. Want dit kan toch niet, zeiden de politici.  Nee, het kan ook niet. Het kan ook niet dat jij nog niet weet dat dit gebeurt. Overleven kan met potjes en regelingen. Die moet je wel zélf kunnen vinden. En niet bang zijn dat je dat geld later plots moet terugbetalen. In een ‘huis van de wijk’ (buurthuis) in het Rotterdamse Spangen zaten afgelopen week drie frisse stagiairs van de mbo-opleiding ‘juridisch’ klaar om te helpen met invullen van formulieren. Er was geen enkele cliënt.  Op de bank in die portiekflat lezen we in de laatste brief dat de gemeente binnen een week informatie wil. De bewijsstukken meesturen in een envelop. Hij heeft geen computer of   printer. Ik mail de stukken naar een vriend om te printen. Heb je de energietoeslag gekregen? Hij weet niet waar ik het over heb. Samen kijken we zijn bankgegevens terug tot januari. Geen 800 euro te bespeuren. Die gaan we aanvragen. Als ik mijn schoenen aantrek, komt hij met een cadeau. Het is een fles champagne, ingepakt in cellofaan.  „Kan ik niet aannemen.” „Alsjeblieft.” „Nee joh, drink zelf op.” „Ik ben moslim, mag niet.” De fles staat op tafel. Klaar om feestelijk te ontkurken. Alleen, wat zeg ik tegen mijn vrienden als ze vragen wat ik te vieren heb?||https://www.nrc.nl//nieuws/2022/09/29/armoede-en-champagne-a4143554
2022-09-30||Wat vindt NRC | Defensie moet harder zoeken naar Afghanistan-rapport||Een meterslange archiefkast vol dossiermappen in een Defensie-archief in Rijswijk kan de sleutel bevatten. Zit in een van die mappen het Special Report dat een Nederlandse inlichtingenofficier in 2010 in Uruzgan schreef over een mogelijke oorlogsmisdaad door Australische commando’s? Die vraag is maar op één manier echt te beantwoorden: doorzoek de kast. De aanleiding rechtvaardigt alle menskracht die dit vergt. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Uit onderzoek van NRC bleek deze week dat Nederlandse militairen destijds meldingen kregen over een mogelijke executie door Australiërs, de bondgenoten met wie zij de verantwoordelijkheid voor de NAVO-missie ISAF in Uruzgan deelden. Volgens lokale bronnen werd een Afghaanse burger gemarteld en vermoord. De man was eerder aangezien voor de maker van een bom die twee Nederlandse militairen had gedood, maar na onderzoek was Nederland overtuigd geraakt van zijn onschuld. Uit het onderzoek kwam ook een ontluisterend beeld naar voren over de archivering van de missie. Het rapport, waarvan twee papieren exemplaren zouden bestaan, is spoorloos, ook in digitale vorm. Het is zelfs onduidelijk waar het te vinden zou moeten zijn. In de archiefkast in Rijswijk, in een kluis op het ministerie van Defensie in Den Haag of elders?  De plaats waar het al lang zou móéten liggen is duidelijk: op het bureau van de speciale aanklager die in Australië is aangesteld om de bedroevend lange lijst aan mogelijke Australische oorlogsmisdaden in Afghanistan te onderzoeken. De naam Abdul Jalil – de gedode Afghaan in kwestie –  kan worden toegevoegd aan de lijst van 39  burgers en krijgsgevangenen die – zo concludeerde de Australische generaal-majoor Paul Brereton in 2020 – vermoedelijk door Australiërs zijn vermoord.  Breretons observaties over de cultuur binnen de Australische elite-eenheden waren ronduit schokkend: executies van Afghanen dienden soms als een ontgroeningsritueel voor jonge militairen, eenheden voerden onderling competitie over het aantal kills, verantwoording afleggen bleek niet nodig. Na het Brereton-rapport beloofde toenmalig premier Morrison gerechtigheid. Twee jaar later staat echter alleen een voormalig legerjurist terecht, die  documenten  over de misstanden naar de media had gelekt, na tevergeefse interne meldingen. Dat gegeven vergroot de noodzaak om het Nederlandse rapport te vinden. Het staat de Australische justitie uiteraard vrij om ook zonder rapport  een onderzoek naar het incident in te stellen, maar dit document zou een extra aanmoediging kunnen zijn en bevat wellicht belangrijke informatie.  Dit gaat echter niet alleen over Australische verantwoording. Alle staten moeten het internationaal humanitair recht naleven, wat onder andere betekent dat ze geacht worden op te treden bij het vermoeden van een oorlogsmisdrijf. Het zoek raken van het rapport verhoudt zich slecht tot deze plicht. De rommelige archivering van de ISAF-missie – Nederlands belangrijkste militaire optreden in decennia – roept bovendien de vraag op of er meer informatie mist die nog relevant kan blijken te zijn. Dat  er  alsnog geld komt voor een betere archivering is positief, maar het is afwachten of dat voor dit rapport nog zin heeft – en het niet jaren geleden al in een papierversnipperaar is verdwenen, bewust of onbewust. Harder zoeken, tot alle opties zijn uitgeput, is het enige wat erop zit.||https://www.nrc.nl//nieuws/2022/09/29/defensie-moet-harder-zoeken-naar-afghanistan-rapport-a4143544
2022-09-30||Banaan gegooid naar speler Brazilië||In Brazilië is grote ophef ontstaan nadat de Braziliaanse voetballer Richarlison  dinsdag tijdens de oefeninterland in Parijs tegen Tunesië een banaan naar zich toegeworpen kreeg. Voorzitter Ednaldo Rodrigues van de Braziliaanse voetbalbond sprak in een bericht op Twitter zijn afkeur uit over deze vorm van racisme. „Deze keer heb ik het met eigen ogen gezien. Dit schokt ons allemaal”, zei de bondsvoorzitter na de met 5-1 gewonnen oefeninterland in het Parc des Princes. Vanuit het publiek werd een banaan naar de feestende Brazilianen gegooid nadat Richarlison voor de 2-1 had gezorgd. De Braziliaanse bond publiceerde daar op Twitter een foto van. „We moeten onthouden dat we allemaal hetzelfde zijn, ongeacht huidskleur, ras of religie”, aldus Rodrigues. „Racisme moet strenger bestraft worden. De strijd tegen racisme gaat niet om één zaak. We hebben een fundamentele verandering nodig om dit soort misdaden van de wereld uit te bannen.” Voor de aftrap hadden de Braziliaanse spelers geposeerd achter een bord met daarop de tekst ‘zonder onze zwarte spelers, hadden wij geen ster op ons shirt staan’. Er prijken op het shirt van de ‘Seleção’ vijf sterren, die staan voor de vijf veroverde wereldtitels.  De internationals kwamen juist met dat  statement naar aanleiding van de racistische bejegening van Vinícius Júnior, de Braziliaanse aanvaller van Real Madrid. Fans van Atlético Madrid maakten onlangs apengeluiden tijdens de wedstrijd tegen Real. Vinícius kwam tegen Tunesië na rust in het veld.  Richarlison  zei woensdag te hopen dat de supporter die de banaan gooide wordt geïdentificeerd en gestraft. De aanvaller van Tottenham Hotspur zei het voorval zelf niet te hebben gezien „Ik sprak erover met Roberto Firmino. Ik zei tegen hem dat ik denk dat God ervoor heeft gezorgd dat ik het niet zag”, zei Richarlison. „Omdat ik niet weet wat ik dan zou hebben gedaan in het heetst van de strijd.” Richarlison haalde ook het incident met zijn ploeggenoot Vinícius Júnior bij Real Madrid aan. „Je zag wat er recentelijk met Vinícius gebeurde, en nu dit, in een stadion. Hopelijk leert dit incident andere mensen dit niet te doen.” (ANP)||https://www.nrc.nl//nieuws/2022/09/29/banaan-gegooid-naar-speler-brazilie-a4143531
2022-09-30||Column | Wikifiel||Gisteravond had ik het met vrienden over de dingen waar we dankbaar voor zijn. Na het bezingen van liefde, gezondheid en werk werd het tijd voor de kersen op de taart, de dingen waar je niet meteen aan denkt bij geluk of welzijn maar die daar wel enorm aan bijdragen. Mijn beste vriendin prees de tandheelkunde, mijn neef de ruime keuze voor veganisten in restaurants, en de rest de Formule 1.            Ik vertelde dat de noisecancelling koptelefoon mijn bestaan aanzienlijk had verbeterd.  Maar toen ik naar huis wandelde, besefte ik dat er nog een veel grotere kers is: Wikipedia.          Ik groeide op met de grote Winkler Prins-encyclopedie, die uit 25 in leer geklede bakstenen bestond. Ik kon er uren in snuffelen. Ooit brak ik twee middenvoetsbeentjes toen een deel uit mijn handen glipte en op mijn voet belandde. Toen ik Wikipedia ontdekte, was ik meteen verkocht. Eindelijk een naslagwerk waarbij je niet je vingers aan de bladranden sneed, of als je hem liet vallen in het loopgips moest. Sindsdien breng ik er dagelijks een uurtje op rond, struinend, surfend, weetjes opslurpend.       Gisteravond ontdekte ik Nezahualcoyotl (1402-1472), de Azteekse Marcus Aurelius. Een filosofische koning die bekendstond om zijn vredelievendheid (hij liet een tempel bouwen waarin géén mensenoffers mochten worden gebracht) (in de overige tempels gingen ze nog wel door, maar hee het was een begin) maar die vooral de geschiedenis in ging vanwege zijn poëzie.            Terwijl buiten de herfst huishield, las ik gedichten die gisteren geschreven hadden kunnen zijn, zo helder en toegankelijk waren ze. In een ervan vertelt Nezahualcoyotl hoe blij en rijk hij wel niet is. Na zijn waardevolste bezittingen te hebben opgesomd, zegt hij opeens, vanuit het niets:   ‘We zullen vergaan’. Hij raadt de lezer aan om het er nog van te nemen, en vervolgt met de boodschap dat alles eindig is: ‘Zelfs jade versplintert,/ zelfs goud breekt,/ zelfs vogelpluimen rafelen uiteen’, om te besluiten met: ‘We zijn niet voor altijd op aarde, we zijn er maar voor even.’             Ik dacht: dank je, grote moderne tijd. Dat ik me mag warmen aan de gedachten en gedichten van iemand waar ik nog nooit van had gehoord. Dat er iets bestaat als het schrift, als encyclopedieën en geschiedschrijvers. Natuurlijk zijn er mensen die weinig hebben met feitjes waarmee je de radiator niet kan ontluchten. Maar voor mij zijn het cadeautjes.     Nezahualcoyotl schreef trouwens dat poëzie helpt om de pijn van het leven te verzachten. Kennis verhoogt op zijn beurt weer de lol van het bestaan. En zo trek ik, terwijl de dagen donkerder worden, van lemma naar lemma. Door kamers waar ik altijd welkom ben, waar eerderen voor mij het licht aandeden.||https://www.nrc.nl//nieuws/2022/09/29/wikifiel-a4143517
2022-09-30||Opinie | Krijtstreep||Voor de ouderavond heb ik alvast m’n goeie goed aan: een zwarte jumpsuit met een krijtstreep. M’n leerlingen uit 5 havo zien het voor het eerst en reageren enthousiast: „Mooi pak, mevrouw!” Een meisje vooraan zegt: „Het doet me ergens aan denken…” En ze probeert erachter te komen wat het is. „Het krijtstreeppak van je opa?” vraag ik. Nee, dat is het niet. Ze denkt hard verder. „Ik weet het”, roept ze, „m’n dekbedovertrek!” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/29/krijtstreep-a4143514
2022-09-30||Gestoofde aubergine met paprika en tahin||Gebruik voor deze stoof een pan met een dikke bodem en serveer het gerecht met brood of rijst. Snijd de ui in hele dunne ringen, maak eventueel gebruik van een mandoline. Verwijder de lijsten en zaden van de paprika’s en snijd de paprika in grove blokjes. Snijd de rode peper heel fijn, afhankelijk van je smaak verwijder je wel of niet de zaden en lijsten. Halveer de cherrytomaten en verwijder het groene harde stukje. Verwarm de olie in een pan met dikke bodem. Voeg de uien toe en bak ze glazig, gebruik een siliconen spatel om de groenten om te scheppen. Pers de knoflook uit over de uien en roer een paar keer goed door. Voeg alle groenten toe; houd een handje tomatenblokjes apart. Voeg 30 ml water en de tahin toe. Roer zacht door en laat het geheel een paar minuten pruttelen. Voeg dan de suiker en kurkuma toe. Voeg vervolgens de helft van het sesamzaad toe en eventueel nog wat extra water om de gewenste structuur te krijgen Proef en voeg (Maldon) zout toe naar smaak. Meng voor het serveren de rest van de tomaat erdoor, besprenkel met de rest van het sesamzaad en eventueel met extra olijfolie en wat peterselie.  Voor 4 personen: Esther Erwteman Tahin Fontaine Uitgevers 256 blz. € 33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/29/thuiskok-gestoofde-aubergine-met-paprika-en-tahin-a4143509
2022-09-30||Sudoku van donderdag 29 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/29/sudoku-a4143507
2022-09-30||In het midden||Horizontaal:  1.  ‘Na 20 jaar weer iemand van __ erkend’ 5. Huis __, stuk van Sartre 9.  Raast over Florida 12.  Héél groot 13.  __ Got No, I Got Life, Nina Simone 14.  Italiaanse zender 15.  Past voor boom of voeding 16.  In zo’n wereld gelooft de idealist 17.  Voor jong en oud 18.  Instapper 21.  De e van i.e. 24.  Watermerk 26.  Lang geleden 27.  0,0001 kilo 28.  Aan de lopende band 29.  Knorrig 31.  Ondoordacht bouwwerk 32+34. Schrijft het Boekenweekgeschenk 35.  Tussen zèta en thèta 36.  Von Trier, Eriksen, Andersen 37. The Handmaid’s __     Verticaal   1.  Veelal Haags gebouw 2.  Overeenkomst 3.  E-mineur 4.  Door Eric bezongen vrouw 5.  Bereden strijders 6.  Past voor keur of spelen 7.  Niet gezien 8.  __ verhalen 9.  Wüst of Van Ditshuyzen 10.  Uitgangspunt 11.  Kleiner wordt het niet 19.  Oom van Roald 20.  Verbeten 22.  Tussen bèta en delta 23.  Zit met Conny en Maarten op VWS 25.  Is essentieel bij een detective 27.  Past na man of kikker 30.  Voorvader 33.  De mensen  Oplossing puzzel 28 september. Horizontaal: 1. HARDOP 6. MAGIC 10. ALIE 11. RIVALE 13. APENKOP 15. GETOB 17. RE 18. ELBA 19. IRA 23. HEN 25. EREN 26. NP 28. OBERS 30. MATADOR 32. POETIN 33. COCU 34. TOTEN 35. GEKNOT   Verticaal: 1. HAARDHOUT 2. ALPE 3. RIE 4. DENEN 5. PROBZ 6. MAGNEET 7. ALE 8. GETIK 9. CUBA 12. IPA 14. KLETSEN 16. ORINOCO 20. INEPT 21. WRANG 22. SNACK 24. EB 25. EMI 27. PRUT 29. ROE 31. DON  In het midden: INEZ WESKI  ||https://www.nrc.nl//nieuws/2022/09/29/in-het-midden-a4143506
2022-09-30||Gloeiend samenspel en  experimenteerdrift||Bij de eerste klanken waan je je even in oosterse sferen, maar dan neemt het Tweede strijkkwartet van Benjamin Britten alweer een andere wending, zonder dat aanvankelijke mysterie af te schudden. Het Belinfante Quartet is hoorbaar dol op Britten; in het lange derde deel, ‘Chacony’, zetten ze de tijd prachtig stil. Op zijn originele, ruimtelijk opgenomen debuut-cd combineert Belinfante werk van Britten  met Plan and elevation van Caroline Shaw, een even eigenzinnige als aanstekelijke gids-in-klanken van landgoed Dumbarton Oaks. Daartussen toveren ze nog een danssuite (1651) van John Playford uit de hoge hoed. Een opzwepende jig die plots een melancholieke wending neemt, klappen en stampen en zingen – maar net als je denkt dat Belinfante een doorstart als folkband overweegt, volgt er een beschaafd barokdansje, dat weer uitloopt op een rock-groove. Gekoppeld aan gloeiend samenspel maakt deze vrolijke experimenteerdrift van Ellipse een bijzonder album. Klassiek Belinfante Quartet Ellipse 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/gloeiend-samenspel-en-experimenteerdrift-a4143497
2022-09-30||Steve French maakt heerlijke mijmersongs||Het klinkt zo simpel, maar  is een kunst die maar weinigen echt beheersen: achteloze liedjes met quasi-nonchalante zanglijnen maken die ongemerkt voorbij lijken te kabbelen en toch blijven hangen. Grootmeesters als Pavement, Sebadoh en Guided by Voices blinken erin uit, maar Cees Paris kan het ook.  Na de lockdown reanimeerde hij  indie-band Steve French (inclusief leden van Canshaker Pi en Personal Trainer, waarin Paris óók gitaar speelt) en schreef een vervolg op de uitstekende debuutplaat Lightning Tiger Running (2019). Afgezien van de onstuimige Strokes-gitaren in ‘Solid Days’ en ‘Rain over the Sea’ klinken de stukken op Dog kalmer dan zijn voorganger, maar dat geeft niets. Paris combineert pakkende oorwormen met bezwerend getokkel en wisselt zijn droogkloterige gemijmer (‘Waar denken honden aan als ze in een auto zitten?’) soms af met een perfect getimede, wankele kopstem waarin de oprechtheid het wint van zuiverheid. Het lijkt terloops voorbij te glijden, maar blijft onherroepelijk in je hoofd zitten. Indiepop Steve French Dogs 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/steve-french-maakt-heerlijke-mijmersongs-a4143496
2022-09-30||Kippenvel uit het gouden Hollywoodtijdperk||De Britse dirigent John Wilson richtte in 2018 het orkest Sinfonia of London opnieuw op, ooit befaamd om zijn fraaie strijkersklank. Op Hollywood Soundstage zet Wilson zes filmcomponisten uit het Gouden Hollywoodtijdperk in het zonnetje, voornamelijk Europese componisten die naar Hollywood trokken, onder wie Erich Wolfgang Korngold, Max Steiner en Franz Waxman. De strijkers smachten in het vaak gecoverde thema van David Raksin uit de film Laura (1944) en spelen op gloedvolle wijze de prachtige wals uit My Fair Lady (1956, van Frederick Loewe). Maar ook de koperblazers zijn fenomenaal.  Het hart van Hollywood Soundstage wordt gevormd door uitstekend gespeelde suites uit Hitchcocks Rebecca (Waxman), het Bette Davis-melodrama Now, Voyager (Steiner) en The Wizard of Oz (Herbert Stothart). Als de melodie van ‘Somewhere Over the Rainbow’ klinkt, volgt geheid kippenvel. Filmmuziek Sinfonia of London o.l.v. John Wilson Hollywood Soundstage 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/kippenvel-uit-het-gouden-hollywoodtijdperk-a4143495
2022-09-30||Spacemuziek met majestueuze sax||Is het jazz, is het spacerock, is het dance? De muziek van het Britse trio The Comet Is Coming laat zich moeilijk categoriseren, al wijzen de aanwezigheid van tenorsaxofonist Shabaka Hutchings (Sons of Kemet) en de uitgave op het legendarische label Impulse! op jazz-antecedenten. Het space-element is voornamelijk afkomstig uit de pulserende synthesizers van Dan ‘Danalogue’ Leavers, op dit vierde album wat strakker gedoseerd dan in de doorlopende flow van het voorlaatste The Lifeforce en appendix The Afterlife. Centraal staat nog altijd de majestueuze sax van Hutchings die honkt, fluistert, scheurt en  soms verwoestend tekeergaat. Titels als ‘Tokyo Nights’ en ‘Atomic Wave Dance’ bieden wat ze beloven: jachtige stadsmuziek en een springerig dansritme waarin de drums van Maxwell ‘Betamax’ Hallett de kern vormen voor Shabaka’s patroon van staccatonoten. In ‘Mystik’ schurkt The Comet zelfs tegen het symfonische, rechtstreeks van de planeet Zork. Jazz The Comet Is Coming Hyper-Dimensional Expansion Beam  
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/spacemuziek-met-majestueuze-sax-a4143494
2022-09-30||Indirect Klangstof pleegt overval via de achterdeur||Koen van de Wardt, alias Klangstof, bouwt gestaag aan een ingenieus oeuvre. Of het nu is met elektronische middelen of met akoestische instrumenten, steeds zorgt hij  voor indirecte verlokking, als een overval via de achterdeur. Op zijn  derde album Godspeed to the Freaks  hebben de akoestische instrumenten de overhand. Drums klinken als drums, zonder de schuifelende klank van eerdere albums. Dat leidt tot een helderder geluid maar een al even doorwrochte opbouw. Van de Wardt schrijft uitgerekte songs, als ‘Truth’ en ‘The Alarm’, waarin de muzikale elementen in brokjes worden uitgestrooid. De melodielijn van bas en gitaar zweeft voorbij, terwijl de zang meer en minder op de voorgrond treedt, op een subtiel psychedelische manier. Verrassend is de samenwerking met zangeres Tessa Rose Jackson, van Someone, in ‘How I Feel’. Hun koelbloedige zangstemmen creëren samen een geheimzinnige bekoring, tegen een achtergrond van flarden steelgitaar en ijle koorzang. Rock Klangstof Godspeed to the Freaks 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/indirect-klangstof-pleegt-overval-via-de-achterdeur-a4143492
2022-09-30||CBS: Nederlanders voelen zich vaker eenzaam||De eenzaamheid in Nederland is toegenomen. In 2021 voelde 11 procent van de Nederlanders van vijftien jaar en ouder zich ‘sterk’ eenzaam, ten opzichte van 9 procent twee jaar eerder. Dat blijkt uit donderdag gepubliceerde cijfers van het Centraal Bureau voor de Statistiek (CBS). Bijna een derde van de respondenten uit het onderzoek voelde zich ‘enigszins’ eenzaam, tegenover een kwart in 2019. Vooral alleenstaande ouders werden in twee jaar tijd eenzamer. Het CBS maakt een onderscheid tussen ‘emotionele eenzaamheid’, wanneer je een hechte band mist, en ‘sociale eenzaamheid’, wanneer je behoefte voelt aan meer sociaal contact. Jongeren tussen de 15 en 25 jaar voelden zich in 2021 het vaakst emotioneel eenzaam, terwijl dat in 2019 nog de groep 75-plussers betrof. De leeftijdsgroepen die te weinig sociaal contact ervaarden, waren vorig jaar vooral de 45- tot 55-jarigen (19 procent) en 25- tot 45-jarigen (15 procent).  Eenzaamheid is al jaren een groeiend probleem. De coronacrisis heeft wat dat betreft invloed uitgeoefend op iedere leeftijdsgroep. Vooral jongeren en alleenstaande ouderen hadden het mentaal zwaar vanwege de opgelegde sociale beperkingen. Woensdag maakte staatssecretaris Maarten van Ooijen (Volksgezondheid, ChristenUnie) bekend dat het kabinet de komende jaren 40 miljoen euro extra beschikbaar stelt om eenzaamheid te bestrijden. Het geld wordt vooral gebruikt voor onderzoeken naar eenzaamheid en om initiatieven te steunen die het „urgente” probleem aanpakken. Het CBS publiceerde donderdag nog een onderzoek. Daaruit bleek dat de groep mensen die in 2010 „op meerdere fronten niet goed mee kon draaien in de maatschappij” tien jaar later nog even groot was. Bij deze ‘sociaal uitgeslotenen’ speelt mee dat ze vaak een laag inkomen, betaalachterstanden en weinig contact hebben en geen professionele hulpverlening ontvangen. Alleen de groep jongeren stond er na tien jaar iets beter voor. ||https://www.nrc.nl//nieuws/2022/09/28/cbs-nederlanders-voelen-zich-vaker-eenzaam-a4143460
