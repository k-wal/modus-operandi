2022-09-16||Bijna alle zorgpartijen tekenen Integraal Zorgakkoord||Vrijwel alle betrokken overlegpartners uit de zorgsector hebben na een overleg met het ministerie van Volksgezondheid vrijdag het Integraal Zorgakkoord getekend. Dat meldt het ministerie vrijdagavond. Alleen de Landelijke Huisartsen Vereniging (LHV), wiens steun wel nodig is voor het slagen van de overeenkomst, bleef uit protest weg bij het overleg en heeft dus niet getekend. De LHV wil voordat zij akkoord gaat concrete afspraken over onder meer tarieven voor spoedzorg in avond- en nachturen. Als zij niet tekenen, is onduidelijk of het Integraal Zorgakkoord uitgevoerd kan worden. Het zorgakkoord moet erin voorzien dat de zorg de komende vier jaar beter en efficiënter georganiseerd word. Ook moet het er voor zorgen dat niet nog meer medewerkers in de sector hun werk neerleggen. Ingezet wordt op meer samenwerking tussen regio’s en zorgdomeinen, versterking van de eerstelijnszorg en een focus op preventie en passende zorg. Eerder op de dag werd al bekend dat ouderenzorgpartij Actiz en brancheorganisatie voor de thuiszorg Zorgthuisnl het akkoord gingen tekenen. In totaal spraken veertien organisaties met minister van Volksgezondheid Ernst Kuipers (D66). De partijen hebben vrijdag afgesproken iedere drie maanden met elkaar te blijven overleggen over de uitvoering van het akkoord. „Niets doen is geen optie. Als we warme en liefdevolle zorg willen behouden voor wie het écht nodig heeft, moeten we moeilijke keuzes maken”, zei minister voor Langdurige Zorg Conny Helder (VVD). „Dat we die keuzes nu samen met het zorgveld en de gemeentes kunnen maken is een geweldige stap.” Ook Kuipers reageerde vrijdag positief op de gemaakte afspraken. „[De] onderhandelingen gingen niet altijd makkelijk en bij sommige partijen zijn er nog steeds zorgen over de uitvoering”, aldus de zorgminister. „Ik snap die zorgen, maar heb er het volste vertrouwen in dat we met de ondertekenende partijen deze nieuwe koers in kunnen slaan.”  Het kabinet wilde het akkoord eigenlijk rond hebben voor Prinsjesdag komende dinsdag, maar het is de vraag of dat gaat lukken zonder een handtekening van de huisartsen. ||https://www.nrc.nl//nieuws/2022/09/16/bijna-alle-zorgpartijen-tekenen-integraal-zorgakkoord-a4142192
2022-09-16||Poetins bewegingsruimte slinkt, hij kan alleen nog vooruit||Het was een beroerde week voor Poetin. Een week waarin de manoeuvreerruimte van de Russische president opeens heel klein werd. Behalve dat hij in Oekraïne, in ieder geval tijdelijk, het militaire initiatief kwijt lijkt te zijn, wordt de macht van Moskou nu ook elders in de regio op de proef gesteld. Inspelend op de Russische zwakte voerde Azerbeidzjan een verrassingsaanval uit op Armenië, dat met Rusland een veiligheidsakkoord heeft. De nieuwe spanningen tussen Kirgizië en Tadzjikistan – de twee landen raakten afgelopen week weer slaags – kan Poetin ook missen als kiespijn. Dan was er nog de ontmoeting met de Chinese president Xi Jinping tijdens de top van het regionale samenwerkingsverband SCO in Oezbekistan. Poetin hoopte op steun van Xi Jinping, maar lijkt een waarschuwing te hebben gekregen. „We waarderen het evenwichtige standpunt van onze Chinese vrienden over de crisis in Oekraïne”, zei Poetin. „We begrijpen jullie vragen en zorgen in dit verband.” In andere woorden: China laat Rusland niet vallen, maar is kennelijk wel bezorgd over de bloedige oorlog van Poetin – en de gevolgen daarvan voor de Chinese politieke en economische belangen in de wereld.  De top in Oezbekistan was geen succes voor Poetin: de presidenten van Kirgizië en Turkije lieten hem wachten, de Indiase premier Modi zei tegen hem dat „dit geen tijd voor oorlog is”. In het kamp van de Oekraïeners is de euforie groot na de bevrijding van de provincie Charkov. Want ook al is het merendeel van de Donbas nog altijd in Russische handen, voor het eerst is het Oekraïense leger erin geslaagd om zijn tegenstander te verjagen uit een omvangrijk gebied, waarbij het strategische bevoorradingslocaties rond Izjoem en Koepjansk op de vijand heeft heroverd. Het Kremlin heeft de nederlaag in het gebied openlijk toegegeven, vooralsnog een unicum in deze oorlog. Ook in het Westen is Poetins bewegingsruimte, voor zover die al niet klein was, verder aan het slinken. Na de Russische nederlaag in Charkov probeerde de Duitse bondskanselier Olaf Scholz, die op Russische staatstelevisie onlangs nog vergeleken werd met Adolf Hitler, nog een vredesoverleg op gang te brengen met Poetin. Dinsdag voerde hij een anderhalf uur durend gesprek met de Russische president. Maar na afloop zei Scholz dat een diplomatieke oplossing alleen mogelijk is als Rusland de wapens neerlegt. „Rusland moet zijn troepen terugtrekken uit Oekraïne en de soevereiniteit en territoriale integriteit van het land erkennen.” Scholz hield nog een achterdeurtje open: hij liet in het midden of Rusland zich uit héél Oekraïne moet terugtrekken, dus ook uit in 2014 geannexeerde gebieden zoals de Krim, of alleen uit de sinds februari bezette gebieden. Maar ook dat deurtje kan snel dichtklappen: in de afgelopen dagen kwamen volop berichten naar buiten over grove Russische mensenrechtenschendingen in het door Oekraïne bevrijde gebied. Kiev maakte onder meer bekend dat in Izjoem een massagraf is ontdekt, waar volgens de Oekraïense autoriteiten 440 lichamen zijn gevonden. Poetin moet nu extra balanceren tussen de haviken en  de duiven Intussen dreigt Poetin ook de regie te verliezen over het debat in eigen land. Op de door het Kremlin strak geleide staatstelevisie klonk afgelopen week uit de mond van Poetin-aanhangers ineens niet alleen felle kritiek op de Russische strijdkrachten, maar ook openlijke twijfel aan een mogelijke overwinning. Er werd aangevoerd dat een totale nederlaag catastrofale gevolgen zou kunnen hebben. Het land zou uiteen kunnen vallen, wat sommigen deed denken aan de nadagen van de Sovjet-Unie, toen vergelijkbare geluiden op de staatstelevisie te horen waren. Ook werd voor het eerst gezegd dat het Russische leger niet tegen de vijand zou zijn opgewassen. Op sociale media werd vergelijkbare kritiek geuit door de Tsjetsjeense leider Ramzan Kadyrov. Na een paar dagen verstomde dat geluid, duidelijk na bemoeienis van het Kremlin, en sloeg hij weer loyale  krijgshaftige  taal uit. Voor een paleiscoup in Moskou lijkt Poetins positie echter nog altijd te sterk, zeker dankzij de steun van de veiligheidsdiensten en paladijnen zoals de havik Nikolaj Patroesjev, de machtige secretaris van de Russische Veiligheidsraad. Wel zal Poetin in deze tijdelijke impasse aan het front extra moeten balanceren tussen de haviken en de duiven in het Kremlin. De haviken dringen meer dan ooit aan op een algemene mobilisatie en het instellen van een oorlogseconomie. Dat hij vooralsnog geen gevolg aan hun oproep heeft gegeven, doet vermoeden dat hij de oorlogsstemming  niet naar grote steden als Moskou en Sint-Petersburg wil brengen, waar de maatschappelijke onvrede over zo’n besluit alleen maar zal toenemen. Dat enkele tientallen gemeenteraadsleden in die twee steden Poetin de afgelopen week wilden aanklagen wegens hoogverraad, laat zien dat de oorlog de bevolking daar niet langer onverschillig laat. Wat kan Poetin nog? Volgens de vooraanstaande Russische journalist Konstantin Remtsjoekov, hoofdredacteur van de krant Nezavizamaja Gazeta, kan Poetin alleen nog maar vooruit. Op zijn YouTube-kanaal  spreekt hij de verwachting uit dat Rusland zich de komende tijd vooral zal richten op de vernietiging van de stedelijke infrastructuur in Oekraïne. Om de Russen ervan te overtuigen dat de oorlog en de tienduizenden doden aan Russische kant niet voor niets zijn geweest, moet hij op z’n minst aanzienlijke terreinwinst kunnen presenteren. Ook de vooraanstaande Russische analist Andrej Kolesnikov meent dat Poetin de oorlog alleen maar feller zal gaan voeren, omdat hij weet dat hij voor zijn politieke overleven een overwinning moet presenteren, hoe mager die ook is.  Hoe het gaat aflopen is ondanks het huidige optimisme aan Oekraïense zijde nog altijd onduidelijk. Waarnemers houden nu al rekening met een tijdelijk luwen van de gevechten in de herfst en winter, zodat volgend voorjaar de strijd om de Krim kan losbarsten.||https://www.nrc.nl//nieuws/2022/09/16/poetin-kan-alleen-nog-vooruit-a4142184
2022-09-16||Column | Intellectuele bescheidenheid||Na de dag volgt de nacht, na de zomer de herfst, wie dorst heeft moet drinken, ons land is een democratie. Het leven zit vol met vanzelfsprekendheden, maar wie er langer bij stilstaat, ziet dat de een toch verschilt van de ander. De herfst is iets onvermijdelijks, de democratie niet. Dat laatste is een gek idee, voor de meeste Nederlanders moeilijk voor te stellen.  „Wij hebben de neiging onze democratie en onze rechtsstaat voor lief te nemen”, zei Justitie-minister Dilan Yesilgöz in haar HJ Schoo-lezing afgelopen maandag. „Dat kan ook worden verklaard doordat Nederland een oude en sinds lange tijd stabiele democratie is. (…) Dan kan de alertheid van een volk afnemen voor krachten die de democratie omver willen werpen.” Dat is een logische verklaring, maar volgens historicus Timothy Snyder is er nog iets aan de hand. Sinds de val van de Muur bestaat het misverstand dat de wereld onstuitbaar op de democratie is afgestevend, schreef hij deze week in Foreign Affairs. De geschiedenis was ten einde, het kapitalisme bracht democratie: „onpersoonlijke krachten” bepaalden ons lot, niet menselijk handelen. Zelensky stelde dit idee op de proef door, tot veler verbazing, de democratie met zijn leven te verdedigen.  Democratie kan alleen bestaan als mensen, net als Zelensky, bereid zijn haar waarden te belichamen, aldus Snyder. Maar wat betekent dat voor burgers in vredestijd? Dilan Yesilgöz heeft daar wel ideeën over. „Ik stuur u straks naar huis met een opdracht”, zei ze maandag. Ze droeg het publiek op de democratie te verdedigen tegen „tegenstanders”. „Bemoei je ermee. Vind niets vanzelfsprekend. Wees niet tolerant voor wat we niet moeten tolereren. Spreek je uit.” Ik vond dit een teleurstellende opsomming. Yesilgöz gaat ervan uit dat wij, de toegesprokenen, vanzelfsprekende democraten zijn die hun stem moeten verheffen tegen hen, de antidemocraten. Maar het lastige is nu juist dat ook in onszelf een antidemocraat kan huizen; dat ook voor ons, de mensen die zich democraat noemen, de democratie iets blijft om te oefenen. Het is nu eenmaal makkelijk om te vervallen in democratie-ondermijnende neigingen: kuddegedrag, vijanddenken, tunnelvisie, egotripperij.  Democratie is meer dan je stem uitbrengen en boos worden op antidemocraten. Ze werkt pas goed als genoeg burgers een democratische houding aannemen. Er hoort dus meer in het takenpakket van democratische burgers dan ‘je uitspreken’ en ‘je ermee bemoeien’. Een democratische houding betekent ook: empathisch zijn, kritisch zijn (ook op jezelf), écht luisteren naar anderen, je ego in toom houden. Autonoom zijn, maar niet egocentrisch.  Dat is niet wat ik in het publieke debat zie gebeuren. Veel mensen zijn bijvoorbeeld verbazingwekkend slecht in luisteren. In plaats van door te vragen naar wat de ander bedoelt, slingeren ze hun eigen mening er tegenaan. Dat lijkt misschien iets kleins, een beleefdheidskwestie, maar dit soort dingetjes kan de democratie ondergraven. Er ontstaat zo immers geen gesprek.   Deze week stuitte ik op een (nog niet peer reviewed) artikel van de Deense politicoloog Michael Bang Petersen, bekend van zijn onderzoeken naar politiek vertrouwen. Hij had onderzocht wat voor type mensen geneigd is om ‘vijandige’ berichten, waaronder complottheorieën, te geloven en te verspreiden op sociale media. Deze mensen bleken bovengemiddeld bezig met het zoeken naar sociale status. Daarnaast bezaten ze relatief weinig ‘intellectuele bescheidenheid’: het besef dat je cognitieve vermogens begrensd zijn, en dat je met enkel intuïtie niet alle complexe issues kunt doorgronden. Intellectuele bescheidenheid lijkt te beschermen tegen „vijandige desinformatie”, aldus Petersen.  Hoe intellectuele bescheidenheid gestimuleerd kan worden, is ook voor onderzoekers nog niet duidelijk. Maar het zou helpen als politici het goede voorbeeld gaven, en dat gebeurt nu weinig. Het is ongebruikelijk voor politici om twijfels te uiten en in het openbaar een oprechte gedachtewisseling aan te gaan. Dat geldt ook voor Dilan Yesilgöz, die in haar lezing een oppervlakkig verhaal hield over ‘wokisme’, schijnbaar zonder zichzelf de vraag te stellen wat ze er precies mee bedoelde, en hoe dit ‘wokisme’ dan de rechtsstaat ondermijnt.  Wat wil je in een maatschappelijke discussie? Wil je jezelf manifesteren, of wil je je begrip vergroten – van de ander, van de wereld, en van jezelf? Als de groep die het eerste wil te groot wordt, maakt een open debat weinig kans, en de democratie uiteindelijk ook. ||https://www.nrc.nl//nieuws/2022/09/16/intellectuele-bescheidenheid-a4142190
2022-09-16||Dat de Kamer koos voor de coalitie kwam voor de Groningers als teleurstelling||Busladingen vol Groningers kwamen na de aardbeving van Huizinge in 2012 naar Den Haag. Om hun boosheid, zorgen en angsten kenbaar te maken. En ook „omdat ze hoop hadden dat de Tweede Kamer het verschil kon maken”, zei oud-gedeputeerde William Moorlag (PvdA) woensdag tegen de parlementaire enquêtecommissie in Den Haag. „Maar die hoop hebben ze verloren.” In voorgaande verhoorweken lag de focus vooral op de rol van Henk Kamp (VVD), als minister van Economische Zaken jarenlang verantwoordelijk voor het gasdossier. Ook oliemaatschappijen Shell en ExxonMobil en hun dochterbedrijf NAM werden stevig onder handen genomen door de commissie. Deze week kwam de rol van de Kamer zelf  aan bod. De Kamer is er volgens Moorlag niet in geslaagd om „het verschil te maken ten goede van de Groningers”. Dat is geen kleinigheid, want de Tweede Kamer is „de hoogste macht in dit land”, benadrukte hij. „Er is geen minister die een euro mag uitgeven zonder toestemming van de Kamer.” Moorlag was deze week niet de enige die bij de openbare verhoren getuigde dat de volksvertegenwoordiging onvoldoende heeft gedaan voor de Groningers. Jan Emmo Hut, voormalig directeur bouwkundig versterken bij het Centrum Veilig Woningen – de organisatie die jarenlang in opdracht van de NAM schades afhandelde en gebouwen versterkte –  zei maandag dat er best vaak Kamerleden naar Groningen kwamen, en dat ze zich  zeer geïnteresseerd toonden „op het moment dat de camera’s draaiden”. Maar als de camera’s stopten „werd er op het horloge gekeken en geconstateerd dat het al aardig laat was om nog terug te reizen. Men vertrok weer naar Den Haag, en daar hoorde je nooit meer wat van”. Voor de zeven leden van de enquêtecommissie, zelf allemaal Kamerlid, moet het confronterend zijn, die diepe teleurstelling van de Groningers in de Kamer. Aangeslagen luisterden zij vorige week al naar het sombere relaas van Jelle van der Knoop, oud-voorzitter van de Groninger Bodem Beweging, die gedupeerde bewoners vertegenwoordigde. Hij snapte niet waarom de Kamer niet ingreep terwijl zij wist dat zich in Groningen een „ramp” aan het voltrekken was. „Je kunt de ministers van alles verwijten natuurlijk, maar een Tweede Kamer hoort de minister te controleren.” Alleen GroenLinks en PvdD wilden in 2013 dat Kamp ingreep in de gaswinning   Daarna was hij zo overmand door emoties dat hij even niet verder kon spreken. Eenmaal herpakt:  „Van de Tweede Kamer mag je verwachten dat zij naast de burger gaat staan.” Omdat de Kamer bij deze  enquête ook de hand in eigen boezem wil steken, ondervroeg de commissie deze week drie voormalige Kamerleden over hun rol na de beving in Huizinge. Liesbeth van Tongeren (GroenLinks) was van hen de enige die begin 2013 geprobeerd had om minister Kamp te dwingen de gaskraan terug te draaien, zoals het Staatstoezicht op de Mijnen met klem had geadviseerd. Zij kreeg alleen steun van de Partij voor de Dieren. „Ik werd nog net niet keihard uitgelachen, maar het zat wel in de buurt.” Zij concludeerde dat de Kamer, inclusief zijzelf, gefaald heeft. „Wij hebben niet op tijd voldoende verandering teweeg kunnen brengen als hoogste orgaan in onze democratisch rechtsstaat.” Van Jan Vos (PvdA) en René Leegte (VVD) hoefde Van Tongeren destijds zeker geen steun te verwachten. Hun partijen vormden een coalitie (het kabinet Rutte II) en de Kamerleden hadden zich voorgenomen het kabinetsbeleid loyaal te steunen. Vos vertelde de enquêtecommissie dat hij zich prima kon vinden in het besluit van Kamp, begin 2013, om eerst de resultaten af te wachten van veertien onderzoeken, alvorens een jaar later een besluit te nemen over de gaswinning. Toen achteraf duidelijk werd dat er in 2013 een historische hoeveelheid gas was gewonnen, ondanks de beving in Huizinge, koos de PvdA er bewust voor om hierover geen kabinetscrisis te veroorzaken. Er was wel een „spannend” debat over geweest, waar Vos ook had gezegd dat hij het „schandalig” vond, maar het „stapje dat je nog extra kunt zetten, de minister naar huis sturen, daar waren we niet toe bereid”. Na een reeks voortijdig gesneuvelde kabinetten wilden PvdA en VVD de rit „samen uitzitten”.  Uit de verhoren deze week werd duidelijk dat het coalitiebelang na ‘Huizinge’ belangrijker werd gevonden dan de belangen van de Groningers. Een conclusie die de Groningers al hadden getrokken: tijdens debatten over Groningen zijn de tribunes in de Tweede Kamer  al jaren leeg.  ||https://www.nrc.nl//nieuws/2022/09/16/kamer-stelde-groningers-diep-teleur-a4142183
2022-09-16||How the Netherlands facilitate the most hated websites in the world||On June 6 this year, Jim Watkins, a 58-year-old American entrepreneur and website administrator, is summoned to testify before US Congress. He has to answer questions about his website ‘8kun’, an internet forum on which visitors can post messages anonymously. What role did this site play in the storming of the Capitol, in the beginning of 2021? The hearing wasn’t easy, Watkins complains afterwards in a livestream to his followers. „I was interrogated by prosecutors for six hours,” he says.   Watkins’ website 8kun is the birthplace of QAnon, the anonymous figure at the center of an extreme conspiracy theory surrounding former US president Donald Trump. Trump, Q explains,  has made many secret attempts to purge the US ‘deep state’ of covert agents employed by a mysterious group of powerful people like Soros, the Obamas and the Clintons. Only on 8kun did the real Q share his messages. Thousands of believers pondered his apocalyptic predictions daily - self-proclaimed ‘bakers’ who tried to distill meaning from Q’s ‘crumbs’.    When thousands of Americans stormed the Capitol on January 6th 2021, it became clear how much of the internet craze had spilled over into the real world. This was symbolized by the infamous ‘Q-shaman’ standing in the Capitol in a fur hat with bison horns and bared torso. ‘Q sent me’, a sign he carried read.  Even before QAnon rose to prominence, 8kun was already widely regarded as the cesspool of the internet. The site, previously called 8chan, is filled with hate speech, racism, right-wing extremist ideology and, occasionally, child pornography. In 2019, in the span of a few months, three gunmen posted their ‘manifesto’ on the site in advance of their terrorist attacks. The attacks on two mosques in Christchurch, New Zealand, on a synagogue in Poway, California,  and in a Latino-area mall in El Paso near the Mexican border took the lives of 75 people.  Only then was the limit of major internet parties met. They decided publicly to no longer host or provide other services to the site, a rarity in Internet business. 8kun soon experienced how difficult it was to remain online without their help.   Three years later, 8kun is still online - although there are only a few routes left through which internet traffic can reach the site. And one of them runs through a small village in the Dutch province Flevoland.  Across a car and dog wash named Pitstop, on an industrial zone located on the outskirts of the small city of Dronten, 70 kilometers northeast of Amsterdam, sits a facility of the Dutch internet company Serverius IT Infrastructure. Behind the modern, wood-finished office building, Serverius runs a data center. The company also runs two others in Meppel and Apeldoorn in the east of the Netherlands. Just as a landlord sublets rooms, the company provides its internet tenants with electricity, cooling and internet for their digital rooms. From those servers, stacked horizontally in racks upon racks of computers, Serverius’ clients run their own internet services.  The tenants come from all over the world. The liberal and stable Netherlands, with its reliable power grid and excellent internet infrastructure, is a desirable place for data centers and the hosting industry alike.  But insight into who is renting the rooms is limited. The standing practice in the hosting industry is to show very little interest in what customers do or who they are, a limited sense of responsibility combined with complex and border crossing subletting arrangements. Oversight is not the highest priority. Why risk turning away one bad customer - who potentially brings in tens of thousands of dollars a month - among the many tens of thousands good clients a datacenter can service?  For whatever the reason, internet traffic bound to the infamous 8kun image board go through Serverius’ data center in Dronten, research by Ron Guilmette, an American independent internet researcher, has shown. Guilmette has worked tirelessly to scrub 8kun of the internet entirely. One by one, he demands internet companies that pass traffic to 8kun to stop doing that: his ultimate goal is to make the site inaccessible from anywhere on the web.  „This work however is made much more difficult because these sites hide all the time”, he says. Analysis of the data packets bound for 8kun reveals that a company called VDSina is passing them along. VDSina is a Moscow-based Russian hosting company, and, according to their website, has „super epic servers” at Serverius in the Netherlands.  Besides facilitating connectivity to 8kun, VDSina is well-known for hosting clients that perform ddos-attacks that take down websites, for spreading computer viruses and hosting websites involved with credit card and identity theft. In the first quarter of this year, the influential internet organization Spamhaus ranked VDSina number 7 on its global ranking of bad hosters who run botnets: networks of infected computers used for nefarious purposes. „In our internal database of Internet service providers, VDSina scores a two out of ten, where a score of one is the worst imaginable”,  says Carel Bitter, a Dutch analyst at Spamhaus.  VDSina not only aids in keeping 8kun accessible through its footprint in the Dutch data center, but the Daily Stormer as well. The Daily Stormer is an infamous neo-Nazi news website. This is no coincidence. They belong to the same customer of VDSina: Nick Lim, a young American Internet fundamentalist with absolutist views on freedom of speech, who is either 24 or 25 – his real age is unknown to the public. When 8kun was largely pushed off the Internet after the terror attacks of 2019, administrator Watkins turned to Lim’s hosting company.  Lim had also welcomed Daily Stormer after it too was spat out by major services in 2017. The site is openly racist and antisemitic and it regularly advocates a second genocide of Jews. More recently Kiwi Farms, a bullying site that organizes stalking of transgenders, lhbtqi people and people with autism, also washed up at Lim’s internet company. At least three suicides have been linked to the brigading on this site.  Lim confirms in terse emails that his company indeed has a presence in Dutch data centers and that he has a „strict commitment to freedom of expression and neutrality”. Beyond that, he reveals very little.  One of the few other internet routes to these websites that remain, go through the Finnish company Oy Crea Nova, where Nick Lim personally bought a server. The Finnish Helsingin Sanomat (HS), a newspaper with which NRC has cooperated for this article, is investigating the company. According to an article published by HS this Saturday, the owner of Oy Crea Nova is under criminal investigation for tax evasion. The owner was recently fined when Finnish authorities discovered child sexual abusive material on one of its devices.  Who is responsible for these bad sites? Who can take them down? When NRC starts making telephone calls, all parties point at each other and at their customers. They state that they were unaware of hosting 8kun and the other sites.  Gijs van Gemert, CEO of Serverius, says on the phone he does not know a client by the name of VDSina. Van Gemert however does know a customer identified by the exact same technical specifications, but under a different name: ‘Hosting Technology Limited’. The company used to be a direct customer of Serverius, but is now a customer of a customer, says Van Gemert – he does not want to explain why. He stresses that NRC should not be addressing questions to him, the data center, but at the hosting company, his customer. He refers to MIRholding: VDSina is their customer, he says.  MIRholding, as it turns out, belongs to a young Dutch-Russian pianist and internet entrepreneur Andrej Nesterenko. He has a P.O. Box in a large office building in Amsterdam. Since last December, he has taken over VDSina as a customer of Serverius, Nesterenko admits on the phone. His guess is that Hosting Technology Limited is a foreign entity of VDSina, set up for tax purposes. The servers are still in Dronten, but his company offers additional services that Serverius could not provide. When NRC points out his client’s reputation, Nesterenko says that VDSina is a large and respected party. „They have a 24-hour complaints desk”, he says. VDSina did not respond to questions from this newspaper.  An hour after NRC reached out to Serverius and MIR, 8kun and Daily Stormer go down worldwide. When asked about the outage during a livestream, Jim Watkins starts talking about a plot by an American journalist and a former employee for whose „capture and return” he claims to have offered  a $20,000 bounty. News website Vice speculates that the sites are down because of ddos-attacks, caused by the recent addition of Kiwi Farms to Nick Lim’s clients.  Five hours after the initial calls, 8kun and the Daily Stormer are back online, but the connection through Dronten has been severed. The Finnish route is also down. When confronted by the HS newspaper, the owner of Oy Crea Nova quickly pulled the plug on the  server. Nick Lim angrily called and demanded his money back  – just over a thousand dollars. Afterwards, VDSina removed Serverius’ name and photo from their website. The cat and mouse game goes on for days, as Lim tries to find a new foothold for his sites. Repeatedly he is thrown out by parties after inquiries by NRC. „Right now, Nick Lim is like a wounded elk”, says internet researcher Guilmette, who monitors the websites’ every move. „It is time to move in quickly for the kill, before he gets away again.”  8kun and Daily Stormer do manage to restore their connections to the world wide web. Internet traffic to Nick Lim’s servers currently goes through an old acquaintance, a Dutch hosting company where until recently the largest amount of child pornography in the Netherlands was located – the company has however dismissed several problematic customers in recent months. Of all the places on earth that Nick Lim could have picked to host these hated websites, he ends up back where it all started: in the Netherlands. The company that chooses to transmit his data – one of three currently remaining in the entire world --- is called NForce Entertainment, a company in Roosendaal, Brabant.   In a telephone interview, Serverius director Gijs van Gemert says his company always takes action upon evidence of unacceptable content. For questions about VDSina, he refers to MIRholding.  To additional questions from NRC, in which the specific sites are mentioned, he says „it should be clear by now that Serverius does not accept these kind of sites.” Andrej Nesterenko of MIRholding writes that he rejects „any kind of child pornographic material, racist and terrorist content”  but that his control systems are „not foolproof”. He writes: „This we regret!” He claims to be unfamiliar with VDSina’s reputation, and he does not want to comment on taking down 8chan and the Daily Stormer „for privacy reasons”. NForce Entertainment has been relaying Internet traffic to Nick Lim’s network since this week.   Director Simon Shlomi Elimeleh says he will look into the matter.  In a conversation after the publication of this article, NForce-director Simon Shlomi Elimeleh states that he disconnected his customer Nick Lim after NRC asked questions. He emphasizes that NForce has a zerotolerance policy regarding child pornography material.||https://www.nrc.nl//nieuws/2022/09/16/how-the-netherlands-facilitate-the-most-hated-websites-in-the-world-a4142126
2022-09-16||De  meest gehate sites ter wereld, in de lucht    via Flevoland||Het is 6 juni dit jaar, als de 58-jarige Amerikaanse ondernemer en websitebeheerder Jim Watkins voor het Amerikaanse Congres moet getuigen. Hij moet vragen beantwoorden over zijn website ‘8kun’, een internetforum waarop bezoekers zelf anoniem berichten kunnen plaatsen. Welke rol speelde zijn site eigenlijk in de bestorming van het Capitool, op  6 januari 2021? De zitting viel niet mee, klaagt Watkins achteraf in een livestream aan zijn volgers. „Ik ben zes uur lang verhoord door aanklagers.”   Watkins’ website 8kun is de geboorteplaats van QAnon, de anonieme figuur in het middelpunt van een waanzinnige complottheorie rond Trump. Die zou vele heimelijke pogingen hebben ondernomen om het overheidsapparaat te zuiveren van agenten in dienst van een mysterieuze coterie van machtige mensen als Soros, de Obama’s en de Clintons. Alleen op 8kun orakelde de échte Q. Duizenden gelovigen uit binnen- en buitenland bogen zich dagelijks over zijn apocalyptische voorspellingen --- zelfverklaarde ‘bakers’ die betekenis probeerden  te destilleren uit  de ‘crumbs’ van Q.    Toen duizenden Amerikanen het parlementsgebouw bestormden, bleek hoezeer de gekte was overgeslagen naar de echte wereld. Symbool werd de befaamde ‘sjamaan’ die in een bontmuts met bisonhoorns en ontbloot bovenlichaam in het Capitool stond. „Q sent me”, stond er op zijn protestborden.  Ook voordat Q er orakelde, was 8kun al het riool van het internet. De site, die hiervoor 8chan heette, staat bol van haatzaaiende teksten, racisme, rechts-extremistisch gedachtengoed en af en aan ook kinderporno. In 2019 plaatsten in een paar maanden tijd drie schutters vooraf hun ‘manifest’ op de site  voor ze hun terroristische aanslag pleegden. De aanslagen op twee moskeeën in Christchurch (Nieuw-Zeeland), een synagoge in  Poway, Californië, en een winkelcentrum in latino-gebied in El Paso aan de Mexicaanse grens kostten  aan 75 mensen het leven.  Pas toen was  de maat vol voor grote internetpartijen. Die besloten de site niet langer te hosten of te faciliteren; een zeldzaamheid in de internetbusiness. 8kun vond steeds moeilijker onderdak.  Drie jaar later is 8kun nog steeds online, al zijn er nog maar een paar routes op de hele wereld over om de site te bereiken. En één daarvan loopt via Flevoland.  Tegenover de auto- en hondenwasstraat Pitstop op een industrieterrein bij Dronten zit een filiaal van het Nederlandse internetbedrijf Serverius IT Infrastructure – de andere twee staan in Meppel en Apeldoorn. Achter een modern, met hout afgewerkt kantoorgebouw houdt Serverius daar een datacentrum draaiend. Zoals een huurbaas kamers verhuurt, zo voorziet het bedrijf in de loods zijn huurders van stroom, koeling en internet voor hun servers die zij er in de rekken hangen. Vanaf die servers houden de huurders hun eigen hostingbedrijven en internetdiensten in de lucht.  Die huurders komen uit de hele wereld. Het liberale en stabiele Nederland, met een betrouwbaar elektriciteitsnet en grote internetzeekabels die er aanlanden, is immers een gewilde plek voor hosting- en datacentrumdiensten.  Het zicht op wie die huurders zijn, is beperkt. De staande praktijk in de hostingindustrie is: weinig toezicht, geen interesse in wat klanten doen, complexe internationale onderverhuurconstructies en een beperkt verantwoordelijkheidsgevoel. Wie heeft zin om een klant weg te sturen die tienduizenden euro’s per maand oplevert, als er tussen de vele tienduizenden sites die hij in de lucht houdt per ongeluk een keer een slechte wordt gevonden?  Zo kan het dat de datapakketjes naar het beruchte 8kun ongehinderd naar het datacentrum van Serverius in Dronten gaan. Dat zag in ieder geval de Amerikaanse onafhankelijke internetonderzoeker Ron Guilmette, die al jarenlang probeert de site offline te krijgen. Eén voor één verzoekt hij alle internetbedrijven die verkeer naar 8kun doorgeven daarmee te stoppen, zodat de site onbereikbaar wordt.  „Maar dit werk wordt véél moeilijker gemaakt doordat deze sites zich de hele tijd verstoppen”, zegt hij. Uit een analyse van het dataverkeer blijkt dat de partij die de route naar 8kun voor z’n rekening neemt VDSina heet – een Russisch hostingbedrijf met kantoor in Moskou en, aldus de site, met „super epic servers!” bij Serverius in Nederland.  VDSina is berucht om het faciliteren van ddos-aanvallen waarmee je computers platlegt, het verspreiden van virussen, creditcardfraude en identiteitsdiefstal. Bij de invloedrijke internetorganisatie Spamhaus staat VDSina in het eerste kwartaal van dit  jaar op nummer 7 op de wereldwijde ranglijst van slechte hosters die botnets in de lucht houden – netwerken van geïnfecteerde computers die voor criminele doelen worden ingezet. „In onze interne database van internetproviders scoort VDSina een twee uit tien, waar een score van één de slechtst denkbare is”, zegt Carel Bitter, een analist bij Spamhaus.  VDSina, zo blijkt uit onderzoek van NRC, houdt via Dronten niet alleen 8kun, maar ook een  beruchte andere website in de lucht: de neonazistische nieuwssite Daily Stormer.  Dat die twee sites bij elkaar zitten is geen toeval. Ze horen bij dezelfde klant van VDSina: de piepjonge Amerikaanse internetfundamentalist Nick Lim, die 24 of 25 is – dat is onbekend.  Toen 8kun na de aanslagen goeddeels van het internet was geduwd, week beheerder Watkins uit naar het hostingbedrijf van Lim, die een absolute vrijheid van meningsuiting aanhangt.  Lim had twee jaar eerder ook al de website Daily Stormer in zijn armen gesloten, nadat deze was uitgespuugd bij grote diensten. Daily Stormer is een racistische en antisemitische site, waarop met regelmaat een tweede genocide op de Joden wordt bepleit. En recent is ook Kiwi Farms bij Lim aangemeerd, een pest-site waarop stalking van transgenders, lhbtqi-mensen en mensen met autisme wordt georganiseerd. Minstens drie zelfmoorden zijn gekoppeld aan acties op deze site.  Per email geeft Lim toe inderdaad in Nederland te zitten en een „strikte toewijding aan de vrijheid van meningsuiting en neutraliteit” te hebben.  Verder wil hij weinig kwijt. Eén van de weinige andere routes die hij nog over heeft, loopt via het Finse bedrijf Oy Crea Nova. Daar doet de Finse krant Helsingin Sanomat (HS), waarmee NRC  samenwerkt, onderzoek naar. Nick Lim heeft  persoonlijk een server gekocht bij  Oy Crea Nova. Naar de eigenaar van dat bedrijf, zo blijkt uit een artikel dat HS deze zaterdag publiceert, loopt een strafrechtelijk onderzoek naar belastingontwijking. De eigenaar is laatst beboet nadat er kinderporno op de bedrijfscomputer was aangetroffen.  Wie in deze brij van bedrijven is nu verantwoordelijk voor de slechte sites? Als NRC gaat bellen, wijzen alle partijen naar elkaar en  hun klanten, en zeggen ze niet van de kwalijke sites op de hoogte te zijn.  Directeur  Gijs van Gemert van Serverius zegt aan de telefoon VDSina niet te kennen. Serverius kent wel een partij met dezelfde technische specificaties onder de naam ‘Hosting Technology Limited’. Die was eerst rechtstreeks klant, maar is nu klant van een klant, zegt Van Gemert. Hij wil niet zeggen waarom.  En, benadrukt hij:  NRC moet niet bij  het datacentrum zijn voor de slechte websites, maar bij het hostingbedrijf, zijn klant. Hij verwijst naar MIRholding die nu tussenpartij is.   MIRholding is weer van de jonge Nederlands-Russische pianist en internetondernemer Andrej Nesterenko, met een postbus in een bedrijfsverzamelpand in Amsterdam. Sinds december vorig jaar heeft hij VDSina overgenomen als klant van Serverius, geeft Nesterenko aan de telefoon toe.  Hij zegt te vermoeden dat Hosting Technology Limited een buitenlandse entiteit van VDSina is, opgericht voor belastingdoeleinden. De servers staan nog in Dronten, maar hij „zit er nu tussen voor  extra dienstverlening”. VDSina is een grote, gerespecteerde partij, zegt hij als NRC op de reputatie van zijn klant wijst. „Ze hebben een 24-uursklachtendesk.” VDSina reageert verder niet op vragen.  Vijf uur na de telefoontjes van NRC zijn 8kun en Daily Stormer weer online, maar niet meer via Dronten Een uur nadat NRC heeft gebeld, gaan 8kun en Daily Stormer wereldwijd op zwart. Als beheerder Jim Watkins daar tijdens een livestream mee wordt geconfronteerd, begint hij over een complot van een Amerikaanse journalist en een oud-medewerker, voor wiens „capture and return” hij een premie van 20.000 dollar uitlooft. Het Amerikaanse medium Vice speculeert dat de sites platliggen wegens ddos-aanvallen.  Vijf uur na de telefoontjes zijn 8kun en Daily Stormer weer online, maar niet meer via Dronten. Ook de Finse route is stuk. Toen de eigenaar van Oy Crea Nova werd benaderd door de krant HS, trok hij gauw de server uit de kast, waarop Lim weer boos opbelde en zijn geld – iets meer dan duizend euro – opeiste. VDSina haalde de naam en de foto van Serverius van zijn site. Het kat- en muisspel gaat dagen door, als Lim nieuw onderdak probeert te vinden voor zijn sites  en er weer uit wordt gegooid bij diverse partijen na navraag van NRC. „Nick Lim is  aangeschoten wild”, zegt internetonderzoeker Guilmette die de sites op de hielen zit. „Het is zaak om snel toe te slaan, anders vindt hij  nieuwe plekken en ontkomt hij weer.”  8kun en Daily Stormer vinden na een week  toch  onderdak. Het internetverkeer naar de servers van Nick Lim loopt nu via een oude bekende, een hostingbedrijf waar tot voor kort de meeste kinderporno in Nederland werd aangetroffen – al heeft het bedrijf de afgelopen maanden veel problematische klanten afgestoten.  Van alle plekken op aarde waar Nick Lim zijn gehate websites kan laten landen, komt hij weer uit in Nederland. Daar zit een bedrijf dat zijn data nog wel actief wil doorgeven – één van de laatste drie op de wereld. Dat is NForce Entertainment, een hostingbedrijf op een industrieterrein in het Brabantse Roosendaal.   In een  telefoongesprek zegt  directeur Gijs van Gemert van Serverius dat zijn bedrijf altijd actie onderneemt als er sprake blijkt van ontoelaatbare content. Voor vragen over VDSina verwijst hij naar MIRholding. Op vervolgvragen van NRC, waarin de specifieke sites ter sprake komen, zegt hij   „dat het nu toch helder moet zijn dat Serverius niet gediend is van dit soort sites.” Andrej Nesterenko van MIRholding schrijft dat hij „iedere vorm van kinderpornografisch materiaal en  racistische en terroristische content” afwijst, maar dat zijn controlesystemen „niet waterdicht” zijn. „Dit betreuren wij!” Hij zegt niet bekend te zijn met de slechte reputatie van VDSina, en wil „wegens privacy” niets zeggen over  de  sites zelf. NForce Entertainment geeft sinds deze week internetverkeer door aan het netwerk van Nick  Lim.  Directeur Simon Shlomi Elimeleh antwoordt  dat hij de zaak zal bestuderen.  Directeur Simon Shlomi Elimeleh van NForce laat in een gesprek na de publicatie van het artikel weten dat hij zijn klant Nick Lim heeft weggestuurd na vragen van NRC. Ook benadrukt hij dat NForce een zerotolerancebeleid ten aanzien van kinderpornografisch materiaal voert.||https://www.nrc.nl//nieuws/2022/09/16/de-meest-gehate-sites-ter-wereld-in-de-lucht-via-flevoland-2-a4142134
2022-09-16||Op de chipbeurs in Taiwan staat de blauwe truck van ASML pontificaal op de stoep||Terry Tsao is tevreden. De organisator van de Semicon-beurs in Taiwan staat lachend bij de entree en gaat met iedereen op de foto. Deze week kwamen voor het eerst na de coronapandemie 50.000 bezoekers naar Taipei om de beurs te bezoeken.  Semicon is een hightech-supermarkt voor chipfabrikanten, waar alle belangrijke toeleveranciers van de halfgeleiderindustrie zich presenteren. Hier komen bedrijven bijeen die elke schakel in de complexe keten van de chipproductie kunnen leveren, van de silicium-schijven waar chips op gemaakt worden tot de machines die chips verpakken in hapklare elektronica – klaar voor gebruik in telefoons, computers en vooral: elektrische auto’s.  Taiwan is de spil in de chipindustrie, een markt waarin per jaar wereldwijd 600 miljard dollar (600 miljard euro) omgaat. Dat is mede te danken aan fabrikant TSMC, die 50 procent van alle chips ter wereld produceert en ruim 90 procent van de meest geavanceerde halfgeleiders. Grote klanten als Apple, Nvidia, AMD en Qualcomm zijn afhankelijk van TSMC. Dat plaatst Taiwan – op 180 kilometer van de Chinese kust – op het breukvlak tussen de  economische grootmachten China en de VS.  De Amerikanen proberen één front te vormen met andere landen die cruciale chiptechnologie ontwikkelen, om de technologische opmars van China af te remmen met exportbeperkingen en sancties. China dreigt  Taiwan te annexeren en voert de druk op met militaire oefeningen. Toch is de economische realiteit anders dan het voorpaginanieuws.  Op een enorm  spandoek aan het Nangang Exhibition Center hangt de slogan van Semicon: Forward as one, eendrachtig vooruit. Één front tegen China? „Nee, die slogan slaat niet op de geopolitieke spanningen”, zegt Terry Tsao. „We zijn als chipindustrie één geïntegreerd netwerk van bedrijven die gezamenlijk moeten innoveren.” De politiek wordt hier achter de schermen besproken. Tsao pakt zijn iPhone en laat het bewijs zien: een foto van een besloten overleg dat de Taiwanese president Tsai donderdag voerde met afgevaardigden van de chipindustrie.  Je hoeft niet lang te zoeken om de belangrijkste Europese hightechfabrikant te vinden. De Nederlandse chipmachinefabrikant ASML heeft de blauwe promotie-truck pontificaal op de stoep geparkeerd. ASML is marktleider in lithografiemachines, de duurste en meest cruciale apparaten in een moderne chipfabriek. ASML levert als enige de machines waarmee je de meest geavanceerde chips kan maken met EUV-lithografie, licht dat een nog nauwkeuriger chipontwerp kan tekenen. Dankzij die techniek uit Veldhoven heeft TSMC zijn marktaandeel in de allerkrachtigste chips verder kunnen uitbouwen.
 Naarmate TSMC groeit, moet ASML meegroeien in Taiwan en daar honderden nieuwe medewerkers aannemen. Bezoekers krijgen na een rondje door de promotietruck een sollicitatieformulier gepresenteerd. Als lokkertje biedt ASML een (miniatuur) Lego-versie van zijn lithografiemachine aan.  Alle techbedrijven zijn op Semicon op zoek naar talent – de war on talent is in de chipsector een meer acute zorg dan de trade war. Dat geldt ook voor TSMC, dat middelbare scholieren uitnodigt om een paar uur per week in een chipfabriek te werken. Ook net afgestudeerde technici kunnen na hun dienstplicht meteen aan de slag bij ’s werelds grootste chipfabrikant. De techbedrijven maken zich druk over het lage Taiwanese geboortecijfer, waardoor de aanvoer van talent snel opdroogt.  Ook ruimte is een probleem. Taiwan, met bijna 24 miljoen inwoners,  puilt uit, mede omdat meer bedrijven hun productie uit China verplaatsen naar andere landen in Azië. Ze doen daarbij een beroep op Taiwanese expertise. „Maar we hebben te veel bergen om maar chipfabrieken te blijven bouwen” , zegt Colley Hwang. „We zijn een veel te klein land om de groei van de hele chipindustrie te huisvesten.” Hwang is de oprichter van onderzoeksbureau Digitimes en hielp de Taiwanese overheid in de jaren tachtig met een masterplan voor de hightechindustrie. Daaruit kwamen enorme bedrijven voort als elektronicareus Foxconn (1,3 miljoen medewerkers wereldwijd), dat voor Apple de iPhones assembleert.  Net zoals Foxconn fabrieken heeft door heel Azië, de VS en Europa, zo zal ook TSMC de fabricage in andere regio’s uitbreiden. Dat gebeurt nu al in de VS (Arizona), maar Hwang gaat er vanuit dat TSMC ook naar Europa komt. „Waarschijnlijk Duitsland”, maar hij houdt een slag om de arm. Die uitbreiding zou goed passen in het plan van Europa om een groter aandeel in de chipproductie te verwerven.  Naast ASML – een spin-off van Philips – zijn meer Nederlandse bedrijven aanwezig op de Semicon-beurs. Zoals een andere Philips-nazaat: de firma Itec. Dat is weer onderdeel van Nexperia, een spin-off van NXP, dat vroeger Philips halfgeleidersdivisie was. Ondanks die lange bloedlijn produceren de Itec-machines nog altijd dezelfde essentiële elektronica-onderdelen: piepkleine transistoren en diodes in een enorme oplage van meer dan 100 miljard per jaar. „Veertien voor elke aardbewoner”, rekent productmanager Boudewijn van Blokland voor. Hij is blij dat de machines nu ‘naar buiten’ mogen. Eerst waren ze alleen voor intern gebruik, nu mag hij ze gaan verkopen aan andere chipfabrikanten – Semicon Taiwan is daarvoor de aangewezen plek. Zijn buurman is Boschman, een Duivens bedrijf dat gespecialiseerd is in machines die chips assembleren voor de auto-industrie. Verkoper Johan Hamelink had er wel vier dagen verplichte quarantaine voor over om zich weer aan de Taiwanese techscene te laven. „We kunnen de vraag nu al amper aan, maar het kan nooit kwaad nieuwe klanten te vinden.” Met de machine uit Duiven worden chips verwerkt die de energieoverdracht tussen de batterij en de elektrische motor mogelijk maken.  De auto-industrie, twee jaar geleden nog verrast door een plotseling tekort aan chips, neemt zelf de regie in handen bij de aanschaf en verwerking van chips. Dat moet nieuwe productiestops voorkomen. Maar het chiptekort is nog voelbaar. Ook in Duiven, zegt Hamelink: „We hebben zelf ook moeite om aan onderdelen te komen voor onze machines.”  Correctie (18 september 2022): In een eerdere versie van dit artikel stond dat president Tsai premier was.  Dat is hierboven aangepast.||https://www.nrc.nl//nieuws/2022/09/16/op-de-chipbeurs-in-taiwan-staat-de-blauwe-bus-van-asml-pontificaal-op-de-stoep-a4142168
2022-09-16||Dan maar tijdens het werk je eigen kind opvangen: werknemers en -gevers worstelen met tekorten||Het is één van de eerste dingen die Suzanne van Duijn (34) uit Utrecht regelt als ze zwanger blijkt: zich inschrijven bij een kinderopvangorganisatie. „Van vrienden die net ouders waren geworden, hoorde ik dat je echt op tijd moest zijn”, vertelt ze aan de telefoon. Naam of geslacht weet ze nog niet. „Ik schreef ‘m in als ‘onzijdige baby’.”  Ze lacht als ze vertelt dat ze destijds kritisch keek bij welke organisatie ze haar toekomstige kind met een gerust hart achter durfde te laten. „Ik heb nog speciaal gebeld met allerlei vragen. Nu ben ik allang blij als hij überhaupt ergens terecht kan.”  Want ondanks dat ze zoon Storm later in haar zwangerschap voor de zekerheid bij nog drie andere organisaties inschreef, heeft ze nu, vijf maanden na zijn geboorte, nog altijd geen zicht op een plek. „Op zijn vroegst kan hij begin 2023 pas terecht.”  Om dat op te lossen werkt Van Duijn in plaats van 5 nog maar 2,5 dag per week als zelfstandig ondernemerscoach. Haar partner werkte 4 dagen per week bij een webshop. Nu maakt hij gebruik van zijn ouderschapsverlof, waarbij hij negen weken lang recht heeft op 70 procent van zijn salaris. „Hij is daardoor elke week een extra dag vrij. Samen met hulp van opa’s en oma’s regelen we het.” De enorme personeelstekorten in de kinderopvang bezorgen ouders steeds vaker stress. Niet alleen een plek regelen is lastig. Ook als je eenmaal binnen bent, blijft de situatie onzeker. In de afgelopen periode zeiden verschillende opvangorganisaties lopende contracten met ouders op, wanneer personeel uitviel en ze geen nieuwe mensen konden vinden. Uit een prognose van Kinderopvang Werkt, een samenwerking van brancheorganisaties en vakbonden, blijkt dat er de komende vijf jaar 32.000 extra werknemers nodig zijn in de kinderopvang: 9.000 door een toename van het aantal baby’s en nog eens 23.000 door het huidige kabinetsbeleid.  „Per 1 januari verdwijnt de regel dat het aantal uren opvang dat je vergoed krijgt vanuit de overheid gekoppeld is aan het aantal uren dat je werkt. Iemand die één uur per week werkt zou dan in theorie vijf dagen opvang kunnen krijgen. We verwachten daardoor een toename in de vraag”, zegt Emmeline Bijlsma, directeur van Brancheorganisatie Kinderopvang BK. Per 1 januari 2025 wordt de opvang bovendien vrijwel gratis. Vanaf dan krijgen werkende ouders 95 procent van de kinderopvangkosten vergoed, ongeacht wat zij verdienen. „Ook dat leidt naar verwachting tot meer aanvragen, terwijl de capaciteit er niet is. Dat betekent dat nog meer ouders nog langer op wachtlijsten komen te staan”, zegt Bijlsma.  Momenteel werkt 90 procent van de kinderdagverblijven (0-4 jaar)  met een wachtlijst, blijkt uit onderzoek van Kinderopvang Werkt. In de buitenschoolse opvang heeft 77 procent van de organisaties een wachtlijst en ook in de peuteropvang   (voor kinderen van 2-4 jaar) nam het aantal organisaties met een wachtlijst toe naar 56 procent. Hoelang ouders gemiddeld moeten wachten is lastig te zeggen. Bijlsma: „Dat hangt af van waar je woont, op welke dagen je opvang wenst – de meeste mensen willen op maandag, dinsdag en/of donderdag – en of je een voorkeur hebt voor een specifieke organisatie of niet. Met name in en rond grote steden is het probleem enorm, al lopen wachttijden overal in het land op. We horen regelmatig dat ouders tegen het einde van hun verlof nog nergens terechtkunnen”, zegt Bijlsma. Ze wijst op een plek als Weesp, waar in nieuwbouwwijk Weespersluis veel jonge gezinnen zijn komen wonen, terwijl er nauwelijks kinderopvangplekken zijn. „Daar hebben ouders te maken met een wachtlijst van vier jaar.”  Alternatieven voor de reguliere kinderopvang zijn er nauwelijks. Ook in de gastouderopvang  (kleinschalige opvang, meestal bij de gastouder thuis) is er te veel vraag en te weinig aanbod, zegt Gabriëlla Wijnberg van de brancheorganisatie voor gastouderopvang Stichting Nysa. „Als gevolg hiervan ontstaat er een grijs circuit van mensen en bedrijven die oppasdiensten aanbieden. Daar is geen sprake van toezicht op de kwaliteitseisen en de veiligheid van de kinderen en er geldt geen maximum voor het aantal kinderen dat opgevangen kan worden. Dat is vragen om problemen.” De kosten voor kinderopvang zijn op dit moment voor elk gezin en elke situatie anders. Per uur betaal je tussen de 8 en ruim 10 euro, maar in Nederland hebben de meeste ouders recht op kinderopvangtoeslag. Hoeveel toeslag iemand krijgt, is afhankelijk van verschillende factoren, bijvoorbeeld hoeveel uur een kind per maand naar de kinderopvang gaat, hoeveel kinderen er uit één gezin naar de opvang gaan, wat het uurtarief van het kinderdagverblijf is en wat het gezinsinkomen is. Ook een 39-jarige coördinator op een middelbare school, woonachtig in een nieuwbouwwijk in een klein randstedelijk dorp, kreeg te maken met lange wachttijden.  Ze wil niet met haar naam in de krant, omdat ze hoopt nog kans te maken op een plek bij de enige kinderopvangorganisatie in het dorp (haar naam is bekend bij de redactie). Ze schreef haar dochter er in toen ze drie weken zwanger was. „Mijn ouders wisten het nog niet eens.”  Een week voor haar verlof bleek haar dochter niet op de kinderopvang te kunnen. „Gelukkig kon ze terecht in een plaats verderop, vlak bij mijn werk. Voor de zekerheid schreef ik haar toen vast in voor de buitenschoolse opvang, omdat ik niet weer dezelfde situatie wilde.” Maar toen ze een half jaar geleden informeerde of haar dochter na de zomervakantie bij die buitenschoolse opvang terecht kon, stond ze nog steeds niet bovenaan de wachtlijst.  Noodgedwongen neemt ze ouderschapsverlof op en werkt haar partner veel thuis. „In mijn functie moet je minstens vier dagen aanwezig zijn. Dat heb ik opgelost door twee hele en twee halve dagen te werken. Mijn vrouw werkt fulltime bij een grote bank en heeft gelukkig een begripvolle werkgever. Zij brengt en haalt onze dochter elke dag van school en haalt het werk waar ze ‘s middags niet aan toekomt vaak ’s avonds in. We redden het, maar het is verre van ideaal. Mijn ouderschapsverlof raakt ook een keer op. Als ze dan niet op de buitenschoolse opvang terechtkan, zie ik geen oplossingen meer. We hebben geen familie die kan bijspringen en gastouders in deze buurt zijn er ook niet.” Volgens werkgeversorganisatie VNO-NCW realiseren werkgevers zich in toenemende mate dat zij last kunnen gaan ondervinden van de problemen in de kinderopvang, en ondernemen zij actie. Onlangs informeerde „een groot bedrijf” bij brancheorganisatie BK wat er nodig is voor het opzetten van een eigen kinderopvang, zegt directeur Bijlsma. Ook kinderopvangorganisatie Kindergarden, met 71 locaties in Nederland, wordt regelmatig gebeld door bedrijven die informeren naar mogelijkheden om stress rond de kinderopvang bij werknemers te verminderen. Hoewel er nog geen concrete afspraken zijn gemaakt, worden er wel gesprekken gevoerd, zegt directeur Nicole Krabbenborg: „Het zijn doorgaans grote bedrijven met 1000+ medewerkers. Zij willen weten: kunnen wij opvangplekken inkopen? Is het mogelijk om voorrang op de wachtlijst te regelen? Kunnen jullie iets doen aan kinderopvang in onvoorziene situaties, zoals een zieke oppas, een gedwongen quarantaine, de sluiting van een groep of die echt belangrijke, maar onverwachte zakelijke afspraak? Ik verwacht in de toekomst alleen maar meer van dit soort aanvragen.”  Ook bij oppasplatform Charly Cares kloppen bedrijven aan met vragen. Tijdens de lockdowns in coronatijd startten zij de bedrijfstak ‘Oppas van de zaak’, waar inmiddels zo’n tachtig bedrijven waaronder Deloitte, Boston Consulting Group en Van Doorne, bij zijn aangesloten. Bedrijven kopen jaarlijks gemiddeld 60 tot 100 oppasuren in, die medewerkers kunnen gebruiken om een oppas te boeken via het platform van Charly Cares. „Sommige werkgevers zetten die noodoplossing nu om tot iets voor de lange termijn, in de vorm van secundaire arbeidsvoorwaarden. Voor de zomervakantie noemden werkgevers vaak de werkdruk of werk-privébalans van ouders als redenen, maar sinds een paar weken wordt steeds vaker de nood in de kinderopvang genoemd. Niet als hoofdreden, wel als extra duwtje in de rug om nu iets te regelen voor als werknemers echt in de problemen komen”, zegt oprichter Charly van der Straten. Vooralsnog zijn het vooral ouders zelf die moeten puzzelen om de kinderopvang rond te krijgen. Suzanne van Duijn uit Utrecht heeft het geluk dat ze als zelfstandig ondernemer haar eigen werk in kan delen. „Door efficiënter te werken, verdien ik nu hetzelfde in minder tijd. Als ik in loondienst had gewerkt en geen ouders had die konden bijspringen, hadden mijn vriend en ik niet geweten hoe we dit moesten oplossen.” Als er begin 2023 daadwerkelijk een plek vrijkomt in de kinderopvang, wil zij haar werkzaamheden weer uitbouwen. Tegen die tijd zal zoon Storm  nog net geen jaar oud zijn.||https://www.nrc.nl//nieuws/2022/09/16/dan-maar-tijdens-het-werk-je-eigen-kind-opvangen-a4142166
2022-09-16||‘Nu vind ik  een lat-relatie heerlijk’||Rob: „Via een vriend kreeg ik op mijn zestiende een zaterdagbaantje bij een schoenmaker. Ik maakte het magazijn schoon, liet de grote Deense dog van de baas uit, waste de reclameauto. Mijn baas had honderd huiden gekocht waar zolen uit gestanst moesten worden. Ik was daar heel precies in. Dat zag-ie en hij bood me een baan aan. „Mijn vader vond het prima, als ik diploma’s haalde in het schoenmakersvak. Ik doe het nu 45 jaar en vind het nog steeds leuk. Geen schoen is hetzelfde. Alleen het ondernemen is niet leuk meer. „Door corona zitten mijn inkomsten op 60 procent van wat ze waren. Mensen werken meer thuis, schoenen slijten minder snel. Als het goed is, ga ik over zes jaar met pensioen. Voor echt pensioen opbouwen heb ik geen mogelijkheid gehad. Helemaal niet met wat er de afgelopen tien jaar gebeurd is. Rob Blom (61) is schoenmaker. Hij woont in een appartement boven zijn zaak in Leeuwarden. Hij heeft een lat-relatie.  Uit zijn eerste huwelijk heeft hij drie inmiddels volwassen kinderen. Verder heeft hij een kleindochter en is een kleinzoon op komst. Hij verdient een half keer modaal.   Foto David Galjaard „In 2008 kwam de crisis, dat hakte er flink in. Ik had twee man personeel en heb die binnen twee jaar moeten ontslaan. En in 2015 overleed mijn vrouw heel plotseling. Ze had baarmoederhalskanker. Ik ben zo’n drie jaar lang compleet van de wereld geweest. „Ze was mijn tweede vrouw. Met mijn ex heb ik nog goed contact, en ik heb met haar drie kinderen. Twee jaar na die scheiding heb ik een vriend van mij gebeld, die in Zuid-Oost Spanje woonde. Ik zei: ik wil weer beginnen met leven. Hij zei: kom maar langs.  „We gingen op stap en kwamen in café terecht waar hij me voorstelde aan Sole. Ze was meteen de vrouw van mijn leven. De eerste seconde. Ze had nooit Engels geleerd. Die vriend van me zei: ik weet niet hoe jullie het voor elkaar hebben gekregen, maar jullie hebben de hele avond gekletst. In mei was dat. In oktober heb ik haar opgehaald en is ze hier komen wonen. We waren dertien jaar samen.” „Toen ze overleed, was mijn werk eigenlijk niks meer. Ik was aanwezig, maar dat was het ook. Er kwam bijna niks uit mijn handen. Een hele goede vriendin heeft toen de winkel gerund. En een collega van mij uit Sneek kwam twee keer in de week stapels schoenen afmaken die ik niet klaarkreeg. „Als je zelfstandig ondernemer bent, moet je al je problemen zelf oplossen. Niemand anders die het voor je doet. Maar toen kon ik niet anders.  „Voor het eerst in mijn leven heb ik in die tijd ook mijn arbeidsongeschiktheidsverzekering aangesproken. Na drie maanden kreeg ik een telefoontje van een jonge vent: ‘We vinden dat u wel weer aan het werk kunt’. Ik zei: ‘Heeft u ooit weleens een levenspartner verloren?’  „Hij kon een psychiatrisch rapport laten opstellen. Mijn voorstelling van een psychiater was een man op geitenwollensokken in Birkenstocks. Toen ik daar kwam, had hij in tien minuten door wat er aan de hand was – ik heb mijn beeld bij moeten stellen. Hij verwees me door en ik kreeg EMDR-therapie. Zonder die hulp had ik hier niet zo gezeten als ik nu zit. „Ik sta op tussen acht en half negen. Mijn zaak zit onder mijn huis, de trap af en ik ben er. Ik ben meestal rond half tien beneden, en van tien tot half zes open. Er zijn dagen dat ik daardoor niet buiten kom. Dat heb ik mezelf wel aangeleerd. Ook al hoef ik nergens naartoe, ik trek na het eten mijn jas aan en ga een rondje lopen. „’s Avonds ben ik zeker twee à drie keer in de week in de biljartzaal. Da’s ook gekomen in die slechte periode. Als ik een slechte avond aan voelde komen, was het: oké, nu schoenen aan, keu pakken. Dat hielp zó goed. Dan had ik afleiding, een ander gesprek dan wat in mijn hoofd zat, en kon ik erna rustig naar bed. „Een tijd ging ik bijna iedere avond biljarten. Alleen zijn vond ik maar niks. Nu kan ik heel makkelijk een avond rustig thuis zitten. Ik schilder op nummer. Ik heb veel geduld voor dat soort dingen. Het gaat me totaal niet om het resultaat. Het is gewoon tijdverdrijf. Dan kan ik hier rustig zitten op de bank, zonder dat ik het gevoel heb dat ik weg moet. Ondertussen zit ik voetbal te kijken.” „Ik ben nu vijf jaar samen met mijn nieuwe vriendin Anneke. In eerste instantie wilde ik niks liever dan huisje-boompje-beestje. Dat miste ik. Alleen, daar was zij nog niet helemaal aan toe. Maar ik vind een lat-relatie nu heerlijk. Daar is de psychiater belangrijk in geweest. „Zaterdag na het werk ga ik naar mijn vriendin. Ons weekend is zondag en maandag. Maandag na het eten ga ik weer bij haar weg.  „Toen ik alleen was, lag ik soms tot twaalf uur in bed. Dan kwam ik eruit en ging de tv aan met voetbal. Nu eten we op zondagochtend een yoghurtje en gaan we naar de sportschool. Ik vind laat opstaan niks meer. Het is zonde van mijn dag. We hebben net alle twee een elektrische fiets gekocht. We fietsen hele stukken. En we gaan regelmatig naar Utrecht en Amsterdam omdat haar kinderen daar wonen. „Mijn kinderen wonen ook in Leeuwarden. Ik heb een hele goede band met ze, maar ze komen niet wekelijks bij mij over de vloer. Soms stappen ze even binnen in de winkel als ze in de stad zijn. Eens in de zoveel tijd ga ik bij ze eten. Mijn zoon komt vaak even langs als hij in de stad is, met mijn kleindochter. Dan huppelt dat kleine dingetje hier in de kamer rond. ‘Opaaa’ roept ze dan. Dat is… ja. Daar doe je het allemaal voor.”  Sport
		Rob voetbalde vroeger veel en graag, ook tenniste hij. Hij heeft een kapotte knie waardoor het allemaal lastig gaat. Op maandagen biljart hij nu in de voetbalkantine, op andere dagen doet hij dit bij de biljartclub op vijf minuten lopen van zijn huis. Koken
		Voor anderen koken vindt Rob nog wel leuk, voor zichzelf minder. Zijn vriendin Anneke geeft hem op maandag vaak wat mee voor in de vriezer. Rob: „Zij houdt niet zo van aardappels. Als ik zelf kook, is het vaak aardappels, vlees, groente.” Vakantie
		Met zijn vrouw Sole ging Rob altijd naar haar familie in Spanje. Nu komt hij er nog steeds, ook omdat Sole er is begraven. Dan verblijft hij in haar appartement. Rob: „Ik wil ook heel graag een keer naar Scandinavië toe, op een cruise door fjorden bijvoorbeeld. Mijn vriendin houdt er niet van. Al begint ze wel wat te draaien.” Naar bed
		Rob dwingt zichzelf rond middernacht naar bed te gaan. Hij is een nachtmens, en eerder ging hij ook nog weleens rond twee of drie uur in de nacht.  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/16/nu-vind-ik-een-lat-relatie-heerlijk-a4142171
2022-09-16||Schrijver Roline Redmond ging op zoek naar haar voormoeders: ‘Slaven hadden geen stamboom’||Roline Redmond (73), antropoloog en schrijver, vertelt in De Doorsons de geschiedenis van haar voormoeders, die tot het einde van de slavernij op een katoenplantage in het district Coronie werkten, in het westen van Suriname. Haar overgrootmoeder, Constantia Augustina Doorson (1863-1925), vertrok naar Paramaribo om zonder geld of enig ander bezit een nieuw leven op te bouwen. Ze woonde  op een erf achter een woonhuis, zoals zoveel vrijgemaakte slaven, en verkocht gerookte vis op de markt. Haar dochter Pauline Magdalena Wijks (1891-1972) werd wasvrouw. Haar kleindochter Annette Josephine Wilson (1924-2013), de moeder van Roline Redmond,  was naaister. Het boek werd bekroond met de Brusseprijs en staat op de shortlist voor de Prijs voor het Belangrijkste Boek van het Jaar. De winnaar wordt op donderdag 22 september bekendgemaakt.  Dit gesprek, bij haar thuis in Utrecht, gaat ook over haar eigen geschiedenis. In haar boek maakt ze er alleen wat losse opmerkingen over, waardoor je weet dat ze tot haar zesde bij haar grootmoeder in Paramaribo woonde en later bij haar moeder en stiefvader in het dorp Paranam aan de Surinamerivier. Op haar zeventiende ging ze als lerares werken op een school in het district Nickerie.  Waarom woonde u bij uw grootmoeder? „Ik was het eerste kind van mijn moeder, ze bleek zwanger van mij te zijn toen mijn vader al was vertrokken. Ze was achtergebleven met een schuld en moest heel hard werken om die te kunnen afbetalen.” U groeide dus op zonder uw vader? „Maar ik heb geen vader gemist. Ik had twee liefdevolle ooms, broers van mijn moeder, die elke middag naar huis renden om me te knuffelen en me, met spelletjes, mijn eten te voeren. Ik at slecht. Het eerste jaar kwam mijn moeder me elke dag ophalen en dan nam ze me mee naar haar huis in de Wagenweg Straat.” Roline Redmond (Paramaribo, 1949) volgde de kweekschool voor onderwijzers en gaf les op een school in het district Nickerie in Suriname. In 1969 kwam ze naar Nederland om antropologie en Spaans te gaan studeren aan de Universiteit Utrecht. Ze deed onderzoek naar de beeldvorming van zwarte mensen in kinderboeken en publiceerde daarover in 1980. Haar boek De Doorsons is gebaseerd op feiten in archieven en verhalen van  nakomelingen van slaven en slavenhouders.   Ze  is getrouwdmet de psychiater Johan van Es en ze woont in Utrecht Daar zult u geen herinneringen aan hebben. „Toch denk ik dat ik als baby al wist dat ze erg verdrietig was. Ik moest haar zeg maar troosten.” Waarom was ze zo verdrietig? „Omdat mijn vader ervandoor was gegaan met een andere vrouw. Dat was wat ik van haar hoorde. Dat roepen wel meer vrouwen, als onderzoeker weet ik dat je daarmee moet uitkijken. Later hoorde ik van een oom een andere versie en een zus van mijn vader in Denemarken gaf me diezelfde versie, namelijk dat mijn moeder hem had weggestuurd. Hij had geen baan en geen opleiding, en hij was niet van plan om er iets aan te doen. Ze zei: kom maar terug als je wel een baan hebt. Ze had ook verordonneerd dat hij mij niet mocht zien. Een andere zus van hem vertelde me dat mijn oma een omslagdoek over mijn gezicht legde als ze met me over straat liep en ze mijn vader of een andere Redmond zag.” U hebt hem nooit ontmoet? „Jawel, toen ik dertig was en mijn oudste dochtertje net geboren was. Je gaat je afvragen wat je roots zijn. Ik had het overlegd met mijn moeder. Ik wilde haar toestemming hebben, zo sterk was haar invloed op mij. Ze ging met me mee naar Suriname, naar zijn huis. Daar was hij niet en een van zijn zoons, mijn halfbroer, zei dat hij ergens op een landje aan het werk was. Hij bracht ons erheen, mijn moeder en ik stonden bij het hek en het werd meteen ruzie tussen die twee. Ik ben boos weggelopen. Of nee, mijn vader heeft me weggestuurd. Later bleek dat zijn dochters, mijn halfzussen, hem daar flink de oren om hadden gewassen. En zijn vrouw had gezegd dat het volstrekt onacceptabel was. Ik heb hem nooit meer gezien.” In uw boek zegt u dat het tussen Surinaamse mannen en vrouwen altijd  gedoe is en u suggereert een verband met het slavernijverleden. „De mannen werden door hun eigenaars voortdurend naar andere plantages gestuurd, weg bij hun vrouw en kinderen. Het zou kunnen dat ze daarom zo kwetsbaar en onzeker zijn en van vrouw tot vrouw gaan. Er is nooit gedegen onderzoek naar gedaan en een psycholoog of psychiater zou misschien een andere oorzaak vinden. Het ligt ook aan de vrouwen, hè. Onze vrouwen zijn behoorlijk dominant. Ze hebben, dat komt ook door de slavernij, een onafhankelijke positie omdat ze toch voor zichzelf moesten zorgen. ‘Luister jongen, ik heb jou niet nodig, dus als jij je zo gedraagt – wegwezen!’” U zegt in uw boek ook dat u op uw tiende al bedacht dat u later wilde schrijven over het werk van een wasvrouw. „En dat ik nooit zou trouwen met een Creoolse man. Misschien met een Hindostaan of een man uit het binnenland, maar nooit met een Creool. Dat gedonder!” Ze trouwde met een witte Nederlander, hij was tropenarts en later psychiater. „Ik bedacht ook dat ik een onafhankelijke denker wilde zijn, al formuleerde ik dat toen natuurlijk anders. Ik heb een herinnering die me sterk gevormd heeft en waar ik ook weleens over heb geschreven. Ik stond in Paranam bij de rivier en daar stapten twee mensen uit een bootje, een man en een vrouw. Ze waren sterk en gespierd, hun huid was glanzend zwart, hun gebit prachtig wit. Ik was flabbergasted. Ik had nog nooit zulke mooie mensen gezien. Ik kwam terug in het dorp en dan hoor je: die djoeka’s, ze zijn lelijk!’ Het waren marrons, nakomelingen van gevluchte slaven. Daar moest je op neerkijken.” Hoe was het om met uw moeder en stiefvader naar Paranam te verhuizen? „Moeilijk. Ik kende mijn jongere broertje en zusje niet en ik was verwend. Bij mijn oma was ik een soort van enig kind. Maar mijn moeder wilde me echt terug, ze hield heel veel van me. Mijn zuster zegt dat ze altijd het gevoel heeft gehad dat ik veel belangrijker voor mijn moeder was dan zij.” Uw stiefvader was een Creool? „Ja. Maar hij bleef bij het gezin. Hij had op Curaçao op de raffinaderij gewerkt en was in Paranam mecanicien in de bauxietindustrie. Later is mijn moeder bij hem weggegaan. Hij werd Jehova’s getuige en eiste dat zij met hem meeging. Dat gaf bonje.” U bent anders dan de meeste Surinamers niet gelovig opgevoed. „Mijn moeder was uit de katholieke kerk gevlucht. Ze wilde er niets van weten. Ze had op school, een katholieke school, vaak voor straf achter het bord gestaan omdat ze te veel kletste. Ik heb nog een herinnering die me sterk gevormd heeft. Mijn nichtjes deden hun eerste communie, wij waren erbij, en dan zie je in dat kerkje een halfnaakte man  aan een kruis hangen. Wie was dat? Ik vond hem raar. Op de gezichten van de meisjes in hun witte jurkjes zag ik angst en onbegrip. Ze waren de bruidjes van Jezus en ik dacht: over een paar jaar trouwt die halfnaakte man ook met hun zusjes, dat is veelwijverij. En dan die engelen met die vleugels aan hun schouders, hoe konden ze daarmee vliegen? Maar als ik het zei kreeg ik klappen. ‘Fout kind! Hou je mond!’” Ik had zo veel vragen. Maar als je in Suriname vragen stelt, dan is het antwoord: neem nog een bordje eten Op uw negentiende ging u naar Nederland. „Ik wilde naar de universiteit, dat had ik ook op mijn tiende bedacht. Ik had zo veel vragen en er waren zo weinig mensen die antwoorden gaven. Als je in Suriname vragen stelt, dan is het antwoord: neem nog een bordje eten.” En boeken, schrijft u, worden er niet gelezen. „Mijn boek ook niet. Ze kopen het misschien wel, maar ze zetten het in de kast. Het is te pijnlijk. Gelovige Surinamers willen er al helemaal niets van weten. ‘Saka fasi sa de na krosi fu yu skin.’ Nederigheid is je kleed, dat is wat ze geleerd hebben. Ze zeggen tegen mij: waarom wil je het steeds over de slavernij hebben, waarom pas je je niet aan?” U citeert een zendeling die schreef dat slaven blij moesten zijn dat God hen uit Afrika had laten roven en naar Suriname had gebracht. „Want daardoor kregen ze de gelegenheid om de zaligmakende leer van het christendom te horen. Door het geloof in Jezus konden ze een kind van God worden en dat was heel wat beter dan lijfelijke vrijheid.” Ze lacht en wijst naar zichzelf. „Deze mevrouw heeft niet zoveel op met die denkwijze.” Toch bent u in uw boek opmerkelijk mild over de kerk en over de zendelingen die het geloof kwamen prediken. „Ik ben geen voorstander van single stories. Er zijn altijd meer perspectieven. Geloof kan heel troostend zijn en er is de sociale kant: de hulp die de kerk biedt, de verbinding met andere mensen. Zendelingen kwamen ook op voor de slaven, al gingen ze overall wel mee met de koloniale overheid. Ze hadden weinig keus.” U schrijft ook heel mild over de nakomelingen van de Surinaamse slavenhouders die u in Utrecht opzoekt. „Léon Dessé, ja. Ik ben  tot zijn dood bevriend met hem  gebleven, en met zijn vrouw. Zijn zuster Eleonora Dessé heb ik ook geïnterviewd, een heel lieve dame. Maar ik heb hun geschiedenis à contrecoeur uitgezocht en alleen om meer over mijn eigen familie te weten te komen. Over mijn familie waren er bijna geen geschreven bronnen en over die van hen wel. Hun voorvaders waren de eigenaars van de plantage waar mijn voormoeders werkten. In het begin denk je: jullie met je grote huizen en je lekkere leven, en wij maar werken voor al die luxe. Maar zo zwart-wit is het niet. De familie Dessé heeft later veel ellende te verduren gekregen – brand, overstromingen, verval van de plantage, gedwongen verkoop – en de moeder van Léon en Eleonora was een superslavin, al mag ik dat natuurlijk zo niet zeggen. Haar man was kunstschilder en zat hele dagen piano te spelen, terwijl zij elf kinderen kreeg en het geld verdiende. Ze hadden een rijwielzaak in de Gerard Doustraat in Utrecht-Oost en zij deed al het werk, ook fietsen herstellen.” Ze was wel een vrij mens. „Ja, maar hoe vrij? Ze kon geen kant op. Ze kon niet eens haar man wegsturen.” Foto Merlijn Doomernik 
 Waarom koos u voor de studie antropologie? „En Spaans. Ik heb antropologie en Spaans gestudeerd, hier in Utrecht. Het kwam door die twee mooie mensen bij de rivier die ik op mijn tiende voor het eerst gezien had. Waar kwamen ze vandaan? Waarom werden ze lelijk gevonden? In Paranam hadden we Hindostanen in hetzelfde woonblok en die man sloeg zijn vrouw elke dag. Een goede kennis van me, ook een Hindostaanse, zegt: het eerste wat mijn vader deed als hij ’s avonds thuiskwam was mijn moeder aan de haren trekken. Als het eten hem niet beviel keilde hij zijn bord door het huis. Kon ze opnieuw gaan koken. Ik wilde dat soort gedrag begrijpen. Veel Hindostaanse mannen zijn alcoholverslaafd, hoe komt dat? Ik wilde ook begrijpen waarom Nederlanders zo denigrerend zijn tegen zwarte mensen. Wat zit er in de cultuur waardoor ze denken: ik moet de ander kleineren? Ik studeerde af op een onderzoek naar kinderboeken, zwarte mensen zijn daarin altijd lelijk. Waarom?” Weet u het antwoord? „Misschien is het in de basis wel een diep minderwaardigheidscomplex.” Ze lacht. „Ik wacht op een zwarte psychiater die daar eens iets over zegt wat hout snijdt. Wat opvalt is dat zwarte mensen voor 1700 niet lelijk werden gevonden, het begon daarna. Had het te maken met de slavernij die toen steeds belangrijker werd? Moest je ze lelijk en minderwaardig gaan vinden omdat je ze dan zonder schuldgevoel kon exploiteren?” Volgens de Bijbel zijn ze de vervloekte nakomelingen van Cham, een zoon  van Noach. „Gedoemd om witte mensen tot slaven te dienen, ja. Daarom heb ik niets met die Bijbel. Ik zou willen dat mensen zich beter realiseerden dat het een van de redenen is dat er zo naar ons gekeken wordt. De gemiddelde Nederlander heeft er geen idee van. Toen ik hier net kwam, in 1969, liepen schoolkinderen me joelend na over straat. Ik zocht een kamer en als ik een advertentie zag in het Utrechts Nieuwsblad sprong ik meteen op mijn fiets. Maar die kamer was altijd net weg als ik aanbelde.” Was u in die tijd al van plan om over het slavernijverleden van uw familie te schrijven? „Dat kwam later, toen ik mijn doctoraalscriptie schreef, in 1977. Ik was er tweeënhalf jaar tussenuit geweest om met mijn man naar Saoedi-Arabië te gaan. Hij werkte daar als huisarts en ik kon leerkracht worden op een school voor Nederlandstalige en Engelstalige kinderen. Ik las die kinderboeken en dacht: wait a minute, zo consistent negatief over zwarte mensen, wat ís dit?”   U schrijft dat de wens van uw moeder de doorslag gaf. Zij wilde dat u haar geschiedenis zou uitzoeken. „Helaas heeft ze het resultaat niet meer gezien, ze stierf in 2013. En voor die tijd was ze al heel lang dementerend. Het kwam ook door de positie in mijn familie dat ik het ben gaan doen. Als kind al had ik de rol van boodschapper. Dan zei mijn moeder: hoe zou het toch met tante Albertine gaan? Ik sjeesde uit school vandaan op mijn fiets naar tante Albertine om het te vragen. Ik was verschrikkelijk nieuwsgierig en luisterde mee met de gesprekken van de volwassenen. Er was een tak die bijna blank was,  mijn moeder en oma kwamen er vaak. Maar desgevraagd zeiden ze: nee, nee, geen familie. Hoe zat dat? Ik heb het uitgezocht: het was wel familie. Die tak wilde het alleen liever niet weten. Het was gemakkelijker om voor blank door te gaan.” U weet nu ook dat de moeder van uw overgrootmoeder Molly Maria Doorson was. Waarom is dat belangrijk voor u? „Omdat slaven geen stamboom hadden en geen familienaam. Je kon nog beter een koe zijn, dan had je tenminste nog  een stamboom. Slaven waren werktuigen. Ze konden niet lezen of schrijven, het was verboden om ze onderwijs te geven. Er zijn geen brieven overgeleverd, geen dagboeken, niets. Ik wilde ze een identiteit geven en doordat ik dat gedaan heb ben ik een uitgebalanceerder mens geworden. Sommige slaven, ook Doorsons, liepen weg naar Guyana en dan kwamen ze af en toe stiekem terug. Je denkt: yes! Daar deden ze dus! Ik ben opgevoed met: je bent zwart, je bent lower class en die negers – ik zeg expres negers – in hun hutjes op het erf waren dom en lui. Nee! Ik weet nu dat mijn voormoeders verschrikkelijk hard gewerkt hebben om te overleven, dat maakt me trots. Ze waren sterk en zorgden goed voor elkaar. Ze leerden voor de zekerheid twee beroepen, dan kon je altijd nog ergens anders gaan werken. ‘Wat kun je nog meer?’ Dat hoor je heel veel in Suriname. De familie van mijn vader was trouwens niet helemaal lower class. Je had Sophie Redmond, die de eerste Creoolse arts was. In Paramaribo is een straat naar haar vernoemd, in Amsterdam een plein. En gisteren ontdekte ik dat een Redmond in 1933 plaatsvervangend rechter was in Nickerie. Het was een vrouw.” ||https://www.nrc.nl//nieuws/2022/09/16/je-kon-beter-een-koe-zijn-dan-een-slaaf-a4142089
2022-09-16||De leus is ‘geen boer geen voer’ - maar hoe weet je of het eten op je bord uit Nederland komt?||‘Wat is dat eigenlijk, die Clear Valley-burger?” We zitten met de menukaart op een terras in  Midden-Limburg. Die middag hadden we  aan de rand van het bos, nog Piëmontese koeien zien lopen, met stevige, vlezige billen. Je moest wel even om de spandoeken heen kijken: ‘Geen boer, geen voer.’ Het meisje in de bediening gaat het vragen en komt dan stralend terug: „Clear Valley-koeien, dat zijn koeien die lekker buiten lopen. Blije koeien, uit Australië.” Aha. Australië. Dus met dat ‘geen boer, geen voer’ liep het kennelijk wel los, er was altijd nog Australisch rundvlees. Je hersenen knetteren als je overal ‘Geen boer, geen voer’ ziet. Wat moet je daarvan denken, als horecabezoeker. Of als consument, met elke week een volle boodschappenkar. Alleen van de eieren, de melk en de kwark in mijn koelkast weet ik zeker dat ze uit Nederland komen. De rest? Geen idee.  Maar als burger merk je dat er iets knaagt: die boer met zijn spandoek praat toch ook tegen mij?  De helft van de kalveren in Nederland wordt geïmporteerd, bijna al het vlees gaat weer naar het buitenland Je kunt de exportcijfers erbij halen om het belang van de boer voor de Nederlandse voedselvoorziening in perspectief te plaatsen. Driekwart van de Nederlandse landbouwproductie gaat immers naar het buitenland. Van alle zuivel is 65 procent voor de export, van al het vlees wordt 60 procent buiten Nederland verkocht. Het meeste in omringende landen, dat wel. Er zitten voedselstromen bij waar je als Nederlandse consument praktisch niets mee te maken hebt. De helft van de kalveren in Nederland wordt geïmporteerd, bijna al het vlees  gaat  weer naar het buitenland. Want veel meer dan af en toe een kalfsschnitzel eten we hier niet. De kalfjes die in Nederland geboren worden om  koeien melk te kunnen laten geven, leveren de melkveehouder  nauwelijks iets op. Dus hoezo: geen boer, geen voer? Als boeren bedoelen: ‘met het halveren van de boerenstand komt de Nederlandse voedselvoorziening in gevaar’ – niet ideaal voor een spandoek trouwens – dan lijkt dat  lichtelijk overdreven.  Maar die exportcijfers zeggen nog niets over wat Nederlanders eten, en waar dat vandaan komt. Je kunt superbewust je melk van een weidevogelvriendelijke boer uit de buurt kopen, maar wat voor vlees er op je pizza ligt? Geen idee. Of de weipoeder in de Streeckgenoten Twentse cake uit Nederland komt? Het staat er niet op.  Hoeveel ingescheept veevoer koeien te eten krijgen om genoeg melk voor een pond Goudse kaas te geven? Onduidelijk. Wat in Nederland gemaakt is, hoeft niet van Nederlandse boeren te komen. Je komt er als consument simpelweg niet achter welk deel van je eten, direct of indirect, uit Nederland komt. Zelfs de supermarkten kunnen niet zeggen welk percentage van het eten in hun winkels van Nederlandse boeren komt. „Steeds meer”, zeggen ze, als het over verse groente, fruit en vlees gaat. Maar hoe zit het met de rest? Een woordvoerder van Albert Heijn: „Je vraag welk deel van het assortiment voedselproducten is geproduceerd in Nederland is niet te doen joh [smiley]. We hebben 11.000 eigen-merkproducten…” Overigens zijn het wel de inkopers van de supermarkten, een handjevol, die voor 17,5  miljoen Nederlanders het gros van het aanbod bepalen. Nederland kan in theorie autarkisch leven zonder een hap in te leveren  Onmiskenbaar is dat de voedselvoetafdruk van de Nederlandse consument over alle grenzen heen gaat. In meerdere opzichten. Het Planbureau voor de Leefomgeving schreef: Nederland heeft minder dan 2 miljoen hectare landbouwgrond, terwijl we 3 miljoen hectare nodig hebben voor wat we eten. Van de landbouwgrond die voor Nederlandse voedselproductie wordt gebruikt, ligt driekwart in het buitenland. Van al het land dat nodig is voor onze consumptie – ook meubels en kleren – is  voedsel goed voor 40 procent. Bedenk hoeveel druk dát op de leefomgeving geeft. Het lijkt logisch, Nederland is een te klein land om zoveel monden te voeden en we willen ook wel eens banaan of sinaasappel eten. Maar ook producten waarvan genoeg in Nederland wordt gemaakt om aan de binnenlandse vraag te voldoen, komen vaak uit het buitenland. Varken en kip bijvoorbeeld. Zelfs zuivel. Je kunt je afvragen of zo’n groot deel van onze voetafdruk in het buitenland moet staan. Als het écht moet, kan Nederland met het huidige landbouwareaal zelfvoorzienend zijn. Dat is in Wageningen wel eens berekend, om te kijken of de Nederlandse voedselvoorziening in extreme crisissituaties in gevaar komt. Zelfvoorzienend betekent dan wel: geen koekjes, pasta en varkensvlees, wel elke dag aardappel (patat!). Dat willen we misschien niet, maar in theorie kan Nederland autarkisch leven zonder een hap in te leveren. De stikstofdoelen haalt Nederland trouwens makkelijk in dat theoretische model, zegt agrarisch econoom Petra Berkhout. Zonder export van vlees en zuivel en zonder import van veevoer zullen de stallen vanzelf een stuk leger worden. En als er geen land ‘verspild’ wordt aan het telen van veevoer, kan die grond voor koolzaad (olie), peulvruchten en biet worden gebruikt. ‘Geen boer, geen voer’ krijgt in die context ineens een andere betekenis: geen veehouder, geen veevoer. Maar zo zullen de boeren het wel niet bedoeld hebben. Of een land ter grootte van een krant zelfvoorzienend moet wíllen zijn, is wat anders. Baktarwe groeit in Frankrijk veel beter dan in Nederland. In Italië zijn ze goed in de productie van olijfolie. En het Nederlandse veenweidegebied is bij uitstek  geschikt voor koeien. Zolang je die natuurlijke en gecreëerde voordelen benut, en boeren niet oneigenlijk bevoordeelt door bijvoorbeeld stikstofnormen te overschrijden, kun je er weinig op tegen hebben om de voedselproductie in Europa een beetje te verdelen. Wat de dorre feiten vooral laten zien is hoe ongelooflijk veel land er nodig is, binnen én buiten Nederland, om zo overdadig en zo gevarieerd te eten als we gewend zijn. En dat tussen boer en bord een onoverzichtelijke kluwen is gegroeid waarin consument en boer elkaar makkelijk kwijtraken. Vaak hoor je: consument en boer moeten weer dichter bij elkaar komen. Eet van dichtbij, produceer voor dichtbij. Maar de vraag is niet alleen of ze dat willen en kunnen, het is ook niet gezegd dat dat in alle gevallen het beste is. Suggereren dat daar  de oplossing voor alles ligt, dat is pas boerenbedrog. Als burger kun je ‘geen boer, geen voer’ ook minder letterlijk nemen. Niet als een dreigement, maar als een hartenkreet. Alsof iemand je bij je kraag grijpt: kijk nou eens wat we hier doen! We maken hier voedsel! Kunnen we daar een beetje erkenning en waardering voor krijgen? Misschien volgende keer op het terras toch vragen naar vlees uit de buurt. NRC-redacteur Martine Kamsma onderzoekt hier iedere maand waarom we eten wat we eten.
		Lees ook de NRC-nieuwsbrief Eten en Gezondheid.||https://www.nrc.nl//nieuws/2022/09/16/de-leus-is-geen-boer-geen-voer-maar-hoe-weet-je-of-het-eten-op-je-bord-uit-nederland-komt-a4142110
2022-09-16||Hoe Thijs Hermans steeds verder weggleed in een psychose: een reconstructie||Thijs staat in zijn ondergoed in de woonkamer, een keukenmes in zijn hand. Zijn vader, René Hermans (63), ziet zijn 27-jarige zoon staan van achter zijn bureau in het studeergedeelte, maar krijgt geen oogcontact met hem. Hij staat er apathisch bij. Het is dinsdag, 7 mei 2019, rond twee uur ’s middags. „Thijs”, zegt René, „wat doe je met dat mes?” „Hij was een zombie”, zegt Evelien Hermans (62), Thijs’ moeder, ruim drie jaar later. „Ja, precies”, zegt René. „‘Zombie’ is het woord.” Evelien: „Hij was kilo’s afgevallen. Hij at niet meer, sliep niet meer, deed rare dingen.” Een half jaar voor die middag in mei sneed Thijs zijn polsen, enkels en nek door. Dat was in Den Haag; hij studeerde aan de TU Delft en was bezig met zijn scriptie. Een psychose, diagnosticeerden een psychiater en psycholoog achteraf. Hij overleefde ternauwernood. Opname in een ggz-instelling, was het advies van de Haagse artsen, maar er was nergens plek. Dus namen zijn ouders hem in huis, in Brunssum, onder in Limburg. „We stemden ermee in dat hij bij ons zou wonen en ambulant behandeld zou worden door Mondriaan in Maastricht”, zegt René. „Hij moest verzorgd worden.” Door de diepe snijwonden in enkels en polsen waren ook pezen beschadigd. Thijs zat met armen en benen in het gips. Zijn behandelaars bij Mondriaan kwamen tot de conclusie dat hij ADHD of ADD had en schreven dexamfetamine voor, een medicijn waarvan bekend is dat het psychoses kan verergeren en zelfs veroorzaken. In de maanden erna zagen René, leidinggevende in de publieke sector, en Evelien, civiel advocaat met een eigen kantoor, hun zoon achteruitgaan. Herhaaldelijk zeiden ze tegen behandelaars van Mondriaan dat de dexamfetamine niet goed viel: hij at en sliep nauwelijks en gedroeg zich steeds vreemder. Iedere keer werden ze gerustgesteld - de bijwerkingen zijn normaal, hoorden ze steeds. De laatste keer was de zondag vóór die dinsdag in mei 2019. „We zeiden: alsjeblieft, neem hem op”, zegt Evelien. Toch waren ze weer weggestuurd. Die dinsdagmiddag komt Thijs thuis van een wandeling. Hij zit onder de modder, zijn polsen hebben bebloede krassen. Het mes heeft hij nog niet vast. „Ik maakte de deur open, en daar stond echt…” Evelien haalt adem, haar stem breekt. „Weet je, hij heeft felblauwe ogen. Maar het leek wel of hij zwarte ogen had. Ik zei: Thijs, was is er aan de hand? Hij zei niets en liep langs me heen. Ga even in bad liggen, zei ik.” Ze laat weer een pauze vallen. „Je kon niet meer met hem praten. Het ging niet. Er kwam geen reactie.” René: „Toen zeiden we: we gaan wéér bellen.” Evelien: „We gaan er wéér naartoe en nemen hem niet meer mee terug naar huis, zeiden we tegen elkaar. Wat ze ook doen, wat ze ook zeggen.”  Terwijl zij Mondriaan aan de lijn heeft, komt Thijs weer naar beneden. Hij heeft zich uitgekleed, maar is nog niet in bad geweest. Hij heeft dat mes vast. René staat op en loopt naar zijn zoon. Hij is als de dood dat die zichzelf iets zal aandoen - aan zijn eigen veiligheid denkt hij niet. Hij reikt naar het mes. Hij kan het zo afpakken. Zonder tegenstribbelen gaat Thijs naar boven, om alsnog in bad te gaan. Als Evelien het mes ter sprake brengt in het gesprek met Mondriaan, zijn ze diezelfde dag nog welkom voor een spoedafspraak. Ze kunnen om vier uur langskomen. Thijs trekt na het bad schone kleren aan; de vuile kleren waarin hij is thuisgekomen doet zijn moeder in de was. Hij laat zich in de auto zetten. „Hij ging gewoon mee, als een lammetje”, zegt Evelien. Hij gaat eindelijk geholpen worden, denken ze. Voor het te laat is. Het is al te laat. Zaterdag, drie dagen eerder, is Thijs een dag terug geweest naar Den Haag, waar hij in een park een 56-jarige vrouw die haar hondje uitliet met messteken om het leven heeft gebracht. Deze dinsdag, enkele uren voor hij met dat mes in de woonkamer staat, heeft hij op de Brunssumerheide een vrouw van 63 en een man van 68 doodgestoken. „Ik realiseerde me pas later dat ik, toen ik naar hem toeliep en dat mes afpakte, net zo goed…” René maakt zijn zin niet af. Hij maakt een beweging met zijn hand. „Als hij dit had gedaan, had het in mijn buik gezeten. Ik had, in zijn psychose, net zo goed van het verkeerde soort kunnen zijn, het soort dat dood moest.” Thijs Hermans zit inmiddels in de gevangenis in Vught, waar hij een jaar na dato, in 2020, gedetailleerd opschreef wat er in de aanloop naar en tijdens zijn psychose gebeurde: „Zomer 2014, op 22 jaar stond ik in de bloei van mijn leven. Ik zat in een [...] relatie met het meisje van mijn dromen, ik woonde in de hipste buurt van Den Haag. lk [...] studeerde Culturele Antropologie en Ontwikkelingssociologie, geïnspireerd door mijn tussenjaar vrijwilligerswerk in Zuid Afrika. Ik had niet kunnen weten dat ik aan de vooravond stond van een jarenlange depressie, waarin ik steeds meer de grip op mezelf en uiteindelijk de werkelijkheid zou verliezen.” Het verslag geeft inzicht in zijn denken. Het is een persoonlijke reconstructie van iemand die langzaam maar zeker afglijdt. „Ik gaf die zomer [van 2014] meerdere feestjes met een vriendengroep die zichzelf de ‘cool kids club’ noemde, waar rockmuziek werd gespeeld, bier werd gedronken en joints werden gerookt. Op het strand slikten we met een groep van zo’n vijftien ‘keurige studenten’ XTC en dansten we tot de zon opkwam.”  De studie was zwaar, en Thijs had er een bestuursfunctie bij de studievereniging naast. In plaats van de toenemende stress en een opkomende depressie te erkennen en hulp te vragen, vluchtte hij voor de realiteit. Hij ging steeds meer blowen. Hij rondde zijn bachelor nog wel af, maar was de motivatie kwijt. Tijdens zijn masterscriptie aan de TU Delft liep hij vast en raakte steeds depressiever. Dat bereikte een dieptepunt in 2018. „Tegen het einde van mijn academisch jaar kreeg ik een zenuwinzinking. Urenlang lag ik haast verlamd op de bank. [...] In de dagen erna was ik schrikachtig en erg paranoïde. In de weken erop vond een vreemd fenomeen plaats; mijn emoties begonnen steeds verder uit te doven. Ik begon de wereld steeds koeler en naar wat het leek rationeler te ervaren. Ik begon mij af te vragen of ik een psychopaat begon te worden. Het viel mij op dat mijn lichaam steeds minder mimiek begon te tonen.” Ik kon opeens zo stil zitten als een standbeeld. Ik begon zo veel mogelijk te lezen over psycho- en sociopatie. Ik las dat ze wreed, gewetenloos en emotieloos waren. Ik was alleen dat laatste. Ik begon mij af te vragen of er ook zoiets bestond als een goede morele sociopaat. lk kon er niets over vinden. Dit was het begin van mijn waanzin. Mijn gedachtes zouden hierna steeds onlogischer worden. [...] Ik begon te denken dat ik psychopaten kon herkennen. Ik zag ze in series, talkshows en TED Talks. Ook dacht ik dat ze in een soort codetaal hints gaven dat ze psychopaten waren. Hierna ging het gedachteproces heel snel. Een paar dagen later dacht ik dat de wereld in handen was van psychopaten, dat vrienden van mij psychopaten waren, maar nog het belangrijkst was dat ik dacht dat ze in een codetaal spraken. Ik dacht dat een zenuwinzinking leidde tot een soort transformatie van je brein waarmee je codetaal kon herkennen, psychopathisch kon denken en in zou zien dat eigenlijk de ‘bad guys’ aan de macht waren. Ik dacht dat dit een spirituele ontwaking was en dat mensen die ontwaakt waren de illuminatie waren. Ik dacht dat god en de duivel metaforen waren voor de goede en slechte (ontwaakte) kant van de mensheid. Ik dacht dat je een boosaardig persoon moest worden die loog en manipuleerde om niet-ontwaakte mensen gek te maken en te gebruiken. lk voelde hier weinig voor en was erg verontwaardigd. Ik dacht ook dat als je ontwaakt was je in codetaal moest spreken of dat je anders vermoord zou worden. [...] In de weken erop begon ik alles te doen om mijzelf te ontwaken. Inclusief psychedelische smartdrugs. [...] Wanhoop brak uit wanneer ik besefte dat niets hielp. [...] Ik besloot dat ik de veiligheid moest opzoeken bij mijn familie. Ik vertrouwde verder niemand meer.” Het was september 2018. Hij logeerde bij zijn zus, maar raakte ervan overtuigd dat zij ook bij ‘het systeem’ hoorde en dat haar vriend hem wilde vermoorden. Hij rende de straat op. Zijn ouders brachten hem naar het ziekenhuis, waar een psychiater hem onderzocht. Uit het medisch dossier: „Er lijkt sprake van een rand-psychotische decompensatie (paranoïde waanachtige ideeën) gedurende maanden, mede veroorzaakt door stress en zeker ook toenemend wietgebruik.” De psychiater noemde hem in het dossier „eigenwijs, geen hulp vragend, hardwerkend, zelfstandig. Gaat conflicten uit de weg. Behulpzaam, idealistisch. Rationeel ingesteld. Moeite met gevoelens. Kan zich zeer sterk concentreren (‘hyperfocus’).” De dokter vertelde Thijs dat hij een psychose gehad had, dat hij moest stoppen met blowen en een antipsychoticum moest slikken. „Ik had er weinig boodschap aan. Dit was tenslotte de ‘cover up’. lk had geen psychose gehad, dit was echt, redeneerde ik. Ik zou ongeveer een maand later stoppen met het antipsychoticum. Ik merkte [...] dat ik er suf van werd en de code steeds slechter kon doorgronden.” In die code, zo wist hij zeker, bespraken mensen om hem heen hoe ze hem zouden vermoorden. Op 3 november besloot hij het zelf te doen. Thijs had zichzelf dusdanig verwond dat hij in het HMC-ziekenhuis moest worden geopereerd, waarna hij op de gesloten psychiatrische afdeling terechtkwam. Zijn artsen adviseerden behandeling in een psychiatrische kliniek, ook al wilde Thijs dat niet –  hij was nog steeds doodsbang dat iemand hem wilde vermoorden. Omdat er geen plek was in een ggz-kliniek, namen zijn ouders hem weer in huis. „De ambulante hulp kwam op gang en ik besloot om mooi weer te spelen. Tegelijkertijd probeerde ik weer alles om mijzelf te ontwaken. Ik ging alles opzoeken over psychopathie, manipulatie enzovoort. Ik ging naar horrorfilms kijken om mijzelf te ‘psychopatiseren’, en ik begon naar agressieve metal te luisteren. [...] Uiteindelijk probeerde ik mijzelf ook nog een keer te ontwaken met psychedelische truffels.” Dat Thijs veel opgezocht over psychopathie en ‘mooi weer speelde’ zou later aangevoerd worden als bewijs dat hij zijn psychose van begin mei 2019 in scène zette. „Door de nieuwe medicatie had ik al een paar dagen amper geslapen en gegeten. [...] Ik kreeg een nieuwe zenuwinzinking. De volgende dag besloot ik om weer naar de coffeeshop te gaan om mijzelf te kalmeren. Een aantal maanden had ik niet geblowd maar nu maakte het niet meer uit, mijn ontwaking was mislukt en ik moest dood.” Na de begrafenis van zijn plotseling overleden oom, op 30 april, vier dagen voor de eerste moord, besloot hij toch weer te stoppen met blowen. „Ik moest scherp zijn. In de dagen hierop begon ik verborgen berichten te zien in nummerplaten en tijden van de klok. Toen ik door de Albert Heijn liep zag ik de moederdag advertenties, dreigementen dacht ik. Ik begon te denken dat nieuwsberichten in metafoor over mij gingen. Het getal 2 kwam steeds terug. Er moest iets met het getal 2 zijn. Ik besefte dat ik 2 mensen zou moeten vermoorden. Ik besefte dat het 2 vreemden zou zijn of mijn moeder en waarschijnlijk ik zelf. Toen kwam zaterdag 4 mei. Ik had dagenlang amper geslapen. Die ochtend was ik heel gespannen. Mijn tijd was bijna op. Ik nam de trein naar Den Haag. Eenmaal aangekomen op mijn appartement pakte ik een mes en maakte ik mijn weg naar de Scheveningse bosjes. Uiteindelijk had ik genoeg moed verzameld om het te doen. Ik rende op een voorbijganger en hakte tot ze dood was. [...] Ik heb nog een lange tijd door het bos gelopen, twijfelend of ik door zou zetten, maar ik kon het niet. In mijn jaszak zat een afgehakte pink die ik had meegenomen als bewijs. Ik besloot deze weg te gooien en verliet het bos. Ik besefte dat ik gefaald had.” Toen hij die zondag 5 mei thuiskwam, was hij nog verwarder dan daarvoor. Zijn ouders – die geen idee hadden dat hij in Den Haag iemand had vermoord – schrokken zo van hem dat ze hem meenamen naar de ggz-instelling. „Toen dachten we al: we moeten Thijs niet meer mee terugnemen”, zegt René. „We werden ontvangen door een basisarts, niet iemand met een opleiding tot psychiater, die ons bemoederend toesprak. We hebben die arts anderhalf uur proberen te overtuigen dat er van alles aan de hand was. De arts zei: het is een kwestie van instellen – de pilletjes instellen.” Thijs, blijkt uit zijn verslag, dacht dat in die ruimte overlegd werd of hij mocht blijven leven. „Maandagavond 6 mei was een hele surreële avond. Alle krantenartikelen gingen over mij en het was alsof de televisie met mij praatte. Ik dacht dat werd gezegd dat mijn moeder dood zou gaan. [...] Ik zag [daarna] allemaal moederdag advertenties en besefte dat mijn moeders leven nog steeds bedreigd werd, en dat mijn opdracht nog steeds gefaald was. Ik besefte dat ik het snel [opnieuw] moest doen.” Met een keukenmes ging hij naar de Brunssummerheide, waar hij twee mensen doodstak. „Ik voelde mij vreselijk, het is echt een heel naar gevoel. [...] Toen ik klaar was met de opdracht was ik in een soort van trance. Ik liep lange tijd doelloos over de heide. Eenmaal thuis ging ik direct de wc op om het mes schoon te maken. Ik zag er verwilderd uit. Mijn ouders schrokken dat ik een mes bij mij had en besloten met mij naar de ggz te gaan.” Het is 7 mei, de middag dat René zijn zoon het mes heeft afgepakt en Evelien en hij met Thijs naar Mondriaan rijden. Ze spreken nu een eindverantwoordelijke. Evelien herhaalt wat ze eerder aan de telefoon vertelde: Thijs is als een ‘zombie’ thuisgekomen, hij had dat keukenmes vast, ze zijn bang voor een nieuwe zelfmoordpoging.  Evelien: „De psychiater zei dat het mogelijk is dat iemand niet goed op de medicatie reageert en dat dit bij Thijs het geval leek te zijn. Hij zei: acuut stoppen met die dexamfetamine. We waren opgelucht, maar tegelijkertijd verbijsterd.” René: „Al die tijd hebben we dat steeds gezegd: hij reageert niet goed op de medicijnen. Iedere keer werd dat weggewuifd.” De psychiater noteert in het medisch dossier als ‘contra-indicaties’: „depressie” en „schizofrenie/psychotische stoornis”, beide met tussen haakjes de toevoeging „vanaf 7 mei”. Hij besluit alsnog tot opname. „Je moet je goed realiseren, die man is wel de verantwoordelijk psychiater, maar die heeft Thijs al die tijd amper gezien. Eén keer in het begin, en daarna niet meer,” zegt René. „Een verpleegkundig specialist heeft de dexamfetamine voorgeschreven,” zegt Evelien. Dat blijkt ook uit het medisch dossier. Tot hun teleurstelling wil de psychiater Thijs niet op de gesloten maar op de open afdeling opnemen. Ze leggen zich erbij neer. „We waren vooral opgelucht. Ze namen ons eindelijk serieus.” Van de moorden op de heide hebben de ouders én de mensen van Mondriaan dan nog geen weet.  De psychiater loopt de ruimte uit om de opname te regelen, maar komt al snel terug. Evelien: „Hij keek Thijs aan en zei: ‘Er is een ontwikkeling. Er zijn twee mensen gedood op de Brunssummerheide.’ Thijs zei: ‘Wat erg. Ik heb daar ook net gelopen. Dat had mij ook kunnen gebeuren.’” Dat hun zoon de dader kan zijn, dringt niet tot René en Evelien door. „Je denkt maar één ding,” zegt René. „Thijs moet geholpen worden. Thijs moet hier blijven.” Zijn vrouw: „Rationeel is dat nu misschien heel moeilijk te begrijpen, maar we zaten in een soort shocktoestand. We waren uitgeput door de strijd om Thijs opgenomen te krijgen.” Thijs wordt opgenomen, alsnog op de gesloten afdeling. Thuis drinken René en Evelien een glas wijn. „Eenmaal daar praatte ik met een meisje dat daar werkte. Ze vertelde in code dat ik op moest schieten. Ik wist eerst niet waarmee, maar toen hoorde ik een afschuwelijk gekrijs. Ik besefte dat ik in een martelhuis beland was en dat ik moest ontsnappen. Een nieuwe uitdaging van het systeem.” De opluchting is van korte duur. Rond half elf gaat de telefoon: Thijs is weggelopen.  Evelien belt hem, en hij neemt op. ‘Waar ben jij?’ vraagt ze. ‘Op mijn kamer,’ zegt Thijs. ‘Wat zie je dan?’ ‘Bomen. En een straat.’ ‘Maar dan ben je niet op je kamer.’ ‘Nee.’  Ze krijgt hem uiteindelijk zo ver dat hij een straatnaambordje voorleest. „Ik zei: Thijs, blijf staan, we komen nu naar je toe.” Ze houdt hem aan de lijn terwijl ze van Brunssum naar Maastricht rijden. „Als een zoutzak stond hij op de stoep.” Hij laat zich zonder protest terug naar Mondriaan rijden. Evelien: „Hier, zeiden we. Heb je hem weer, hou ’m. Wij kunnen niks meer.” Ze krijgen te horen dat Thijs stoelen op elkaar had gestapeld op de binnenplaats en het dak op was geklommen. Dat verklaart ook de schram op zijn pols en het bloed op zijn mouw. René, zichtbaar ontdaan: „En daar maken ze dus van: de ouders brachten hem met bebloede kleren. Maar dán moeten ze ook het hele verhaal vertellen: dat zíj hem laten ontsnappen, en dat wíj hem vervolgens vinden en terugbrengen.” „Zij brachten mij terug. Eenmaal daar ging ik op de telefoon op een website genaamd 9gag kijken, en zag dat alle berichten over mij gingen. Ik werd een godheid en de 7 reïncarnatie van satan genoemd. Ik besefte dat er iets groots stond te gebeuren, maar ik wist niet wat.” Evelien: „Ik zei toen nog: let goed op, want hij is zo lenig als wat, en hij ontsnapt weer. Je moet er op letten dat dat niet meer kan gebeuren. Nee nee nee, zei ze, we letten goed op hem.”  „Ik besefte dat ik weer moest ontsnappen en deed dit dan ook de volgende ochtend. Dit keer door een brandalarm af te laten gaan en door de branddeur te rennen.” Bewakingscamera’s leggen vast hoe Thijs de instelling uitloopt, langs de portier, gewoon door de voordeur. Niemand probeert hem tegen te houden. Opnieuw licht Mondriaan de ouders in, en dit keer – ondanks het medisch beroepsgeheim – ook de politie. Opnieuw proberen René en Evelien hun zoon te vinden, maar nu neemt hij niet op. Om 8.24 uur appt ze: „Ha Thijs, heb je geslapen? Bel me.” En even later: „Wil je praten? Wil je naar huis komen? We maken ons zorgen.” Ze deelt de telefoongegevens van Thijs met de politie. „Eenmaal buiten werd ik gebeld door mijn ouders en door [een vriendin] dat ik terug moest gaan. Ik wist dat ik dit moest negeren en zette mijn telefoon uit. Ik was op een speurtocht en moest ofwel de kleur geel volgen, ofwel de vierkante bordjes met een driehoekje en twee cirkels eronder. [...] Tijdens deze tocht huilde ik veel. Waarom moest mijn leven deze vreselijke wending krijgen? Waarom ben ik uitverkoren voor een lot dat ik helemaal niet wil? [...] Ik volgde de speurtocht tot laat in de avond, tot er plots een auto naast mij stopte en een man met een pistool uitstapte.” Dat is geen waanbeeld. Het is de agent die Thijs arresteert. Hij verzet zich niet. „Hij was blij dat hij werd aangehouden,” zegt Evelien. „Op het bureau spraken de agenten in code tegen mij maar ik gaf niets terug. Ik was het zat en was klaar om te sterven.” Ondertussen doet de politie een huiszoeking bij René en Evelien – maar ze zien het moordwapen over het hoofd. Dat staat nog gewoon in het messenblok, in de keuken. „We haalden het eruit en zagen dat het puntje beschadigd was”, zegt Evelien. Ze besluiten het zelf naar de politie te brengen. In de media verschijnen na de arrestatie steeds wildere – en onjuiste – verhalen over wat er gebeurd is, op basis van anonieme bronnen bij politie en justitie. Thijs zou voorafgaand aan de moorden ontsnapt zijn uit de kliniek. Thijs zou met het bloed van zijn slachtoffers nog op zijn kleren terug zijn gebracht. Thijs zou beschermd zijn door zijn ouders, die probeerden hem uit handen van de politie te houden. Het OM ziet de ouders gedurende het hele strafproces als mogelijke verdachten. Bijvoorbeeld omdat Evelien de kleren van Thijs gewassen heeft nadat hij van de Brunssummerheide was teruggekeerd. „Het kan dus niet anders dan dat de ouders dit gedaan hebben om sporen te wissen,” stelt officier van justitie Joan Holthuis. Bij de strafeis, aan het eind van het proces bij de rechtbank, concludeert zij: „Thijs was niet van plan zichzelf te melden; die deed juist zijn best om uit handen van politie te blijven. Zijn ouders waren niet van plan hem naar de politie te brengen; die wasten in plaats daarvan zijn bebloede kleren.” Het raakt Evelien ook jaren later nog steeds zichtbaar. „Daar kun je niet tegenop. Ze verdraaiden alles. Vanaf het begin. Ik ben een moeder, ik was al dertig jaar zijn kleren.” Het OM stelt dat Thijs’ ouders mogelijk meerdere strafbare feiten hebben gepleegd om hun zoon te beschermen – „je zou kunnen denken aan het wegmaken van bewijsmateriaal en/of meineed” – maar dat ze daar als familie van de verdachte nu eenmaal niet voor vervolgd kunnen worden. De OM-aanvallen leiden bij advocaten die niets met de zaak te maken hebben”, maar de zitting in coronatijd online volgen, tot verbazing en verontwaardiging. „Het is bij de beesten af,” en „Sneer na sneer na sneer,” twittert advocaat Juriaan de Vries. „Je zal zo’n OM treffen. Alsof er bonnetjes openstaan. Niet oké.” De Telegraaf kopt na die zittingsdag: „Officieren van justitie vegen vloer aan met Thijs H. én zijn ouders.” Tot nu toe meden René en Evelien de publiciteit. „We wilden ons verdriet niet groter maken dan dat van de nabestaanden”, zegt Evelien. René: „Het ergste is het natúúrlijk voor de nabestaanden. Het is vreselijk wat er is gebeurd. Thijs heeft het gedaan, en wij zijn zijn ouders. Daar kunnen we niks aan doen. Maar dit had niet gemogen. Dit zijn moorden die niet hadden hoeven gebeuren.” Het kan een ander ook gebeuren, zegt hij, en om dat te kunnen voorkomen „moeten we wel eerst de ogen openen voor wát er echt gebeurd is. Als Thijs behandeld was zoals je behandeld moet worden, had hij die dexamfetamine niet kunnen krijgen. Mondriaan doet er alleen maar alles aan om ervoor te zorgen dat wat daar niet goed is gegaan te verbloemen. Dat vind ik heel slecht.” Zeven weken lang wordt Thijs daarna geobserveerd en intensief onderzocht in het Pieter Baan Centrum, onder leiding van een ervaren psychiater en psycholoog. Ze stellen vast dat hij een psychose had, en leggen een mogelijk verband met de voorgeschreven medicatie. „In de weken voorafgaand aan de ten laste gelegde feiten werd de gedeeltelijk dempende medicatie gestaakt (het antipsychoticum) en een psychose aanjagend middel gestart (dexamfetamine)”.  Oftewel: psychose waarin Thijs uiteindelijk tot de moorden kwam kan versterkt of zelfs veroorzaakt zijn door de dexamfetamine. Die werd voorgeschreven voor ADHD, maar dat was een verkeerde diagnose, stelt het Pieter Baan Centrum: „De symptomen die herkend zijn als ADHD, zijn achteraf bezien te koppelen aan het psychotisch toestandsbeeld.” De eindconclusie: Thijs was ten tijde van de moorden volledig ontoerekeningsvatbaar en kan niet verantwoordelijk gehouden worden voor zijn daden. De onderzoekers adviseren geen straf op te leggen, maar tbs met dwangverpleging. Een tweede onderzoek, door een andere onafhankelijke psychiater en psycholoog, komt tot hetzelfde advies. Dat advies zal niet worden opgevolgd. Het Openbaar Ministerie blijft volhouden dat er niets mis is gegaan met Thijs’ behandeling voorafgaand aan de moorden. Officier van justitie Joan Holthuis bagatelliseert de psychose en stelt dat Thijs wel degelijk bewust koos voor zijn daden. Thijs is „emotieloos, calculerend en manipulatief,” en bovendien iemand die „veel liegt of in ieder geval niet de waarheid vertelt.” Het Pieter Baan Centrum was te goedgelovig, aldus het OM. Het OM stelt dat voor zover er toch sprake was van een psychose dat het gevolg was van drugsgebruik, niet van de dexamfetamine.  Dat het OM het Pieter Baan Centrum-advies om iemand volledig ontoerekeningsvatbaar te verklaren zo resoluut naast zich neerlegt, is een zeldzaamheid, zo niet een unicum (zie kader). In de maanden na zijn arrestatie, in mei 2019, leeft Thijs nog steeds in zijn waanbeelden. Hij denkt dat hij van ‘het systeem’ niets mag zeggen. Hij ontkent de moorden. „Op vrijdag 10 mei werd ik overgebracht naar de PI Vught. Hier werd ik in een isoleercel gezet. Ik hoorde hier het geluid van een radio en deze sprak tegen mij. Ik werd aangemoedigd door de muziek om te ontwaken. Ik besefte dat er iets grandioos aan de gang was. [...] Ik kwam erachter dat ik verantwoordelijk was voor de aanslagen van 11 september. Het nummer op de lantaarnpaal voor mijn raam was hier het bewijs voor: 611, 6 van 666 en 11 van 11 september [...] In de dagen hierop kreeg ik allerlei opdrachten. Ik moest dagenlang op dezelfde plek staan tot ik flauw viel. Ik mocht niet eten. Ik moest rondjes lopen in de vorm van een oneindigheidsteken tot ik door mijn knieën zakte. Soms rebelleerde ik door toch te eten of te gaan slapen, om mij al gauw weer te realiseren dat ik de levens van mijn familie in gevaar bracht.” Hij eet en slaapt in de gevangenis in Vught zo weinig dat hij na drie weken wordt overgebracht naar het gevangenisziekenhuis in Scheveningen. In de eerste zin van het overdrachtsdossier wordt hij beschreven als „een 27-jarige man waarbij er sprake is van psychotische ontregeling en suïcidaliteit.” Het dossier waarschuwt behandelaars dat Thijs door zijn „bovengemiddeld intellectuele functioneren” ïn staat is zijn psychose te verbergen. Uit het gevangenisdossier spreekt geen twijfel over „eerdere psychotische episodes”. Hij krijgt anti-psychotica en komt langzaam maar zeker tot zinnen. Het besef dringt door dat ‘het systeem’ en ‘de codes’ niet echt waren. Op 2 augustus 2019 legt hij een volledige bekentenis af. Weer een maand later gaat hij voor observatie naar het Pieter Baan Centrum. „Ik durfde [daar] pas over het systeem te praten. Hoe meer ik in de realiteit belandde, hoe meer ik gebukt ging onder een diep verdriet. Was dit alles dan echt voor niets gebeurd?” In de gevangenis is de psychose nooit meer teruggekomen. Ten tijde van de arrestatie woog Thijs vijfenvijftig kilo, nu tweeëntachtig. In zijn cel heeft hij het studeren weer opgepakt. Zijn ouders herkennen hun zoon weer. Evelien: „De jongen die een vriendenkring opbouwde die hem nu nog steeds in de gevangenis bezoekt, die zijn studiegenoten hielp en met zijn vrienden ging zwemmen en leerde surfen en boksen. Die dol was op zijn stad, Den Haag, met regelmaat naar huis kwam en dan genoot van het kerstdiner met de hele familie. Die te veel van zichzelf vergde en, zoals wij een wijntje ’s avonds nemen, om te ontspannen een blowtje nam.” Moordde Thijs in de waan van zijn psychose, aangejaagd – of zelfs veroorzaakt – door verkeerde medicatie, zoals onderzoekers van het Pieter Baan Centrum en andere wetenschappers concluderen? Of is hij de liegende moordenaar met onbekend motief die het OM ziet? Mondriaan, waar Thijs de dexamfetamine voor ADHD kreeg voorgeschreven, beroept zich in en buiten de rechtszaal op het medisch beroepsgeheim. De enige ‘publieke’ uitspraak over Thijs komt van de geneesheer-directeur. Die werd vlak na de arrestatie als getuige gehoord, en verklaarde: „Hij was niet in een psychose.” Mondriaan liet wel een vertrouwelijk onderzoek doen naar wat allemaal gebeurde voorafgaand aan de ontsnappingen van Thijs uit de kliniek. Een brief met de belangrijkste conclusies en aanbevelingen van de inspectiedienst van het ministerie van Volksgezondheid is openbaar gemaakt, maar daarbij zijn de belangrijkste passages zwart gemaakt. Het woord ‘psychose’ komt er niet in voor. NRC beschikt over de ongecensureerde versie. Daarin blijken de psychose en de relatie daarvan met dexamfetamine wel degelijk cruciaal. Uit de ongecensureerde brief blijkt dat de inspectie vaststelde dat Thijs dexamfetamine kreeg „terwijl de richtlijn aanbeveelt om deze medicatie te staken als er sprake is van psychotische symptomen.” Deze en alle andere verwijzingen naar psychose zijn zwartgelakt in de vrijgegeven brief. De originele brief noemt ook vier verbetermaatregelen. Ten eerste: „Bij een patiënt die recent een psychose heeft doorgemaakt, moeten psychotische symptomen frequent en actief worden gemonitord.” Dat is bij Thijs nooit gebeurd. Ten tweede: „Bij een patiënt met een recent doorgemaakte psychotische episode” moeten de behandelaren „expliciet” een besluit nemen over het toedienen van „antipsychotica”. Ook dat is niet gebeurd. Ten derde: „Bij mensen die een psychose hebben gehad, moet een crisisplan worden opgesteld” en daarbij „worden zo mogelijk naasten betrokken.” Bij Thijs werden alle signalen van de ouders weggewuifd of zelfs ontkend – laat staan dat er een crisisplan werd opgesteld. De vierde en laatste aanbeveling stelt dat bij patiënten die in het verleden drugs gebruikten urinecontroles afgenomen dienen te worden. Ook dat is bij Thijs nooit gebeurd.  Het Pieter Baan Centrum kan als observatiekliniek van het ministerie van Justitie en Veiligheid niet inhoudelijk op de zaak ingaan, maar staat nog steeds volledig achter de conclusie dat moorden juist wel vanuit een psychose verklaard kunnen en moeten worden. Dat bleek aan het eind van het strafproces, toen de rapporterend psychiater verklaarde zelfs meer overtuigd te zijn geraakt van het advies om Thijs volledig ontoerekeningsvatbaar te verklaren. Overigens benadrukte het Pieter Baan Centrum daarbij het belang van intensieve behandeling. Robbert-Jan Verkes, psychiater en hoogleraar Forensische Psychiatrie aan de rechtenfaculteit van de Radbouduniversiteit en medeauteur van onder meer het handboek Forensische psychiatrie en de rechtspraktijk verdiepte zich op verzoek van NRC in de onderzoeksrapporten. Hij zegt: „Het rapport en het advies van het Pieter Baan Centrum is zorgvuldig, weloverwogen en genuanceerd. Dat geldt ook voor het tweede rapport dat tot hetzelfde advies komt.” Verkes, tevens gespecialiseerd in onderzoek naar de psychische effecten van drugs en geneesmiddelen en gepromoveerd op het suïcide-onderzoek, is hoogst verbaasd over het gemak waarmee de magistraten van Openbaar Ministerie het advies negeren. „Het OM meent dat ze de dader beter kennen dan de deskundigen van het Pieter Baan Centrum. Maar dat is niet het geval. Het OM zegt: daar kunnen we toch niet helemaal mee uit te voeten. Dat is eigenlijk zoiets zeggen als: de waarheid bevalt ons niet. Maar hier heb je juist deskundigen voor. Ze hebben dat PBC-rapport en het tweede rapport niet goed gelezen of niet goed begrepen.” In de rechtszaal wordt de psychose van Thijs door het Openbaar Ministerie soms ontkend, soms gemarginaliseerd. De drie willekeurige, onverklaarbare moorden kunnen of mogen volgens het OM niet door een psychose verklaard worden - alsof de onmenselijke gruweldaden niet tot iets menselijks gemaakt mogen worden. Verkes vermoedt dat het OM beïnvloed is door de publieke opinie: „Het OM heeft hiermee zelf haar magistratelijke positie ondermijnd. Het neemt een vijandige in plaats van een magistratelijke positie in. Ik denk dat de maatschappij hier helemaal niet mee is gediend. Het lijkt erop dat iemand die zoiets doet alleen maar heel erg gestraft moet worden. De daad wordt ontmenselijkt. Er moet een soort monster neergezet worden. Maar de maatschappij zou er baat bij hebben als het OM in het begin uit zou leggen dat de dader mogelijk heel verward was, en dat het Pieter Baan Centrum uitzoekt of dat zo is.” Het OM eist vierentwintig jaar cel en tbs. De rechtbank gelooft wel dat Thijs een „ernstige psychotische ontregeling” had, maar stelt dat hij tegelijkertijd wel degelijk een „keuzevrijheid” had, „bewust” handelde en daarom slechts verminderd toerekeningsvatbaar is. Het vonnis - achttien jaar en tbs - heeft ook te maken „met vergelding, een stukje genoegdoening richting de slachtoffers, richting de maatschappij,” aldus een persrechter in een toelichting. In het hoger beroep besluit het hof naast een tweede nog een derde deskundigenrapport te laten schrijven. Die onderzoekers krijgen anders dan de eerdere rapporteurs „onvoldoende zicht op de belevingswereld” van Thijs om tot een advies over de toerekeningsvatbaarheid te komen. Desondanks blijkt uit hun rapport dat ze Thijs op belangrijke onderdelen in zijn verklaringen over de moorden niet geloven. Ook geloven ze niet in een langdurige psychotische periode en twijfelen ze of hij wel echt dood wilde toen hij zijn polsen, enkels en nek doorsneed. Verkes: „Dat rapport creëert een soort schijnwetenschappelijkheid. De onderzoekers doen alsof ze supervoorzichtig zijn door geen advies te geven, maar trekken wel allerlei conclusies. Als ik lid was van een commissie die moest beoordelen of de rapporten naar een rechter mochten, dan zou ik de eerste twee rapporten doorlaten en van dat derde rapport zou ik gezegd hebben: dat voldoet niet aan alle eisen. Ik vind dat in het laatste rapport is toegewerkt naar de conclusies.” Al stellen de laatste onderzoekers zelf vast dat ze „onvoldoende zicht” op Thijs hadden, toch zullen juist hun conclusies van grote invloed zijn. Het OM verhoogt de strafeis in hoger beroep naar dertig jaar en tbs, of levenslang voor het geval het hof helemaal niets van de psychische stoornis van Thijs gelooft. Het hof veroordeelt Thijs Hermans uiteindelijk tot tweeëntwintig jaar en tbs. Net als voor de rechtbank en het OM is het belangrijkste argument voor het hof dat Thijs keuzevrijheid had tijdens de moorden en „op een doordachte en doelgerichte manier” te werk ging, ook al werden de daden van Thijs „tot op zekere hoogte bepaald door een stoornis.” Volgens Verkes slaan OM én de rechters met hun redeneringen vanuit forensisch psychiatrisch oogpunt de verkeerde weg in. „Ik heb het idee dat deze magistraten denken dat als je psychotisch bent, dat die verwardheid ook de hele tijd zichtbaar is. Dat is niet zo.” Met het uitgangspunt van het hof dat Thijs, omdát hij keuzes maakte, niet volledig ontoerekeningsvatbaar zou zijn, is Verkes het fundamenteel oneens. „Dat een psychose zou betekenen dat je geen keuzemogelijkheid meer hebt, dat is echt niet waar,” bevestigt Verkes het standpunt van het Pieter Baan Centrum. De keuzevrijheid die iemand dan heeft, moet je binnen die psychose zien, legt hij uit. „De afweging om iemand om het leven te brengen, is natuurlijk totaal gestoord. Het is een keus, maar bínnen die waan. Daar is die schulduitsluiting van volledige ontoerekeningsvatbaarheid juist voor bedoeld.”   „Ik kan me voorstellen dat mensen zich daar ongemakkelijk bij voelen. Maar dat is toch wat we, als we rustig nadenken over hoe de wet er uit moet zien, hebben bedacht. En tbs is echt een zware maatregel, die wel degelijk als straf wordt ervaren door de betrokkene, maar die toch ook veel controlemogelijkheden heeft om in de toekomst recidive te voorkomen.” Volgens Verkes hebben de magistraten in deze zaak ten onrechte „de witte jas aangetrokken en zich deskundigheid toegeëigend door het PBC-rapport zo in twijfel te trekken” en zou het goed zijn als de zaak van Thijs H. opnieuw beoordeeld zou worden. „In het belang van de zaak-Thijs H., maar ook in het belang van hoe wij het in Nederland doen. Dit is niet goed gegaan. Niet wat betreft rechtvaardigheid, maar ook niet zoals de wetgever het bedoeld heeft.” Verkes maakt zich vooral zorgen om het risico dat hij op steeds meer plekken ziet ontstaan waar deskundigen gehoord worden: „Dit moet niet het begin zijn van een trend dat wat de experts van bijvoorbeeld het Pieter Baan Centrum zeggen maar een mening is waarvoor je ook iets anders in de plaats kan stellen.” De advocaten van Thijs hebben inmiddels al aangekondigd in cassatie te gaan. Ze wachten nog op het proces-verbaal van de zittingen van het hof voordat ze die daadwerkelijk in kunnen dienen. Evelien, zijn moeder, zegt: „Thijs wordt als dat monster gezien. Dat is hij niet. Thijs Hermans is niet ‘Thijs H.’. ik heb weleens gezegd: had-ie mij maar doodgestoken. Als je je moeder doodsteekt, krijg je geen gevangenisstraf als je psychotisch bent; alleen tbs. Dan word je als patiënt gezien en krijg je de hulp die je nodig hebt.” NRC had voor dit stuk toegang tot het volledige medisch en strafdossier van Thijs Hermans, en tot tal van andere stukken, inclusief de complete onderzoeksrapportages (zoals die van het Pieter Baan Centrum) en zijn persoonlijk verslag. Met zijn toestemming stelde NRC die stukken ter beschikking aan forensisch psychiater Robbert-Jan Verkes. Vanwege het gebruik van die zeer persoonlijke documenten noemen we Hermans, mede op zijn eigen verzoek, bij zijn volledige naam. Met de uitgebreide citaten uit de medische en persoonlijke documenten, plus de duiding van de onafhankelijke hoogleraar Verkes, heeft NRC gereconstrueerd hoe Thijs Hermans het antwoord formuleert op de vraag die in de rechtszaal onbeantwoord bleef: waarom deed hij wat hij deed? Thijs Hermans vroeg de gevangenisdirectie toestemming om te worden geïnterviewd door NRC. Na consultatie met onder meer het Openbaar Ministerie besloot de directie dat verzoek af te wijzen zolang de zaak nog in cassatie is. Tegen het delen van documenten die hij al eerder schreef, zoals zijn persoonlijk verslag, maakte de gevangenisdirectie geen bezwaar. Het Pieter Baan Centrum, Mondriaan en het Openbaar Ministerie geven geen commentaar zolang de zaak nog in cassatie dient. De nabestaanden zijn via hun advocaten vooraf van de komst van de publicatie op de hoogte gesteld. In september en oktober 2019, toen Thijs Hermans met de juiste medicijnen niet langer in een psychose verkeerde, werd hij zeven weken in Pieter Baan Centrum onderzocht. Het PBC is een organisatie die direct onder het ministerie van Justitie en Veiligheid valt en doet uitsluitend onderzoek in opdracht van de rechter – het doet geen ‘partij’-onderzoeken voor OM of advocatuur. Zo’n onderzoek wordt gedaan door: een psycholoog; een psychiater; een onderzoeker die naar het ‘milieu’ (het verleden en de omgeving van de verdachte) kijkt en daartoe met tal van mensen spreekt; een groepsleider; een jurist en een zogenaamde ‘proces-psychiater of -psycholoog’ die als buitenstaander samen met de jurist steeds kritische vragen blijft stellen om tunnelvisie in een onderzoek te voorkomen. Aan het begin van het onderzoek geldt als uitgangspunt dat een verdachte volledig toerekeningsvatbaar is. Als het eindadvies ‘verminderd’ of ‘volledig ontoerekeningsvatbaar’ is, is dat gebleken tijdens het onderzoek en bestaat daar bij het hele team geen twijfel over. Het advies komt na de zes weken observatie tot stand tijdens een eindvergadering met alle betrokken onderzoekers van de verschillende disciplines. In het geval van Thijs Hermans namen ze een week extra de tijd.  De adviezen worden in het overgrote deel van de zaken overgenomen, zeker in het geval van het advies ‘volledig ontoerekeningsvatbaar’. Als daar al van  wordt afgeweken, is dat meestal omdat rechters vinden dat naast de tbs-maatregel toch een straf op zijn plaats is. Dan gaat het bijna altijd om een beperkte straf. Zodanig afwijken van het advies dat naast de tbs een langdurige of zelfs levenslange celstraf wordt geëist, zoals in de zaak van Thijs Hermans, is zover NRC kon nagaan nooit eerder gebeurd. Praten over zelfdoding kan bij de landelijke hulplijn 113 Zelfmoordpreventie. 
		Telefoon 0800-0113 of www.113.nl Beeld Mikko Kuiper (portret), Lynne Brouwer (bewerking)||https://www.nrc.nl//nieuws/2022/09/16/de-vernietigende-psychose-van-thijs-hermans-a4142118
2022-09-16||Marianne Vos beseft nu beter wat ze allemaal heeft bereikt||Het woonhuis met rieten dak dat Marianne Vos (35) in het Brabantse dorp Babyloniënbroek liet bouwen, ligt ietwat verscholen aan het eind van een doodlopende straat. De voordeur is moeilijk te vinden, naam- en nummerplaatje ontbreken. „We hoeven niet per se op te vallen”, zegt haar moeder Conny. „We komen toch al genoeg in de aandacht”, zegt vader Henk. „Als de bezorger maar weet waar we wonen”, zegt broer Anton. Twee jaar woonde de familie Vos – Conny, Henk,  Anton en Marianne –  samen in de vrijstaande woning. „Tot Marianne in 2017  ging samenwonen met Moniek”, vertelt broer Anton.  Moniek is Moniek Tenniglo, de 34-jarige wegwielrenster  op wie Vos verliefd werd toen ze samen voor  ploeg Rabo-Liv reden. „Een levensgenieter”, noemt Anton haar. Door hun relatie  is zijn zusje veranderd. „Van samen met Moniek een ijsje eten kan zij heel gelukkig worden. Ze gaat geregeld uit eten en naar kledingwinkels. Moniek heeft een goede smaak en dat zie je terug in de kledingstijl van Marianne. Haar broeken en blouses matchen nu.” Marianne en Moniek hadden al een klein jaar wat toen Henk, Conny en Anton van hun relatie hoorden. „Wat  zou je ervan vinden als ik bij Moniek introk?”, vroeg ze haar vader  op een dag bij het ontbijt. Nu woont ze voor het eerst van haar leven een eind buiten haar geboortestreek, in het Twentse Borne, zo’n twee uur rijden van Babyloniënbroek. „Het was even wennen”, zegt Henk. „Maar ik vond het prima.” Marianne Vos (1987) was vijf toen ze met wielrennen begon. Haar broer en vader brachten haar de liefde voor de sport bij. Vos (haar bijnaam is ‘de kannibaal’) blonk uit op de weg, de baan én in het veld. In 2006  won ze haar eerste wereldtitel in het veldrijden en haar eerste WK op de weg.  Ze won twee olympische titels: de puntenkoers op de Spelen van 2008 in Beijing  en de wegwedstrijd in Londen in 2012. Afgelopen juli, jaren nadat ze waren gaan samenwonen,  vertelde Vos voor het eerst in het openbaar over haar relatie. Na haar eerste ritzege  bij de Tour Femmes bedankte ze naast haar familie ook haar vriendin. Haar familie – die  sinds haar jeugd in heel Europa aan de finish staat – geldt als trouw, zegt Anton. „Maar Moniek is dat net zozeer. Marianne vond het tijd dat zij ook credits kreeg. En waar kan je dat beter doen dan op het hoogste podium: de Tour de France?” Als een van de grootste namen in het fietsen over haar vriendin vertelt, dan is dat nieuws. Onder het kopje ‘coming-out’ verscheen een bericht in queer lifestylemagazine Winq. Maar Vos heeft niet de ambitie een boegbeeld voor jonge lesbische vrouwen te zijn. „Dat zou ze niet toelaten”, zegt Gregory Vandamme, die al twintig jaar met haar bevriend is. Ook Tenniglo lijkt weinig voor zo’n rol te voelen; ze reageert niet op het verzoek om een interview. Heeft Vos lang gewacht met praten over haar relatie, omdat het om een vrouw gaat? Het zou kunnen, zegt oud-ploeggenoot Roxane Knetemann, vanwege haar geloof. Vos is Nederlands-hervormd opgevoed. Ze gaat weinig naar de kerk, maar bidt wel voor het eten, ook binnen de ploeg. Knetemann: „Ze had misschien een plaatje in haar hoofd van hoe het hoort te zijn.”  Maar belangrijker, denkt Knetemann, is dat Marianne én Moniek het allebei moeilijk vinden hun privéleven naar buiten te brengen. „Ik denk dat ze bang was dat het te veel uitvergroot zou worden”, zegt Vandamme. „Die partner kiest voor jóú, niet voor alle aandacht. Bij een man had ze het niet anders gedaan.”  Het belangrijkste, vindt  jeugdvriend Vandamme, is niet dat Vos ‘uit de kast’ is gekomen, maar dat ze überhaupt een serieuze relatie heeft aangedurfd. „Dat ze iemand heeft toegelaten. Vroeger was ze veel geslotener.”  Door de stabiele relatie waarnaar Vos altijd heeft gehunkerd, stráált ze, zegt vader Henk. „Ze is ook veel opener geworden. Vroeger kon ze twee weken van huis zijn en niets laten horen. Nu stuurt ze bijna elke dag wel een appje, foto of cadeautje.”   Marianne Vos beleeft, zoals Vandamme het noemt, haar ‘carrière 2.0’. Ze zit zichtbaar goed in haar vel en heeft een mooi jaar als wielrenster. In juli won ze als leider van het puntenklassement de groene trui in de eerste Tour de France Femmes, een evenement  waarvoor ze bijna tien jaar lobbyde. Begin dit jaar behaalde ze voor de achtste keer de wereldtitel veldrijden.  Komende week staat Vos aan de start bij de  WK  in Australië, zestien jaar nadat ze in 2006 voor het eerst wereldkampioen werd op de weg. Ze zat toen nog op het atheneum in Waalwijk, waar een wielergekke aardrijkskundeleraar toertochten organiseerde. Dat jaar werd  ze óók wereldkampioen veldrijden.  Sindsdien heeft Vos alles gewonnen wat er te winnen valt, met  olympisch goud in 2012 als hoogtepunt, op de weg in Londen. Maar in 2015 bleek dat succes,  zelfs voor haar, geen vanzelfsprekendheid. Vos raakte overtraind, de ‘burn-out voor sporters’. Er werd gespeculeerd  over haar afscheid van de sport. „Ze was gesloopt, het waren tropenjaren geweest”, vertelt vader Henk. „En Marianne heeft het probleem dat ze geen ‘nee’ kan zeggen.” Moeder Conny: „Het begon met kleine kwaaltjes. Pijn in haar onderrug,  haar been.” Anton: „De arts zei dat ze zes maanden niet mocht koersen. Anders was het klaar.” Haar vader vertelt dat Vos in die rustperiode veel op Marktplaats zat. Ze woonden  net in het huis in Babyloniënbroek en reden samen stad en land af om nieuwe spullen te kopen. „Ze heeft toen ook een motor gekocht en haar theorie-examen gehaald. Ze deed van alles om de leegte te vullen.” Het moet ontzettend moeilijk voor haar zijn geweest, zegt Jeroen Blijlevens,  voormalig ploegleider. „Ze was olympisch en wereldkampioen geweest. En opeens zat ze in een diep dal, niet wetende of ze ooit terug zou komen. Dat het haar gelukt is vind ik de grootste prestatie van haar carrière.”  Marianne Vos fietst vanaf haar vijfde en rijdt al snel haar eerste wedstrijden. De fijne kneepjes leert ze van grote broer Anton.  Maar in tegenstelling tot haar broer is zij in alles wat zij deed „een streber”, zegt haar moeder. Ze kan zo slecht tegen haar verlies dat iedereen in haar omgeving er wel een anekdote over heeft. „Ik zie haar nog een rij vuilnisbakken omtrappen”, zegt familievriend Henri Manders, die het gezin aan wielermateriaal hielp nadat het bouwbedrijf van vader Henk halverwege de jaren tachtig  failliet was gegaan. Dat afreageren gebeurde toen ze op haar zeventiende haar eerste seniorenwedstrijd reed, waar ze achter Daphny van den Brand tweede werd. „Ze was zó kwaad dat ze niet gewonnen had. Toen wist ik: dit is de nieuwe Jeannie Longo”, de Franse fietslegende.  Roxane Knetemann leerde Vos kennen op het NK voor de jeugd, toen ze allebei veertien waren. Knetemann, pas begonnen met fietsen, werd verrassend vierde. Vos derde. „Mijn vader deed de huldiging. Maar Marianne was in geen velden of wegen te bekennen. Ze was boos omdat ze derde was geworden. Wat een raar meisje, dacht ik.” Even later, eenmaal afgekoeld,  meldde Vos zich alsnog. „Ze sprak heel netjes en bood haar excuses aan.” Ook dat kenmerkt haar, zegt Knetemann. „Mijn vader zei dat je in het wielrennen helaas meer verliest dan wint, maar dat het haar typeerde dat ze zo baalde van die derde plek.” „In de begintijd ging alles zo makkelijk”, zegt voormalig ploegleider Blijlevens. „We maakten een plan en ze voerde het uit.” Vanwege haar fysieke kwaliteiten, zegt Knetemann. Maar misschien nog wel meer door haar tactische inzicht. „De intelligentie van een echte topsporter zit hem in leren waarom je de vorige keer verloor. Daar is Marianne supergoed in.” Maar het winnen op de fiets was geen tegengif voor haar hardnekkige onzekerheid. Vader Henk vertelt dat er vroeger twee Mariannes waren. „Het teruggetrokken, stille meisje, van wie klasgenootjes  niet wisten dat ze fietste. En die verschrikkelijk fanatieke sporter die beter wilde zijn dan de rest.”  Tegen dagblad De Pers zei Vos in 2011  dat ze zichzelf niet terug kon zien op televisie. „Ik vind mezelf niet bepaald woest aantrekkelijk. En ik kan mijn stem niet aanhoren. Als mijn ouders kijken naar een interview met mij, loop ik de kamer uit. Ik wil niet zien wat de buitenwereld ziet. Dat nietszeggende boerenmeisje: vreselijk.” Zo hard als ze voor zichzelf is, zo aardig is ze voor anderen.  Als haar broer in 2007 een psychose krijgt – volgens hemzelf omdat hij niet met de massale media-aandacht voor zijn zus kon omgaan – helpt Vos hem in de jaren daarna met het opbouwen van een carrière als wielerfotograaf. „Als je nu ziet waar hij staat, dat komt 90 procent door Marianne”, zegt Blijlevens.  „Zij voelt zich echt niet beter dan iemand anders”, zegt Knetemann. „Ik denk dat dat ook met haar geloofsovertuiging te maken heeft. Ze respecteert elke renster in het peloton.” Maar die bescheidenheid is op de fiets ook een zwakte, vindt ze. „Omdat Marianne  niet echt leiderschap toonde op beslissende momenten.  In  het begin durfde ze amper iemand voor zichzelf op kop te zetten.”  Hoewel Vos niet van de spotlight houdt, doet ze jarenlang zowat alles waar ze voor gevraagd wordt. Nooit te beroerd om op de foto te gaan met een fan, altijd weer toezeggen om een interview te geven. „Alles was in die tijd Marianne Vos”, zegt Blijlevens. „Wij zijn toen soms ‘nee’ voor haar gaan zeggen.” Want dat is haar grootste probleem, zegt ook hij: ze kan geen ‘nee’ zeggen.  Ook op de fiets is ze grenzeloos. Ze neemt amper rust en wil overal in uitblinken. Om een betere klimmer te worden, niet haar sterkste kant,  valt ze kilo’s af. „Ze was echt op de limiet qua gewicht”, zegt Vandamme. „Ze ging steeds verder, verder, verder. Toen is ze fysiek gecrasht.” Van haar vriendin – met wie zij bijna dagelijks traint in de omgeving van hun huis – leerde Vos beter haar momenten te kiezen op de fiets, zegt Vandamme. „Moniek is een heel goede puzzelaarster.” Daar kon Vos van leren. „Marianne ‘durft’ nu op bergdagen in de groep plaats te nemen, in plaats van zichzelf helemaal uit te wringen voor een tiende plek.” En ze ‘durft’ ook vaker nee te zeggen, ziet hij.  Meer rust nemen, daar werkt Vos ook aan met haar coach Louis Delahaije, die ze in navolging van renster Annemiek van Vleuten in de arm neemt. Hij leert haar „te stoppen voordat ze tegen de muur fietst”, om het lichaam  weer vertrouwen te geven nadat ze overtraind was geraakt. „Het is eigenlijk best simpel.” Maar dat heeft ook te maken met de kwaliteiten van Vos, zegt hij. „De top wordt steeds breder, en ik vind het heel knap dat ze nog steeds bovenaan staat.” Haar signature dish is daarbij bepalend: de explosie aan het einde van een wedstrijd. „Niemand kan dat zoals zij.” Knetemann ziet dat ze de laatste tijd op de fiets meer „de leiding pakt en beslissingen neemt”, al is er wat haar betreft nog ruimte voor verbetering. „In haar eigen team kan ze het beter, dan is er een gemeenschappelijk belang. Maar vorig jaar bij het WK kreeg ze de rensters niet aan haar kant. Toen is ze tweede geworden. Eigenlijk moet ze dan met de vuist op tafel slaan.” Haar overwinningen, al zijn het er minder dan voorheen, is Vos „meer gaan waarderen”, ziet voormalig ploegleider Blijlevens. „Vroeger lukte alles, maar ze kon er niet goed van genieten.”   Even buiten Babyloniënbroek laten broer Anton en vader Henk een geheime schuur zien. De trofeeën, rugnummers, licenties en regenboogtruien liggen er rijendik opgestapeld. „Marianne wil niks van zichzelf aan de muur”, zegt Henk, „maar sinds haar terugval vindt ze het mooi wat wij hier doen. Ze beseft beter wat ze heeft bereikt.”||https://www.nrc.nl//nieuws/2022/09/16/marianne-vos-beseft-nu-beter-wat-ze-allemaal-heeft-bereikt-a4142086
2022-09-16||Maandverband, eten, nieuwe autobanden: voor veel bewoners van de L-flat wordt het allemaal te duur||Cynthia Dickhoff (30), bewoner van de L-flat in Zeist-Noord en alleenstaande moeder van Jax (3), verzorgde dementerende ouderen in een verpleeghuis. Maar de coronatijd hakte erin, de ene na de andere bewoner stierf, en ze wilde weleens wat anders. Doktersassistent, dat leek haar mooi, en in het voorjaar van 2022 startte haar opleiding waarvoor ze ook stage liep in de huisartsenpraktijk verderop in haar flatwijk. Haar inkomsten daalden natuurlijk, van 1.700 naar een „leerlingenloon” van 1.000 euro netto per maand, en haar pech was dat precies tóén alles astronomisch veel duurder werd. Ze moest de rekening voor Ziggo en de autoverzekering een maandje laten lopen, en begon door de stress kilo’s af te vallen. Ze had niet zo’n honger en bovendien had ze liever dat Jax genoeg at. Hoe kom je rond dan, Jeroen?
		„Ja, niet” Ze zette door, de opleiding was écht leuk, maar pfff, dan weer de tandartsrekening, toen weer de huur van de flat: haar weken leken steeds meer op rondes in een frustrerend potje Monopoly – straat na straat met dreigende, rode hotels en zij maar hopen op ‘Kans’. Cynthia wist dat de banden van haar Volkswagen Golf versleten waren, ze zeiden nog bij de vorige keuring dat ze niet lang meer zouden meegaan, maar ja, ze kwam nog door die APK heen en hoeveel kosten vier nieuwe banden wel niet. De band rechtsachter begaf het met een klap toen ze in juni met Jax achterin 100 kilometer per uur reed op de linkerbaan van de A28. De cabine trilde, de auto zwenkte, maar het lukte Cynthia om rechts van de weg te parkeren. De auto stond in de berm bij gebrek aan vluchtstrook en vangrail, maar de paniek die ze voelde en die haar moeder meteen in haar telefoonstem bemerkte, kwam niet eens zozeer voort uit die onveilige plek langs de weg. Hoe dúúr wordt dit, zei ze huilend, ik ben geen lid van de ANWB en kan nog niet eens een ventíéldop betalen! „We regelen het wel, meissie, rustig maar”, zei haar moeder, die in een flat woont in Kanaleneiland in Utrecht. Sinds een week of acht loopt Cynthia bij de voedselbank. Ze was als de dood dat ze er wijkbewoners tegen het lijf zou lopen die haar eerder die dag nog achter de balie van de huisarts hadden gezien. Dat gebeurde niet, en ach, nu maakt het niet meer uit want wie heeft het tegenwoordig nou níét moeilijk. En ze is toch met de opleiding gestopt. Het ging gewoon niet meer. Ze verzorgt weer dementerende ouderen. De voedselbank biedt grote verlichting. Gedoneerde spullen op de stoep voor de Weggeefwinkel, dichtbij de L-flat in de wijk Vollenhove.  Foto Daniel Niessen
 NRC portretteerde gedurende 2020 tientallen bewoners van de L-flat in Zeist, en is teruggekeerd om te schrijven over de impact van de ongekende inflatie. „Dramatisch”, dat was onlangs de samenvatting van de economische ramingen van het Centraal Planbureau. Zo dreigt bijna één op de tien kinderen op te groeien in armoede. Zulke problemen spelen bij uitstek in de L-flat, gelegen in de wijk Vollenhove langs de geluidswal van de A28. De flat is een L-vormige kolos met dertien verdiepingen, acht portieken en 728 voordeuren, alles sociale huur. Een kwart van de huishoudens leeft van de bijstand en er wonen veel eenoudergezinnen en statushouders. Tot een paar jaar terug had de flat een inpandige voedselbank en op woensdagen verzorgt het inloophuis in de flat een maal à 4 euro voor wie wil. De cv’s in de appartementen lopen op aardgas, maar de energierekening is het probleem niet, het collectieve contract ligt vast tot eind 2023, en door een renovatie – die nog gaande is – kookt inmiddels tweederde van de huishoudens elektrisch. Het probleem is dat veel bewoners al vóór 2022 nauwelijks tot geen financiële marge hadden. Nu bréngt de vrouw geen maandverband meer naar de voedselkast, maar haalt ze het eruit Langs het korte eind van de flat komt Jeroen aangefietst, een man van eind veertig met een kaalgeschoren schedel en geen grammetje te veel. Hij was een paar jaar dakloos voor hij in de flat belandde, krijgt een weekbudgetje van een bewindvoerder, en gaat om bij te verdienen van baan naar baan. Hij zat even zonder, en al schrobt hij sinds twee weken machinaal de vloeren in een ziekenhuis, tot het eind van deze maand heeft hij een schrijnend gebrek aan geld. Hoe kom je rond dan? „Ja, niet”, zegt Jeroen. In de Jumbo doorzoekt hij de schappen op gratis eten. Producten met als houdbaarheidsdatum vandaag geeft de supermarkt weg, vertelt hij. „Moet je zien.” Hij pakt zijn mobiel erbij en toont een foto met eten uitgestald op zijn tafel. Twee grote zakken met sperziebonen, een watermeloen, soepballetjes, wilde zalm, gekruid gehakt, mergpijpjes, roze koeken. „Allemaal gratis!” Hij gaat nu trouwens ook weer even naar de Jumbo. „Mazzzzel!” En glimlachend als altijd fietst hij weg. In een kamertje in het inloophuis vertelt zestiger Gerrit uit portiek twee dat hij zijn teil met afwaswater kiept in een kleine emmer met een deksel die hij bewaart voor het doorspoelen van de wc. Koesie Awetie (59) uit portiek drie zegt dat hij bespaart op „reizen”. Reizen waarheen? „Naar Utrecht Centraal.” Foto Daniel Niessen Een paar honderd meter van de L-flat ligt de Weggeefwinkel, waar klanten elke woensdag terecht kunnen voor gratis kleren, schoenen, beddengoed, meubels en meer. Het is er almaar drukker de laatste maanden, ook deze woensdag staan er weer mensen te wachten achter een dranghek opgesteld langs de rand van het voorplein. De wachtenden zijn bewoners van de wijk, mensen uit de wijdere omtrek, en Afghanen die vorig jaar de Taliban ontvluchtten en zijn beland op een opvanglocatie in Zeist. De winkel opent om elf uur, en „soms staan er dan al zestig mensen te wachten,” zegt vrijwilliger Marischka Verbeek (67). „Mensen zijn bang dat anderen voordringen.” Ze introduceerde een systeem met papieren nummertjes. „Het idee is: ik wijs nummer één tot en met zes aan en dan lopen we met z’n allen naar binnen, tien minuten per groep.” Alleen wachten mensen haar seintje vaak niet af en houden ze hun nummertje graag bij zich voor over een week. „Dus ik ga denk ik elke week een andere kleur doen.” Een vrouw in een blauwe blouse en met haar grijze haar in een staart loopt de Weggeefwinkel uit. Ze heet Anneke en is in de zestig. Ze opent haar Lidl-tas en toont wat ze meenam: een hemd met zebraprint, een T-shirt met bloemetjes en twee pantoffelachtige instappers die ze „klompen” noemt. „In de normale winkel koop ik geen schoenen meer. Hónderd euro voor één paar. Dan denk ik: nou nou nou nou nou nou!” Ze woont in Utrecht, vertelt ze, dit is de eerste keer sinds een halfjaar dat ze hier weer is. „Want die bus kost dacht ik 4 euro. Minstens.” Vanuit Utrecht-Oost fietste ze vanochtend anderhalve kilometer naar een bushalte aan de stadsrand het dichtst bij Zeist. „Dat scheelt misschien een zone.” En haar energierekening? Eerlijk, ze weet het niet. „Ik steek m’n kop nog in het zand.” Ellis Jacobs (33), ervaren zorgmedewerker, begon verderop in Zeist-Noord in februari dit jaar een ‘voedselkast’ voor iedereen die niet kon rondkomen, zoals zij die net buiten de criteria van de voedselbank vallen. Het kastje is de eetvariant van de boekenkastjes in menig Nederlandse straat. Je haalt wat, en je brengt wat als je kunt. Pasta en brood, rijst en houdbare melk, bonen uit blik, en op de bovenste plank pakjes Always in een mandje. De houten kast staat op de stoep voor haar huis, een paar minuten  fietsen van de L-flat. Foto Daniel Niessen Ik heb de kast hard nodig, vertelt een vrouw van in de twintig aan de telefoon. Ze wil anoniem blijven, het ligt gevoelig. Met haar dochter woont ze in bij haar moeder in een eengezinswoning in Zeist. De energierekening van haar moeder ging van 275 naar 435 euro en zelf is ze door ziekte afgekeurd. Ze is „helemaal blut”. Nog een dikke week tot de storting van haar Wajong.  Hoe vaak gaat ze naar de voedselkast? „Elke dag.” Is er altijd genoeg voor avondeten? „Soms, niet altijd.” En dan? „Dan eet mijn dochter eerst. Blijft er niets over, dan  eet ik zelf niet.” Desnoods – en nood is er geregeld –  belt ze Ellis Jacobs. Die regelt via donateurs dan een extra tas met boodschappen of een cadeaukaart voor de supermarkt van een euro of 25. Sympathiek, een voedselkast voor mensen die het lastig hebben, dacht een L-flatbewoonster (37) toen ze erover hoorde. Ze fietste erheen en zette er maandverband in en blikken soep. Zelf had ze jaren een goed inkomen genoten dankzij een baan in de evenementen- en festivalbranche. Door corona was haar werk stil komen te liggen, dat wel, en na een besmetting bleef ze telkens maar moe en kortademig. Dat is niet overgegaan. „Traplopen is een drama.” Ook zij krijgt nu Wajong. Ze is een alleenstaande moeder – „met een goede alimentatie, daar niet van”. Ook zij wil anoniem blijven, haar naam is bekend bij de redactie. Haar inkomen slonk en alles werd duurder. Boodschappen, benzine en haar dochter van tien. „Díé wordt pas duur”, zegt ze droogjes op de bank in haar flat. Ze kan voor haar dochter niet meer gewoon kleren in de aanbieding kopen, want „mevrouw heeft een smaak. En het krijgt borsten, er moet een bh omheen. Er moet ook menstruatiespul komen.” Nu bréngt de vrouw geen maandverband meer naar de voedselkast, maar haalt ze het eruit. Nu zegt ze: „Ik snap níét waarom dat spul niet vergoed wordt vanuit het basispakket.” Ze zet er nog steeds eten in, vorige week nog een doos met pasteitjes, maar haalt er ook één keer per week eten uit – vers brood, groenten uit blik, een zakje sugar snaps. Ze blijft zich verbazen over de realiteit waarin ze zich terugvindt. Dat ze ineens báng is dat er dingen kapotgaan. De autodeur slaat ze niet langer hard dicht, en tegen haar dochter zegt ze: „Géén vingers op het scherm!”  Haar wasmachine mag nog stuk, meer marge heeft ze niet. Onlangs deed ze een aanvraag voor de sport van haar dochter bij het jeugdfonds sport & cultuur van de gemeente Zeist. De aanvraag werd gehonoreerd. Fijn natuurlijk. Maar ze dacht vooral: „O, zover is het dus al. Ik kom in aanmerking voor zo’n fonds.”  ||https://www.nrc.nl//nieuws/2022/09/16/nieuwe-autobanden-tampons-eten-voor-veel-inwoners-van-deze-flat-wordt-het-allemaal-te-duur-a4141992
2022-09-16||‘De grootste vrees is dat het bij een koude winter ieder voor zich wordt’||Ineens blijkt er toch veel meer te kunnen. Vorige week lekte uit dat het kabinet alsnog een poging doet om huishoudens in nood al de komende maanden te helpen met hun torenhoge energierekeningen. Eerder kon dit vanwege de overbelaste uitvoeringsinstanties pas vanaf volgend jaar, zei het kabinet. En deze week bleek dat de regering opeens ook „heel serieus” kijkt naar een prijslimiet voor energie, hoewel dat zeker niet op de korte termijn zal zijn. Een maatregel waar Den Haag – ook in Brussel – als kampioen van de vrije markt lang verzet tegen voerde. Het tekent de ernst van de situatie. Samen met de rest van Europa is Nederland al meer dan een half jaar in de greep van een ontwrichtende energiecrisis. Maar nu de winter voor de deur staat, breekt de moeilijkste fase aan en groeit de onrust en onzekerheid met de dag. De afgelopen dagen intensiveerde de belangrijkste minister die Nederland uit deze crisis moet loodsen, Rob Jetten (Klimaat en Energie, D66), zijn pogingen om Nederlanders – enigszins – gerust te stellen. Bij televisieprogramma Op1 bezwoer hij woensdag dat „niemand deze winter in de kou komt te zitten”. Maar tegelijk waarschuwde hij dat de knoppen waar de overheid aan kan draaien, beperkt zijn. Eerder was het kabinet onder druk komen te staan, vanwege zijn ogenschijnlijk lankmoedige houding in de crisis. Eurocommissaris Frans Timmermans van Klimaat verweet Nederlandse politici zich „te weinig uit te spreken over de ernst van de situatie”. In zijn Haagse werkkamer zegt Jetten (35) in een interview dat hij zich die kritiek aantrekt, maar ook dat Nederland al „ontzettend veel” doet. Er zijn toeslagen en btw-verlagingen. En de energiebesparingscampagne die hij eerder lanceerde, is zo’n succes (het gasverbruik is zo’n 25 procent gedaald in Nederland) dat die in verschillende landen „letterlijk gecopy-paste” wordt. Men vraagt Jetten of ze de Nederlandse commercials mogen hebben en die vertalen. „Ik zie wel dat het helpt als de premier en ik elke dag vertellen dat dit niet volgende week over is. We zitten nog twee jaar in een heel gespannen markt.” Afgelopen donderdag heeft Jetten hoog bezoek. Fatih Birol, de baas van het Internationaal Energieagentschap (IEA), is in Den Haag. Het IEA is een intergouvernmentele organisatie van vooral westerse landen die belast is met de coördinatie van crisisbestrijding in tijden van energietekorten. Daarmee is Birol in feite het hoofd van de westerse rampenbestrijding.  Birol (64) was sinds het begin van de Russische energieoorlog een  belangrijke aanjager van politiek ingrijpen om deze winter een catastrofe te voorkomen. Een catastrofe waarbij miljoenen huishoudens zonder verwarming komen te zitten, bedrijven bij bosjes failliet gaan en landen in zware recessies terechtkomen. Keer op keer zat hij Europese regeringsleiders achter de broek: hij vond dat ze veelal te laat en te weinig in actie kwamen. Afgelopen zomer riep hij Europese landen nog één keer indringend op om nu in actie te komen, want anders was het te laat. Het was „code rood”. Nu is Birol op rondreis om te kijken of zijn waarschuwingen alsnog zijn opgevolgd. Na afloop van zijn ontmoeting met Jetten, wandelt hij naar het torentje van Mark Rutte voor een een-op-een-gesprek met de premier. Eerder op de dag heeft hij deelgenomen aan een High Level Round Table met de top van de Nederlandse energiebedrijven. In Jettens werkkamer schuift hij aan voor het interview. Birol zegt positief te zijn over hoe ver het kabinet is met zijn voorbereidingen op de winter, hij noemt Nederland zelfs het „beste jongetje uit de klas”. Omdat de voorraden betrekkelijk goed gevuld zijn en er reeds fors bespaard is op gas. En hij is lovend dat Nederland bijna klaar is met het maken van gedetailleerde afspraken met buurlanden als Duitsland en België over solidariteit in geval van nood. Dit in tegenstelling tot veel andere Europese landen.  Maar dat wil niet zeggen dat het een zorgeloze winter wordt, denkt Birol. Hij gebruikt onschuldig klinkende woorden – hij verwacht „blauwe plekken” – maar dan heeft hij het wel over gedwongen rantsoeneringen, stroomuitval en fabrieken die tijdelijk de deuren moeten sluiten. En dat al bij een relatief milde winter. Als het een lange, koude winter wordt, wordt het nog pijnlijker. Voor wie denkt dat het bij deze winter blijft, heeft de toezichthouder een ontnuchterende boodschap. Ook hierna breekt een „moeilijke tijd” aan, met naar alle waarschijnlijkheid nog lang hoge prijzen. „Na de winter zullen de voorraden leeg zijn. Afgelopen maanden konden we die relatief makkelijk vullen, omdat China, de nummer-1-importeur van vloeibaar gas van de wereld, niet zo veel nodig had. En omdat Rusland nog iets deze kant op stuurde. Maar dat wordt komend seizoen mogelijk een stuk lastiger. Omdat Rusland de gastoevoer wellicht helemaal stillegt en de Chinese economie weer gaat groeien. Heel veel extra vloeibaar gas wordt er niet geproduceerd komend jaar. We moeten deze winter doorkomen, maar daarna komt er nog een.”    Ook Jetten erkent dit. Volgens hem heeft Nederland weliswaar voldoende voorbereidingen getroffen om deze winter „geen tekorten” te hebben – ook  als het een koude wordt. Maar dat geldt  voor huishoudens, niet voor bedrijven. „In sommige sectoren zullen de gevolgen zeer heftig zijn. Je ziet nu al dat veel bedrijven hun productie terug moeten schroeven. We hebben net onze noodplannen afgerond voor de 25 grootste industriële gasverbruikers. Dan moet je denken aan het verder terugbrengen van hun productie, met bijvoorbeeld nog eens 20 procent in een crisissituatie. Of misschien moeten ze wel helemaal tijdelijk stilgelegd worden.” Rob Jetten (D66) is sinds januari 2022 minister van Klimaat en Energie. Daarmee is hij binnen het kabinet hoofdverantwoordelijke voor de energiecrisis, die enkele maanden na zijn aantreden uitbrak. Jetten (35) werd in 2017 lid van de Tweede Kamer, en van 2018 tot 2021 was hij fractievoorzitter van D66. Jetten groeide op in Uden en studeerde bestuurskunde aan de Radboud Universiteit. Hij werkte eerder bij ProRail. Als het wel een koude winter wordt, wordt het daarna  een stuk moeilijker om de voorraden voor volgende winter gevuld te krijgen, beaamt Jetten. „Dit is net genoeg om ons door deze winter te helpen.”  Op de vraag of Europese landen hebben geluisterd naar zijn waarschuwingen en inmiddels genoeg hebben gedaan, antwoordt Birol ontwijkend. „Ze hebben veel gedaan. Maar ik moet erbij zeggen: in sommige delen van Europa is kostbare tijd verloren gegaan. Als we eerder waren begonnen, hadden we onze zaakjes beter voor elkaar gehad.” Welke landen dat zijn, wil hij niet zeggen.  Birols grootste vrees  is nu dat, mocht het een koude winter worden, er een onverwachts probleem ontstaat zoals deze zomer met de pijpleiding die gas van Noorwegen naar Europa vervoert. De situatie kan dan uit de hand lopen, waarbij landen weigeren solidair te zijn en het „ieder voor zich” wordt. Het „Wild West-scenario”, noemt hij dat. Na de gesprekken die hij de afgelopen tijd voerde met regeringsleiders en topbestuurders uit de energiesector, is hij er niet gerust op. „Dit risico is er. En de gevolgen van zo’n scenario gaan verder dan prijzen. Het verzwakt een  fundament van de EU.” Als Jetten wordt gevraagd of het kabinet, of hijzelf, de bevolking niet eerder en indringender had moeten voorbereiden op wat er komen gaat – of er niet een ‘energiepersconferentie’ op de landelijke televisie had moeten komen, net als tijdens corona – antwoordt hij als volgt: „Je wilt niet weten hoe vaak ik  voor televisiecamera’s toelichting op de crisis geef, maar we hollen ook een beetje van incident naar incident.” Maar iedereen die recentelijk zijn nieuwe energiemaandbedrag heeft binnengekregen, heeft geen persconferentie nodig, zegt hij. „Nederland is al massaal in beweging.” De aanvragen voor subsidies voor verduurzaming zijn geëxplodeerd en voor zonnepanelen en warmtepompen zijn lange wachtlijsten. Jetten zegt geen spijt te hebben dat het kabinet niet eerder in actie kwam, en dat er nu mogelijk in recordtempo een noodfonds in elkaar moet worden gezet. Eerder dit jaar hád het kabinet namelijk al ingegrepen, benadrukt Jetten. Toen werd 6,5 miljard euro vrijgemaakt om huishoudens en bedrijven te steunen via btw-verlaging en toeslagen. „Maar niemand had destijds dit soort prijsstingingen zien aankomen. Toen dachten we nog: dit is al een gigapakket. Er was zelfs kritiek op: hoe durfden we de btw op gas te verlagen, want daarmee vertragen we de energietransitie.”  Fatih Birol is de baas van het Internationaal Energieagentschap (IEA) in Parijs. Dat agentschap geldt als hoeder van een veilige energievoorziening voor het Westen. Birol (64), een Turkse econoom, leidt het IEA sinds 2015. Eerder werkte hij bij OPEC, de organisatie van olieproducerende en – exporterende landen. Birol werd in 2021 door Time genoemd als een van de 100 invloedrijkste mensen ter wereld.  Volgens Jetten is trouwens het tegenovergestelde waar. De hoge gasprijzen zijn juist een prikkel om sneller over te schakelen op een groenere energievoorziening. Maar tegelijk wordt het een loodzware opgave om snel extra ademruimte te krijgen door verduurzaming, erkent hij, want er is aan zo’n beetje alles een tekort. Er zijn niet genoeg installateurs en niet genoeg materialen. „De realiteit is dat we niet iedereen deze winter aan zonnepanelen en hybride pompen kunnen helpen”, aldus Jetten. Maar hij ziet ook dat het bedrijfsleven dit als kans ziet en er bovenop inspringt, waardoor het hopelijk snel beter gaat. „Dit gaat een paar jaar kosten. Het is een fase die pijn doet.”  Als hem gevraagd wordt of hij niet gefrustreerd is dat de verduurzaming niet sneller gaat, of het leger er bij wijze van spreken niet bijgehaald moet worden om zonnepanelen te plaatsen, stelt Jetten: „Ik hoorde laatst iemand zeggen: waarom verbieden we niet gewoon tijdelijk dat er nieuwe keukens en badkamers worden geïnstalleerd, zodat die installateurs ingezet kunnen worden voor verduurzaming? Mijn boodschap terug is: wij kunnen op dit ministerie veel, maar het is uiteindelijk echt de kracht van de samenleving die dit moet doen.” Hoe ingrijpend de consequenties van de energiecrisis voor de economie en het bedrijfsleven precies gaan worden, is niet te voorspellen. Maar dat het zwaar wordt staat vast, volgens Jetten. In Duitsland, waarmee Nederland economisch nauw verbonden is, zijn al zo veel ondernemingen in de problemen gekomen omdat ze hun gasrekeningen niet meer kunnen betalen, dat er volgens sommigen  een nieuw tijdperk van „de-industrialisatie” aanbreekt. In Nederland vrezen onder meer bakkers en dakpannenproducenten voor hun toekomst. De vraag wordt  mogelijk of de overheid net als tijdens de coronapandemie  meer bedrijven moet gaan redden. Jetten zegt dat „daarover wordt nagedacht”. Maar de verschillen tussen bedrijven zijn gigantisch. „Er zijn ook bedrijven die deels hebben afgeschaald om hun goedkoop ingekochte gas door te verkopen aan andere bedrijven, omdat ze daar meer op verdienen. Die bedrijven zijn niet zielig. En er zijn bedrijven die hun hogere prijzen niet meer kunnen doorberekenen aan klanten en zeggen dat ze op een gegeven moment gaan aankloppen voor steun.”  Op dit moment, zegt Jetten, denkt het kabinet na over een verdere „fundamentele” interventie op de energiemarkt. Ook eentje die aantoont hoe de crisis de regering dwingt zijn traditionele geloof in marktwerking bij te stellen. „Nederland heeft een enorm geliberaliseerde energiemarkt, met tal van aanbieders en mogelijkheden om vrijwel boeteloos over te stappen. Daar hebben consumenten lang van geprofiteerd: de prijzen werden lager en de klantenservice beter. Maar het leidt er nu toe dat energiebedrijven geen vaste contracten meer aanbieden. Dat betekent nog meer onzekerheid voor de klant. Én energieleveranciers durven niet meer voor langere termijn in te kopen. Ik ben met energiebedrijven en de Autoriteit Consument & Markt in gesprek om een fundamentele verandering door te voeren in de contracten die worden aangeboden. Met ietsje minder keuzevrijheid maar meer vastigheid en zekerheid.” Overstappen wordt dan moeilijker of duurder, en in ruil zouden consumenten hun energieprijzen langer moeten kunnen vastleggen.  Een minder geliberaliseerde markt wil hij dat zelf niet noemen overigens. „Een beter gereguleerde, zou ik zeggen.”  Ook is Jetten in principe enthousiast over het voorstel van de Europese Commissie om ‘overtollige’ winsten af te romen van energiebedrijven, en die te gebruiken om consumenten en bedrijven te helpen. Maar hij vraagt zich af of het ook werkbaar is. Een groot deel van die winsten zit bij bedrijven die niet in Nederland zijn gevestigd, maar in het VK, het Midden-Oosten en de VS, zegt hij. „Dus we moeten ook realistisch zijn, daar kunnen we niet bij. Dit is een beetje gemakkelijk van Brussel.” Jetten kijkt inmiddels ook naar een prijslimiet op een deel van de energierekening van huishoudens, maar dit jaar gaat dat niet meer lukken, zegt de bewindsman.  „We hebben vijftig verschillende energiebedrijven, die kunnen dat niet allemaal snel invoeren hebben ze gezegd.” Hij is er dag en nacht mee bezig, samen met de energieleveranciers en het ministerie van Financiën. „Als je dit verkeerd doet, dan krijg je wat je nu ook in andere landen ziet. Spanje, Frankrijk en Scandinavische landen moeten nu met tientallen miljarden euro’s energiebedrijven overeind houden. Het gat tussen de energieprijs die de bedrijven moesten betalen en de lage consumentenprijs werd daar zo groot dat belastingbetalers er nu voor opdraaien. Dat moeten we voorkomen.”  Wakker ligt Jetten (nog) niet. Maar hij „word wel een stuk grijzer” constateert hij. „Het is dubbel. 80 procent van mijn tijd gaat hier aan op. Alles om de energierekeningen nu te helpen dempen. Maar ik zie het óók als opdracht om te kijken naar de komende drie tot vijf jaar. Daar moeten we verder van fossiele energie af en overschakelen op hernieuwbare bronnen.” Dat wordt ook een turbulente fase. Maar het is de enige manier om van dit soort problemen af te komen, zegt Jetten.||https://www.nrc.nl//nieuws/2022/09/16/de-grootste-vrees-is-dat-het-bij-een-koude-winter-ieder-voor-zich-wordt-a4142150
2022-09-16||Overheidssteun voor de industrie? Energieslurpers hoeven er niet op te rekenen|| Het was misschien wel de grootste misser tot nu toe van de Duitse minister  van Economische Zaken Robert Habeck. Of was het eigenlijk helemaal geen misser? Begin september was hij te gast in een tv-programma over de vraag: verdienen bedrijven financiële steun vanwege de energiecrisis? Habeck zei dat bedrijven die moeite hadden met het betalen van een hogere energierekening, niet per se meteen failliet zouden moeten gaan. Je kunt als bedrijf ook even dichtgaan, bijvoorbeeld als je een bakkerij hebt, zei hij. Als het even niet meer rendeert om te opereren, is dat niet per se direct het einde van je bedrijf.  De uitspraken van Habeck kwamen hem op veel kritiek te staan. Duitse media spraken unaniem van ein Shitstorm en lieten boze bakkers aan het woord die stelden dat Habeck niets van bedrijfsvoering begreep en dat snel steun nodig was. Maar zat Habeck ernaast? Helemaal niet, zei de prominente Duitse econoom Marcel Fratzscher, hoofd van het invloedrijke Deutsches Institut für Wirtschaftsforschung. Wat Habeck had gezegd, klopte volgens hem gewoon. Tijdelijk niks verkopen maakt je nog niet meteen failliet.  De volgende vraag is dan: moeten bedrijven die kampen met hoge energieprijzen  steun krijgen? Terwijl Europese overheden en de Europese Commissie zich opmaken voor verregaande steun aan consumenten en huishoudens, komt er ook een discussie op gang over steun aan het bedrijfsleven. Een discussie waarin de Nederlandse regering zich voorlopig terughoudend opstelt, in tegenstelling tot andere landen. Ondertussen zijn de gevolgen van de energiecrisis in de Nederlandse industrie groot. Kunstmestfabriek Yara in Zeeland ligt voor een groot deel stil. Zinkfabriek Nyrstar in Noord-Brabant en aluminiumfabriek Aldel in Groningen zelfs helemaal. Brancheorganisaties als VNCI, voor de chemische industrie, en Metaal Nederland, roepen om steun vanuit de overheid. Inmiddels hebben onder andere Italië, Hongarije, Frankrijk en Duitsland besloten ondernemingen financieel te steunen. Ofschoon Habeck zich kritisch uitliet over dreigende faillissementen, keurde hij wel degelijk een miljardensteunpakket goed. In Duitsland, waar de Mittelstand en de industrie gezien worden als drijvende kracht van de economie, kon de regering daar niet omheen.  In Nederland lijkt het erop dat bedrijven hoogstens aanspraak kunnen gaan maken op compensatie wanneer ze het energieverbruik terugdringen, of dat ze steun gaan krijgen bij verduurzaming. Op deze twee opties hintte minister Rob Jetten (D66, Klimaat en Energie) al eerder – details volgen rond Prinsjesdag. Meer lijkt er voorlopig niet in te zitten. De Nederlandse regering volgt tot dusver de lijn die al in juli werd uitgezet door De Nederlandsche Bank (DNB): nee, geen steun geven – niet ongericht, zoals ten tijde van corona, en óók niet gericht op specifieke sectoren.    De economen van DNB kwamen twee maanden geleden met een analyse van de impact van de hoge energieprijzen op het Nederlandse bedrijfsleven. Tot op heden is het de meest gedetailleerde poging in kaart te brengen welke effecten de huidige energiecrisis op verschillende sectoren heeft.  De conclusie van DNB: zelfs in dramatische scenario’s valt het mee met het aantal bedrijven in Nederland dat verlieslatend wordt. De economen rekenden met het uitgangspunt dat de hoge energiekosten op geen enkele wijze worden doorberekend in verkoopprijzen (iets wat in feite nauwelijks voorkomt). In dat geval stijgt in het allerergste scenario het aantal verlieslatende ondernemingen in Nederland van 22,3 procent in 2020 naar 27,9 procent. Tijdens de financiële crisis van 2008 was dat 34 procent, noteert DNB  fijntjes. En dan laat de centrale bank ook nog buiten beschouwing dat sommige bedrijven zich  hebben ingedekt  tegen prijsstijgingen, bijvoorbeeld door een mix van korte- en langetermijncontracten. Wat DNB bedoelt, is bijvoorbeeld terug te zien in de jaarcijfers van een industrieconcern als VDL. Dat familieconcern, dat onder meer auto’s maakt en onderdelen levert aan ASML, noteerde in het eerste half jaar van 2022 een vergelijkbare omzet als een jaar eerder. Maar de winst daalde met 22 procent, van 69 miljoen naar 54 miljoen, onder meer door de gestegen energieprijzen. Maar verlieslatend? Dat was VDL bij lange na niet.  Dit is de basis van het argument van DNB. Maar wanneer je verder inzoomt op specifieke sectoren, wordt de discussie interessanter.  DNB merkt namelijk óók  op dat sommige sectoren wel degelijk bovengemiddeld hard geraakt worden door de energieprijsstijging. VDL gebruikt niet bijzonder veel energie, in andere industrieën doen ze dat wel. In sectoren als de metaalindustrie, de chemische industrie, de glas-, baksteen-,  papier- en voedingsindustrie (waaronder bakkerijen) kan het aantal verlieslijdende bedrijven in het ergste scenario oplopen tot rond de 50 à 60 procent.   Hoe kan je daar het beste mee omgaan? Wat DNB betreft is steun zelfs in deze gevallen niet nodig. In de vijf zwaarst getroffen industrieën is 3,3 procent van het totaal aantal werknemers werkzaam. Ook passen volgens DNB hogere overheidsuitgaven en -steun niet bij een tijd van inflatie en arbeidsmarktkrapte: dit zou deze problemen alleen maar kunnen versterken. Bovendien hebben bedrijven de afgelopen tijd juist hoge winsten behaald. En in feite het belangrijkste punt: de energieprijzen blijven vermoedelijk nog lange tijd erg hoog. De huidige situatie is anders dan de steun in coronatijd, die gebaseerd was op het idee dat de situatie snel zou normaliseren.  Als dat niet gebeurt, is het een kwestie van accepteren dat sommige bedrijven in Nederland niet meer levensvatbaar zijn – je kunt niet eeuwig steun blijven geven. Veel industrie kwam ooit juist naar Nederland vanwege het goedkope Groningse gas, dat veel voordeliger was dan bijvoorbeeld Franse kernenergie – maar nu is productie op andere plekken misschien aantrekkelijker.  In feite is deze ontwikkeling op kleine schaal al zichtbaar. Kunstmestfabriek Yara produceert nu al meer in Frankrijk dan in Nederland, omdat de prijzen daar iets lager liggen. Nyrstar heeft fabrieken in België en Frankrijk die nog wél doordraaien. DSM hintte er snel na het uitbreken van de oorlog in Oekraïne al op dat het theoretisch gezien bij blijvend hogere gasprijzen meer kan produceren op andere continenten dan Europa, vanwege het wereldwijde fabrieksnetwerk van het concern.  Vermoedelijk zouden blijvende hoge energieprijzen het snel onmogelijk maken  voor industrieën die het in Nederland al langer maar nét rooien. Zo kent aluminiumfabriek Aldel in Delfzijl een historie van faillissementen en doorstarten, net als de paar overgebleven ijzergieterijen van Nederland.  Deze motivatie van  DNB om de industrie niet te steunen, ligt gevoelig. De sectoren waar dit over gaat zijn hier – wellicht niet verrassend – totaal niet over te spreken. Paul de Krom, directeur van de brancheorganisatie voor de chemische industrie VNCI, zei afgelopen week tegen Het Financieele Dagblad dat de leveringszekerheid van basisproducten op het spel staat:  denk aan rubber, zink en bakstenen.  „Brussel heeft gezegd: wij willen strategisch autonoom worden”, zegt Sekhar Lahiri, directeur van Metaal Nederland. „Dan moet je niet importafhankelijker worden.” Bovendien wordt in dat geval bijvoorbeeld schroot geëxporteerd naar landen waar het veelal op minder schone wijze verwerkt wordt.  Maar de productie gaat toch niet per se naar landen buiten Europa? Ook in verplaatsingen binnen Europa ziet Lahiri niks. „80 procent van de Nederlandse bedrijven in de metaalindustrie heeft een buitenlandse eigenaar. Het zou mij heel wat waard zijn als de metaalindustrie hier kan blijven, en als ze nieuwe  investeringen kan aantrekken van de moederbedrijven.” Dat wordt volgens hem op dit moment snel lastig door de hoge energieprijzen, maar Nederland heeft er volgens hem alleen maar baat bij als die investeringen hier plaatsvinden. En het gaat ook om investeringen in vergroening, aldus Lahiri. „Maar die is er niet morgen.” Volgens econoom Sander de Bruyn van onderzoeksbureau CE Delft is vergroening eigenlijk juist een argument om géén steun te geven. „De hoge prijzen voor fossiele energie zijn juist nodig voor de verduurzaming.” Industrieën zullen in dat geval eerder gebruik gaan maken van andere, duurzame energiebronnen.  En ja, dat kan ook betekenen dat ze uiteindelijk  beter op andere plekken kunnen produceren. Op de lange termijn zou het De Bruyn niet verbazen als energie-intensieve industrieën zich veel in regio’s als Noord-Scandinavië of  de Sahara zullen vestigen, waar groene stroom mogelijk het goedkoopst gaat zijn. „Er is de afgelopen twintig jaar al een grote aluminiumindustrie op IJsland ontstaan. Die produceert goedkoop, vanwege waterkrachtenergie en geisers.”  En de bakker op de hoek dan? De Bruyn: „Die concurreert ook niet met een bakker uit een land met een lagere gasprijs. Als je twee bakkerijen in een straat hebt, betaalt de consument op een gegeven moment bij beiden een hogere prijs.” Hoogstens zou je héél gerichte steun kunnen overwegen aan een bakker met een duur nieuw energiecontract terwijl zijn buurman-bakker nog een langer lopend contract heeft, maar dat is zo specifiek dat het hem onmogelijk lijkt. „Hoe dan ook is de consument de klos.” Maar daar is dus juist dat consumentensteunpakket voor.   Ondertussen hebben andere landen – maar zeker niet alle Europese landen – dus wel maatregelen genomen. Dit argument wordt door de industrie ook aangegrepen om steun in Nederland af te dwingen. Maar  voor DNB verandert deze ontwikkeling niks aan de conclusie dat het beter is om niet in te grijpen, blijkt uit een uitgebreide schriftelijke reactie op een vraag die NRC hierover stelde. Volgens DNB is het moeilijk om vast te stellen of het „gelijke speelveld” op dit moment wordt verstoord, omdat de uitgangsposities in alle landen verschillend zijn. In Nederland betalen grote energieverbruikers bijvoorbeeld relatief weinig belasting over elektriciteits- en gasverbruik. Ook was Nederland „relatief ruimhartig” tijdens de coronacrisis ten opzichte van buurlanden. En misschien wel het belangrijkst: als alle landen tegelijkertijd steun gaan geven, jaagt het de vraag naar energie juist op. En dus de prijs. „Dit ondermijnt juist het effect van compensatie.” ||https://www.nrc.nl//nieuws/2022/09/16/overheidssteun-voor-de-industrie-energieslurpers-hoeven-er-niet-op-te-rekenen-a4142149
2022-09-16||Als laatste gekozen||Voor velen was het een terugkerende marteling tijdens de gymlessen. Er moeten teams worden gekozen. Zwetend zit je op een houten bankje. De ene na de andere naam klinkt door de gymzaal. Jij wordt níét gekozen. Je blijft over en loopt sjokkend naar het team dat jou niet wil.   Ze weten het nog goed: televisiepresentatoren Henny Huisman en Paul de Leeuw. Schrijfster  Esther Verhoef, modeontwerper  Bas Kosters, hoogleraar sociale wetenschappen Naomi Ellemers, actrice Jelka van Houten, dj Joost van Bellen en oud- Stadsschouwburg-directeur Melle Daamen. Allemaal vertelden ze eens in een portretterend interview  dat ze als laatste werden gekozen met gym.    De herinnering is decennia later nog scherp. Ellemers: „Samen met een ander dik meisje bleef ik over. Dan kwam je bij een groep waarvan je voelde dat ze je er niet graag bij hadden”. Actrice Jelka van Houten in tijdschrift Jan: „Dan riepen ze: „Ah nee, wij hadden haar vorige week ook al”.  De vraag is waaróm zoveel geïnterviewden deze voor hen pijnlijke  herinnering delen. Voelen ze de noodzaak hun huidige succes te relativeren via deze humble brag?    ‘Het is mij heus niet aan komen waaien’. Je zou kunnen denken dat het iets Nederlands is: zonder schroom   je eigen succes roemen wordt niet gewaardeerd. Hun anekdote werd in ieder geval gretig opgetikt. Wellicht omdat die past  in een geliefd mediaframe: dat van krantenjongen  tot miljardair. Van gymsukkel tot gevierd acteur,  wetenschapper of schrijver.      Misschien vertellen ze het simpelweg omdat het echt erg was. Dat denkt Gertjan van Dokkum, docent pedagogiek  op Fontys hogescholen. Elk jaar starten er 850 leerlingen aan een opleiding tot gymleraar. Hoewel „niemand zonder deuken  door de middelbare school komt”, hoopt hij dat kiezen bij gym in steeds minder interviews genoemd zal hoeven worden als pijnlijke herinnering.   „Het is echt traumatisch  als je in de kwetsbare leeftijd zo – voor iedereen zichtbaar – als laatste overblijft”.  En het hóéft niet, zegt hij. Hij is heel blij dat NRC belt, ook al is het voor een klein rubriekje. „Ik grijp alles aan om uit te leggen dat het anders kan.”  De hele gymles is tegenwoordig anders.  Scholieren worden „uitgenodigd te onderzoeken hoe ze willen bewegen”. Bij hoogspringen, bijvoorbeeld,  worden meerdere opstellingen gemaakt met een stok op verschillende hoogte. De leerling kan dan zelf kiezen wat hij wil proberen.   Teams kun je random samenstellen. Om en om. Dat pakt vaak ook behoorlijk gelijk uit. „En waar je naar toe wil, is dat leerlingen zelf in gesprek gaan als de teams ongelijkwaardig blijken. Als ze leren om dat gesprek goed te voeren, hebben ze daar hun hele leven iets aan.”||https://www.nrc.nl//nieuws/2022/09/16/als-laatste-gekozen-a4142125
2022-09-16||Scrypto||Horizontaal: 2. Na lange tijd is hij de derde geworden (7)   5. Stationcarretje in de beslissende game (9)   8. Lage actie van een advocaat (14)  9. Een aai over een paardenrug is smerig (14)  10. Fysieke training in het grafisch onderwijs (14)  13. Gezellig bedoeld familielid van Beerschot (12)  15. Boekhouder (12)  17. Op tv aanbieden (11) Verticaal: 1. Om tijd te winnen kijken of yoga iets is (8+2+6)   3. Rustgevende familie van het wandkleed (7)   4. Het is een hele onderneming om te doen wat je gezegd wordt (9)   5. Hij krijgt ’m ook omhoog (13)   6. Herder (9)   7. Hond met een kater (4)   8. Moeten de armen kracht uit zien te halen (6)  11. Familie van bloemig, krols en treurig (8)  12. Die lijkenpikkers hebben de grootste lol (6)  14. Die basketballer volgt op adel en Balt (6)  16. Synoniem van lange stukken hout (4) Drie inzenders van een goede  oplossing krijgen een boekenbon van  20 euro. Oplossingen moeten uiterlijk  a.s. woensdag om 9 uur in het bezit  zijn van de Scryptogram-redactie. Per  brief, briefkaart: postbus 20652, 1001  NR Amsterdam; per e-mail: scrypto@nrc.nl Oplossing scryptogram van  10 september:    Horizontaal: 3. TU Delft; 5. gettoblaster; 10. stofboel; 11. overig; 12. door rood rijden; 13. een schot hagel; 16. donkere bladzijde; 18. nouveau riche; 20. ingeloot. Verticaal: 1. rust voorschrijven; 2. een ballon opblazen; 4. flapoor; 6. erfzoon; 7. tweede gezicht; 8. ruien; 9. studiebol; 14. HvA; 15. ladder; 17. knop; 19. roos. De boekenbonnen zijn toegekend aan: Saskia en Rinze Benedictus, Den Hoorn; Lia Dekker, Oost-Souburg; Adinda Zaadnoordijk, Delft.  J. J. Steenhuis||https://www.nrc.nl//nieuws/2022/09/16/scrypto-25-a4141058
2022-09-16||Bijna 500 hoogwaardigheidsbekleders naar begrafenis koningin Elizabeth II||Bijna vijfhonderd hoogwaardigheidsbekleders uit ongeveer tweehonderd verschillende landen en gebieden zullen aanwezig zijn bij de begrafenis van koningin Elizabeth II. Dat bevestigt een bron van het Britse ministerie van Buitenlandse Zaken vrijdag tegen persbureau Reuters. Zo’n 100 presidenten en meer dan twintig vorsten nemen maandag afscheid van de Britse koningin. Onder anderen koning Willem-Alexander, koningin Máxima en prinses Beatrix hebben aangegeven bij de uitvaart aanwezig te zullen zijn, evenals de Amerikaanse president Joe Biden en de premiers van Canada, Australië en Nieuw-Zeeland. Op dit moment ligt koningin Elizabeth II opgebaard in Westminster Hall in Londen, het oudste gebouw van het Britse parlement. Duizenden mensen staan in de rij om afscheid te nemen. De gemiddelde wachttijd is inmiddels opgelopen tot 24 uur. Mensen kunnen tot en met zondag een laatste bezoek aan de kist brengen, maandag 19 september is de staatsbegrafenis.  Aan het einde van de uitvaart in Westminster Abbey, bijgewoond door zo’n tweeduizend gasten, zal in het hele Verenigd Koninkrijk twee minuten stilte worden gehouden. Hierna wordt de overleden Britse monarch bijgezet in St George’s Chapel bij Windsor Castle in het graf van haar man, de in april 2021 overleden prins Philip.||https://www.nrc.nl//nieuws/2022/09/16/bijna-500-hoogwaardigheidsbekleders-naar-begrafenis-koningin-elizabeth-ii-a4142175
2022-09-16||Column | Sinds wanneer ben ik zo belachelijk volwassen?||’S Morgens op de rand van mijn bed vraag ik me verbaasd af wanneer ik deze autoriteitsfiguur ben geworden, dit merk, deze pastorale god. Was ik vroeger niet een vrije jongen, opgevoed door de wolven? En kijk nou eens. Een nijvere functionaris, wakker en verstandig. Sinds wanneer ben ik zo belachelijk volwassen? In 1946 kwam de dichter W.H. Auden een gedicht voorlezen aan de universiteit van Harvard. Hij was de Phi Beta Kappa dichter, dit was een Phi Beta Kappa gedicht, en wat dat alles ook moge betekenen, het was reuze vooraanstaand en belangrijk. Precies die belangrijkheid onderzocht Auden in zijn gedicht, want hij sprak tot de leden van de academische elite en wilde hen wijzen op de dreiging van bombast die boven de campus hing. Ze waren allemaal net terug van de oorlog. Nu begon het gewone leven weer en daarmee een nieuwe oorlog dicht bij huis. De behoefte aan conflict bleek pandemisch en ongeneeslijk te zijn en zo laaide thuis de strijd op tussen de volgelingen van de pompeuze god Apollo en de kwajongensachtige god Hermes. W.H. Auden kwam Hermes een handje helpen, daar aan  Harvard. Als je nu moppert dat ik Nietzsche vergeet, die al veel eerder Apollo tegenover Dionysos zette, dan heb je gelijk. Goed bezig. Jij komt er wel. Maar Auden had het dus over Hermes, een van de mindere goden, een bohemien, een sjacheraar. A snapper-up of unconsidered trifles, zoals Shakespeare hem noemt: een kruimeldief. De volgelingen van Hermes, zegt Auden, houden van avontuur en spel, maar niet erg van regels. Als zij de wereld zouden regeren, werd het een zootje. Apollo is de gewichtige god van recht en orde, van officiële kunst en goedgekeurde poëzie. Zijn volgelingen zijn verstandige types die saai werk doen waarmee ze status verwerven. Apollo is de god van de parmantige denkers en succesvolle schrijvers die precies weten hoe het zit en hoe het moet; Apollo heeft altijd gelijk, hij regeert de wereld. ’S Morgens op de rand van mijn bed ben ik natuurlijk voor Hermes. Ik herinner me mijn speldrift uit de tijd dat ik nog niet voor de hele wereld verantwoordelijk was; ik fluit een onofficieel liedje, ik pak mijn telefoon en keil hem het raam uit. De zondige verleiding van het spel doet mijn vossenhart goed. Maar dan slaat de klok en moet ik hoognodig aan het werk.  Als ik zo meteen opsta en achter mijn computer plaats neem, moet ik me verder verdiepen in mijn dossier over statistische bewerkingen van gegevens. Vanuit dit dossier is het gedicht van Auden gisteravond ook in mijn geheugen boven komen drijven, want de dichter heeft iets tegen statistici. „Thou shalt not sit/ With statisticians”. Hij maant de volgelingen van Hermes uit de buurt te blijven van vragenlijsten en enquêtes. „Thou shalt not answer questionnaires/ Or quizzes upon World-Affairs” Zelf heb ik net zo goed een hekel aan statistieken en enquêtes, ik zou het liefst al mijn teksten erover uit het raam mieteren en een beetje gaan rondhannesen, maar als je de volgelingen van Apollo op hun eigen terrein wilt aanspreken, zul je toch lichtelijk Apollinisch moeten worden. Dat weet Auden ook wel, hij heeft een streng berijmd didactisch gedicht geschreven, helemaal volgens de officiële regelen van de kunst. Het moet een heel werk zijn geweest. Hoe willen we verder, is de vraag. Hoe wil de wereld verder? Under Which Lyre, heet Audens gedicht: onder welke lier wil je leven, die van Apollo of van Hermes? En die vraag is tegenwoordig minstens zo interessant als zesenzeventig jaar geleden. Het is niet alleen een persoonlijke maar ook een maatschappelijke keuze tussen zwaarwichtige politieke stellingname en apolitieke kwikzilverige speldrift; tussen het koesteren van zorgvuldig opgestelde overtuigingen en het ademloos happen naar licht en lucht. Tussen diepe ernst en niet minder diepe onernst. Geen sprake van dat het tussen de twee goden ooit nog tot een compromis zal komen, zegt Auden. „Respect perhaps but friendship never”. En dus woedt de strijd in ieders innerlijk voort, vindt ieder van ons zichzelf van tijd tot tijd verbijsterd op de bedrand terug. Hoe heeft het zover kunnen komen? Ben ik dit geworden, deze werknemer van de maand, deze karikaturale Jacques Brel-bourgeois? Je moet, zegt Auden zorgzaam tegen de volgelingen van Hermes onder zijn gehoor, niet proberen  te leven op water en rauwe groenten alleen. Ga niet naar bed met mensen die zich te vaak wassen. En zo zit ik daar voor me uit te staren in de ochtend; ik moet nu eindelijk eens opstaan, douchen, ontbijten en me dan buigen over het dossier met de statistieken. De wereld heeft me nodig. Alleen nu nog niet, denk ik, nog even niet. Laat me hier nog een paar tellen op de bedrand zitten en dromen van onbezonnenheid.||https://www.nrc.nl//nieuws/2022/09/16/onder-welke-lier-wil-je-leven-a4142165
2022-09-16||Jumbo-topman Van Eerd drie dagen langer vast voor verhoor||Jumbo-topman Frits van Eerd, die dinsdag werd aangehouden en verhoord in verband met een groot witwasonderzoek, zit nog drie dager langer vast. Dat meldt het Openbaar Ministerie vrijdag. Samen met een 57-jarige vrouw uit Gasteren wordt Van Eerd nog verhoord door de FIOD en de politie. De vijf andere verdachten zijn vrijgelaten, maar blijven nog wel verdachten in het onderzoek.  De hoofdverdachte, de 58-jarige Theo E. uit het Drentse Aa en Hunze, blijft nog twee weken langer vast. Hij wordt verdacht van betrokkenheid bij diverse witwasconstructies via onroerend goedtransacties, autohandel, onverklaarbare contante stortingen en sponsorcontracten in de motorcross-sport. Daarnaast wordt hij verdacht van fraude in de autohandel.  Het onderzoek van het OM is gericht op btw-fraude in de autohandel en het witwassen van grote hoeveelheden geld via onder meer sponsorcontracten in de motorcross-sport en de autohandel. Van Eerd is autoverzamelaar en liefhebber van Formule 1 en motorsport. Hoofdverdachte Theo E. (58) is een kennis van Van Eerd uit de crosswereld. Correctie (18 september 2022): In een eerdere versie van dit artikel stond dat de hoofdverdachte, de 58-jarige Theo E., uit het Drentse Gasteren komt. Dat klopt niet: E. komt uit de gemeente Aa en Hunze, eveneens in Drenthe. Dat is hierboven aangepast.||https://www.nrc.nl//nieuws/2022/09/16/jumbo-topman-van-eerd-drie-dagen-langer-vast-voor-verhoor-a4142148
2022-09-16||Acuut noodbeleid tegen de grote koopkrachtklap||Over het belang van de Miljoenennota 2023 laat Sigrid Kaag weinig twijfel bestaan. „De maatregelen die het kabinet neemt”, schrijft de minister van Financiën (D66) in het voorwoord, „hebben als doel om het komende jaar de bestaanszekerheid van mensen te stutten, groeiende armoede een halt toe te roepen en Nederlanders een steuntje in de rug te geven”. Bestaanszekerheid stutten, armoede afremmen. Het kabinet-Rutte IV, dat zich bij het aantreden voornam om grote problemen op te lossen met meerjarige plannen, is door de brute werkelijkheid van de oorlog in Oekraïne, de stijgende energieprijzen en de inflatie teruggeworpen op het formuleren van acuut noodbeleid voor miljoenen Nederlanders voor wie een  nog grotere koopkrachtklap dreigt.  Het kabinet investeert het komende jaar fors in herstel van de koopkracht van burgers, zo blijkt uit de Miljoenennota, die vrijdagmiddag met de andere Prinsjesdagstukken werd gelekt naar NRC. Het kabinet trekt  komend jaar ruim 17 miljard euro uit om de koopkracht te verbeteren. Dit bedrag bestaat voor 5 miljard uit structurele uitgaven. De overige 12 miljard gelden alleen voor komend jaar. Investeren in nu en later is de titel van de Miljoenennota, maar de inhoud ademt vooral de ernst van het nu. Met een mix van eenmalige uitgaven en langdurige aanpassingen van belastingen en toeslagen wil Rutte IV een gigantisch verlies aan koopkracht voorkomen. Grote delen van de plannen werden al gelekt nadat coalitiepartijen VVD, D66, CDA en ChristenUnie er in een marathonsessie op 31 augustus uit kwamen. Dinsdag, op Prinsjesdag, wordt de Rijksbegroting officieel gepresenteerd. De begroting bevat een reeks maatregelen om enerzijds inkomens te stutten en anderzijds de lasten te verlagen. Het minimumloon stijgt met 10 procent, en daarmee ook de uitkeringen en de AOW. De bovengrens van de eerste schijf van de inkomstenbelasting (35.500 euro) wordt verlaagd. De zorgtoeslag (tijdelijk) en de huurtoeslag (permanent) gaan omhoog. Ook wordt de tijdelijke verlaging van de energiebelasting en de brandstofaccijnzen verlengd, komt er net als dit jaar een energietoeslag van 1.300 euro voor kwetsbare huishoudens en gaat de studiebeurs voor studenten op kamers omhoog. Kaag noemt het  koopkrachtpakket in haar voorwoord „historisch in omvang”. Uit de andere Prinsjesdagstukken  blijkt welke gevolgen dat pakket heeft. De koopkracht daalt volgens het Centraal Planbureau (CPB) dit jaar met 6,8 procent, zo staat in de Macro Economische Verkenningen, die net als de Miljoenennota zijn uitgelekt. Die grote achteruitgang wordt volgend jaar enigszins, maar niet volledig, gecompenseerd. Het CPB verwacht nu dat de koopkracht in 2023 stijgt met 3,9 procent. Voordat de coalitie het nu gepresenteerde extra pakket bijeen onderhandelde, was de voorspelde stijging nog 0,6 procent. Hoe groot dat verschil is, blijkt nog sterker uit een andere statistiek die het CPB sinds dit jaar bijhoudt: het percentage Nederlanders dat in armoede leeft. Dat zou volgens de laatste voorspellingen nog stijgen naar 7,5 procent van de bevolking in 2023. Met de maatregelen uit de Miljoenennota meegerekend daalt dat cijfer: het CPB verwacht nu dat 4,9 procent van de bevolking komend jaar onder de armoedegrens blijft steken. Als je alleen naar kinderen kijkt, zijn de cijfers somberder: 6,7 procent van de kinderen zal volgend jaar in armoede opgroeien, al betekent ook dat een daling ten opzichte van dit jaar. Maar achter de fors betere cijfers schuilt onzekerheid. Eerst en vooral is het de vraag of huishoudens de  maanden tot het reddingspakket arriveert wel kunnen overbruggen, nu bij veel Nederlanders de nieuwe energierekening honderden euro’s hoger uitvalt dan voorheen.  Kaag hint al op dit risico: dat deze Miljoenennota ondanks de grote extra uitgaven al snel gedateerd zal blijken. „Ondanks onze intenties zullen de ontwikkelingen zich blijven opvolgen”, schrijft ze, „en zal de toekomst uit moeten wijzen of dit pakket daadwerkelijk toereikend is.”  Lange tijd hoopte het kabinet nog vóór Prinsjesdag bekend te kunnen maken dat er nog meer verlichting zou komen voor honderdduizenden huishoudens die hun sterk oplopende energierekening niet meer kunnen betalen. De finale onderhandeling hierover met de bestuurders uit de energiesector leverde vrijdagochtend nog niets op. De komende dagen gaan de gesprekken door, waarin verschillende opties op tafel liggen. Onder meer een extra (fiscale) korting op de energierekening, een noodfonds voor mensen die wegens wanbetaling dreigen te worden afgesloten van hun energievoorziening en een maximumtarief dat energiebedrijven aan hun klanten voor de basisenergievoorziening mogen rekenen.  Het kabinet hoopt begin volgende week maatregelen te kunnen presenteren. Premier Rutte gaf er vrijdagmiddag op zijn wekelijkse persconferentie meteen een winstwaarschuwing bij. „Wat er nog wél kan in 2022, zal echt beperkt zijn. De gevolgen van de sterke stijgende energierekening is niet volledig te compenseren.” Volgens betrokkenen bij de gesprekken tussen energiebedrijven en kabinet is er vrijdag al wel een principebesluit genomen over het invoeren van een maximumprijs die consumenten moeten betalen voor stroom en gas, zoals eerder deze maand door oppositiepartijen PvdA en GroenLinks is voorgesteld. Veel van de mogelijke ingrepen die de energierekening moeten verzachten, zijn voor zowel (kleinere) energieleveranciers als de Belastingdienst lastig al op korte termijn in te voeren. Niet alleen vóór, ook ná 2023 is het onzekerheid troef. Het CPB schrijft in de Macro Economische Verkenningen dat de koopkracht in de Miljoenennota „aanzienlijk hoger” uitkomt dan geschat in augustus. Maar, waarschuwt het CPB: de meeste maatregelen zijn tijdelijk van aard. „Indien de energieprijzen ook na 2023 hoog blijven, zal de koopkracht bij ongewijzigd beleid weer dalen.” Hier raakt het CPB de kern van het probleem van deze Miljoenennota: de meeste maatregelen zijn alleen maar bedoeld voor de korte termijn, terwijl de onzekerheid over de oorlog in Oekraïne, de inflatie, de stijgende kosten van levensmiddelen en energie vermoedelijk zal blijven. Het CPB verwacht dat de prijs van gas volgend jaar iets zal dalen, maar nog altijd ruim boven het niveau van de afgelopen jaren zal blijven liggen. Het CPB ziet nog genoeg andere bedreigingen. Een nieuwe coronagolf, laag vertrouwen in de economie bij burgers en bedrijven, een blijvend hoge inflatie. Maar het kan ook zomaar méévallen, bijvoorbeeld als burgers  komend jaar flink meer gaan uitgeven na twee jaar coronalockdowns.  Ondanks deze onzekerheid zijn de vooruitzichten voor de overheidsfinanciën positief. Mede door de stijgende prijzen haalt het kabinet veel extra geld op, onder meer in de vorm van gasbaten en btw. Mede daardoor heeft het kabinet nu veel geld om steun op te tuigen, zonder dat de begroting diep in het rood zakt.  Het helpt  dat de economie vooralsnog blijft groeien – al is onzeker hoe lang. Het CPB verwacht dat de economie ook volgend jaar met 1,5 procent zal groeien. Dit jaar zal de groei naar verwachting nog hoger uitvallen: 4,6 procent. Omdat de inflatie de omvang van de economie omhoogstuwt, drukt de staatsschuld relatief minder zwaar op de begroting. Nadeel is dat diezelfde staatsschuld wel voor hogere kosten voor de schatkist kan zorgen als de rente blijft stijgen.  Hoewel de grootste uitgaven van tijdelijke aard zijn, bevat de begroting toch belangrijke aanpassingen voor de lange termijn. Daarbij springt de vermogensverdeling als eerste in het oog. Het kabinet kiest ervoor arbeid goedkoper te maken, voor werknemers én werkgevers. Vermogens en bedrijfswinsten worden juist zwaarder belast. De VVD zag dat laatste eerder als een gevoelig punt, maar lijkt wisselgeld te hebben gekregen. Zo blijkt dat een flink deel van het geld dat wordt opgehaald door de winstbelasting voor bedrijven te verhogen (van 14 naar 19 procent), wordt teruggegeven aan het mkb, door de arbeidsongeschiktheidspremies voor kleine ondernemingen te verlagen. De begroting voor VWS is komend jaar opnieuw de hoogste van de Rijksbegroting (ruim 90 miljard euro), maar Rutte IV heeft tegelijk de ambitie om de zorg te hervormen en op lange termijn de stijgende uitgaven aan de zorg af te remmen. Cruciaal daarvoor is het slagen van het Integraal Zorgakkoord, dat minister Ernst Kuipers (D66) met alle belangrijke zorgpartijen deze week wilde presenteren. Na lang onderhandelen tekenden alle betrokken zorgpartijen vrijdagavond het akkoord - op de huisartsen na, die uit protest niet bij de gesprekken aanwezig waren. Hun krabbel is wel nodig voor de uitvoering van het Integraal Zorgakkoord.||https://www.nrc.nl//nieuws/2022/09/16/koopkracht-stijgt-volgend-jaar-maar-het-grote-verlies-van-2022-wordt-niet-goedgemaakt-a4142147
2022-09-16||Na 184 dagen heeft ook Den Haag een coalitieakkoord||Precies 184 dagen na de gemeenteraadsverkiezingen van maart, staan dezelfde partijen die vóór die verkiezingen de Haagse coalitie vormden achter een tafel in de hoofdbibliotheek. Naast hen een groen-gele banner, met de tekst ‘Voor een stad die tegen een stootje kan’: de titel van het nieuwe coalitieakkoord van D66, VVD, GroenLinks, PvdA en CDA. Richard de Mos, leider van grootste partij Hart voor Den Haag, staat verderop tegen een pilaar geleund. Hij zit de komende vier jaar in de oppositie.  Het ‘stootje’ uit het coalitieakkoord slaat op de financiële buffer die de derde stad van Nederland nodig heeft om de komende vier – of eigenlijk nog drieënhalf  – jaar te kunnen bekostigen, zeker met crises in het vooruitzicht. Het geld is op, is kortgezegd de boodschap. Bij de laatste begroting had Den Haag een tekort van ruim 19 miljoen euro. De lasten voor de Hagenaars – van onroerendzaakbelasting tot parkeerkosten – gaan daarom omhoog.  Maar de onderliggende boodschap is vooral bedoeld voor het ándere Den Haag, de rijksoverheid. In het akkoord staat: „Het is niet meer vol te houden om taken, verantwoordelijkheden en bevoegdheden bij de gemeenten neer te leggen zonder dat daar een reële Rijksvergoeding tegenover staat.” Of zoals beoogd wethouder Robert van Asten (D66) zegt: „Gemeenten zijn niet alleen maar het doorgeefloket. Als de Tweede Kamer zich zorgen maakt over leesachterstanden, zorg dan dat er in gemeenten geld overblijft. Maar het is niet sexy om daarvoor te pleiten.”  Met name de groeiende uitgaven voor jeugdzorg en bijstand zorgen voor problemen, niet alleen in de stad Den Haag maar in vrijwel alle 345 gemeenten. Daar bovenop komt de komende jaren een herverdeling van het rijksgeld, het zogenoemde Gemeentefonds. Den Haag verwacht dat die herverdeling voor de grote steden slecht uitpakt.  En daar bovenop komt wat in gemeenteland ‘het ravijn’ is gaan heten: geen enkele gemeente weet hoeveel geld er na 2026 zal zijn. De kabinetsplannen gaan tot 2025. Tot en met dat jaar nemen de inkomsten voor gemeenten vanuit het Rijk toe, onder meer doordat een omstreden bezuiniging, de zogenoemde opschalingskorting, is opgeschort. In 2026 daarna vallen de inkomsten terug van 2,44 miljard naar 840 miljoen. Tot nu toe loste het Haagse stadbestuur financiële tekorten op door reserves en incidenteel geld, bijvoorbeeld van de verkoop van Eneco-aandelen, in te zetten voor structurele zaken. Dat is twintig jaar lang zo gegaan. Maar, zegt D66’er Van Asten: „Er zijn geen potjes meer.” Hij zegt: „Als je gaat schrappen, dan stop je echt met grote dingen: armoedebeleid, verkeersveiligheid.” Volgens de onderhandelaars was het geldtekort één van de redenen dat de onderhandelingen in Den Haag zo lang duurden. De wensen van sommige partijen waren groot, té groot voor het budget. De VVD had campagne gevoerd tegen lastenverzwaring. Beoogd wethouder Anne Mulder zegt nu: „Liever hadden we geen stijgende ozb gezien.” Hij noemt de lastenverzwaring „redelijk”.  Maar veel keus was niet,  ook politiek gezien: de verkennende fase in Den Haag duurde tweeënhalve maand en had vooral opgeleverd  dat inhoudelijk er veertig meerderheidscoalities te vormen waren. Alleen was het vertrouwen tussen de dertien fracties weg: akkefietjes en ruzies werden niet informeel in de wandelgangen opgelost, maar in de lokale media uitgespeeld. „Te veel partijen willen niet mét elkaar of juist niet zónder elkaar”, concludeerden de eerste informateurs, Gert-Jan Oplaat, oud-VVD-Kamerlid (inmiddels BoerBurgerBeweging), en Geerten Boogaard, hoogleraar decentrale overheden.  Dat had weer te maken met de onstuimige vorige periode: een PVV-raadslid dat een einde aan haar leven maakte, het opstappen van de burgemeester na een vernietigend rapport over de vreugdevuren op Scheveningen, en de inval bij Richard de Mos en Rachid Guernaoui van Hart voor Den Haag door het OM op verdenking van corruptie en schending van het ambtsgeheim. Dat onderzoek loopt nog altijd. Een aantal partijen wilde daarom niet samenwerken met die lokale partij, die in maart opnieuw de grootste werd in de raad. De eerste formatiepoging van Hart voor Den Haag  strandde  na een kleine maand. Na de inval bij  de twee wethouders, in oktober 2019, viel het college en „onder stoom en kokend water” werd een nieuw coalitieakkoord gesloten, zegt VVD’er Mulder nu. Beoogd wethouder Hilbert Bredemeijer (CDA): „We moesten de vraagstukken echt doorleven.” Onderling waren er in het vorige college de nodige irritaties. Vanzelfsprekend was een doorstart daarom niet. Bredemeijer: „Dit zijn vijf heel verschillende partijen: nu hebben we de tijd genomen om met elkaar achter hetzelfde verhaal te  komen  staan.” Daarvoor was wel „de strenge aanpak” van zwaargewicht Piet Hein Donner nodig.  Zes maanden na de gemeenteraadsverkiezingen van 16 maart is er nog één gemeente zonder nieuw college: Bergen (Noord-Holland). In Bergen wordt na ruzies en berichten over een slechte sfeer in de gemeenteraad gestreefd naar „een andere bestuurscultuur” en „het doorbreken van bestaande patronen”, zegt de gemeente.  De acht fracties zijn een raadsbreedakkoord overeengekomen, maar de selectie van vier wethouders is nog niet afgerond. Sollicitanten konden zich tot eind augustus melden. De verwachting is dat in oktober een raadsakkoord en een college gepresenteerd gaan worden. De lokale formaties in de 333 gemeenten waar verkiezingen waren, duurden dit jaar aanzienlijk langer dan vier en acht jaar geleden, blijkt uit onderzoek van NRC. Toen hadden alle gemeenten 16 weken na de verkiezingen een nieuw collegebestuur.||https://www.nrc.nl//nieuws/2022/09/16/na-184-dagen-heeft-ook-den-haag-een-coalitieakkoord-a4142146
2022-09-16||Opinie | Bedreigt ‘wokisme’ de rechtsstaat?||Minister Dilan Yesilgöz (Justitie en Veiligheid, VVD) hield maandag de HJ Schoo-lezing en sprak haar zorgen uit over de rechtsstaat. Een van de bedreigingen komt volgens haar van de politieke beweging van het „wokisme”. „Wokisten” zijn in haar ogen mensen die „open debat” onmogelijk maken, doordat ze sommige meningen, ideeën of woorden willen weren uit de publieke ruimte, omdat ze die kwetsend vinden. Ze zouden willen cancelen „wat hen niet aanstaat”. Daarnaast willen wokisten volgens Yesilgöz „bepalen wie recht van spreken heeft. Alleen als je tot de juiste groep hoort, mag je meepraten.” Wokisme is  daarom onverdraagzaam. Heeft de minister gelijk? Steije Hofhuis en Lisanne Wichgers twisten  per e-mail over de stelling: de woke-beweging is een bedreiging voor de rechtsstaat. Steije Hofhuis is SH, Lisanne Wichgers is LW. SH  „Wat is ‘woke’? Sommigen zien het als een beweging die achterstandsgroepen vooruit wil helpen, die wil emanciperen. Zo gedefinieerd ben ook ik woke! Maar de huidige woke-beweging baart mij zorgen. Ik zie geen streven naar échte emancipatie, maar naar kunstmatige emancipatie via bureaucratische controle. Voor achterstandsgroepen worden standaarden verlaagd, en dat hindert emancipatie juist. Ras, sekse of seksuele voorkeur gaan bepalen wie welke banen krijgt, wie wat wel of niet mag zeggen, en wie welke cultuuritems mag gebruiken. Dit bedreigt de rechtsstaat.” LW „Laten we teruggaan naar de kern, want het woke-debat is minder bekend dan wij soms denken. Ik vind je beginvraag dan ook heel belangrijk: wat is woke? Minister Yesilgöz zei expliciet het niet over ‘emancipatiebewegingen’ te hebben ‘die pleiten voor gelijke rechten en inclusie’, en verwijst naar academische vrijheid en het open debat. Jij hebt het daarentegen wel over emancipatie. Moeten we, voordat we kunnen zeggen of woke een bedreiging is voor de rechtsstaat, niet vaststellen wat woke is?” SH „Definitiediscussies zijn altijd goed! Maar laten we er niet in verzanden. Het streven naar emancipatie is veel ouder dan de huidige woke-beweging, dus dat lijkt me een te vage definitie. Ik noemde zelf wat concrete tendensen. Minister Yesilgöz wijst denk ik ook terecht op een gebrek aan tolerantie voor tegengeluid uit de woke-hoek, op het weren van onwelgevallige informatie, taal en gedachtegoed. Herken je er iets van?” LW „We moeten inderdaad niet in definitiediscussies blijven hangen, maar het is moeilijk discussiëren over woke als de invulling ervan zo verschilt. Daarom gooi ik liever de termen ‘woke’ en ‘wokisme’ overboord. Het lijkt mij constructiever om het over de inhoud te hebben, over concrete thema’s. Ik erken dat er soms gebrek is aan tolerantie voor het tegengeluid. Maar dit komt zeker niet alleen uit de radicaal-linkse of links-progressieve hoek.” SH „De term ‘woke’ overboord gooien vind ik vreemd. In NRC  omarmden cruciale vertegenwoordigers van de Koninklijke Nederlandse Academie van Wetenschappen de term onlangs nog expliciet. Maar laten we  naar de concrete inhoud gaan. Ben jij bijvoorbeeld voorstander van quota? Moet ras een rol spelen bij de toekenning van onderwijsplekken of banen? Moet ras bepalen wat iemand wel of niet behoort te zeggen? Deze dingen noem ik nou typisch woke.”  LW „Ik zie quota inderdaad als mogelijkheid om de positie van leden van minderheidsgroepen op de arbeidsmarkt te verbeteren. Uiteraard met beleid: afhankelijk van de bevolkingssamenstelling van de regio, alleen bij gelijke geschiktheid, en de haalbaarheid moet ook meegenomen worden. Maar de discussie over quota speelt al tientallen jaren – en is dus geen nieuwe beweging of ideologie te noemen. En al helemaal geen gevaar voor de rechtsstaat.” SH „Woke-ideologie vormt een radicalisering van dingen die al decennia gaande zijn, zoals de quotamanie. Onderscheid maken op basis van ras vind ik wel een bedreiging voor de rechtsstaat. En dat emancipatiemodel werkt ook nog eens niet goed. Sinds ze in de VS met de diversiteitsdwang begonnen is de gunstig verlopende emancipatie van zwarte Amerikanen op wezenlijke punten, zoals inkomensongelijkheid en onderwijsniveau, juist gestokt. Geen wonder. Mensen leren niet op eigen benen staan maar worden afhankelijk gemaakt van diversiteitsbureaucraten.” LW „Diversiteitsdwang? Quotamanie? Wat een hyperbolen! Quota worden nog steeds relatief weinig gebruikt. Zonder quota genieten leden van meerderheidsgroeperingen gemiddeld nog steeds een voordeel, blijkt uit talloze onderzoeken. Maar daar lijken woke-critici zich dan weer niet druk om te maken.  En je grote uitspraken over de VS  smeken om een ‘correlatie is geen causaliteit’. Hier worden véél te snel conclusies getrokken.”  SH „Discriminatie en achterstanden bestaan. Nu wemelt het in de geschiedenis gelukkig van de succesvolle emancipatieprocessen. Goed onderwijs helpt bijvoorbeeld enorm. Maar de Amerikaanse woke diversiteitsindustrie laat nu juist geen goede resultaten zien. Integendeel. En het bestrijdt discriminatie met discriminatie. Geld kun je maar één keer uitgeven, dus mijn voorstel luidt: bezuinig flink op de  diversiteitsindustrie, en stop dat geld in hogere salarissen voor docenten op achterstandsscholen. Lijkt je dat wat?” LW „Investeren in onderwijs? Zeker! Alles begint bij goed onderwijs. Maar je voorstel is  veel te zwart-wit. Niet alleen omdat er geen hoge kosten gepaard hoeven gaan met diversiteitsmaatregelen, maar ook omdat je nogal lichtvoetig heenstapt over mijn reactie dat correlatie geen oorzakelijk verband betekent. Veel  studies tonen juist positieve gevolgen van diversiteitsbeleid  aan – en daar hebben niet alleen minderheden profijt van. Allesbehalve een gevaar voor de rechtsstaat dus.”  Vraag aan beiden: minister Yesilgöz zei dat wokisme het open debat, nodig voor vooruitgang, beknot. Zien jullie dat ook? SH „Volgens de KNAW zijn er ‘geen signalen’ dat een dergelijk probleem in de academische wereld speelt. Maar de onderbouwing hiervan voldeed niet aan basale wetenschappelijke kwaliteitstandaarden. Terwijl onder meer uit journalistieke onderzoeken wel degelijk bedreigingen naar voren komen – uiteraard uit meer hoeken dan alleen woke. Mijn oproep aan de KNAW is dan ook: onderzoek het eens echt, en laat dit keer zien dat de ‘W’ in de titel betekenis heeft.” LW „Die oproep ondersteun ik: niet omdat ik andere uitkomsten verwacht, maar omdat het de discussie verder kan helpen. Laat maar zien hoe en waar woke de vrijheid van meningsuiting of academische vrijheid onder druk heeft gezet, hoeveel docenten er zijn ‘gecanceld’ en hoe ‘safe spaces’ de rechtsstaat bedreigen. In de tussentijd lijkt het me goed als Den Haag zich op de échte gevaren voor de rechtsstaat richt, en verantwoordelijkheid neemt voor het eigenhandig uithollen hiervan.” ||https://www.nrc.nl//nieuws/2022/09/16/bedreigt-wokisme-de-rechtsstaat-a4142145
2022-09-16||En dan zit als familiebedrijf je topman ineens vast. Wat doe je dan?||Jumbo-familie Van Eerd was zich jaren geleden al bewust van de risico’s van een hecht bedrijf vol bloedverwanten. Daarom liet Karel van Eerd in 2013 een dik familiestatuut opstellen, met  „tientallen scenario’s voor situaties die in familiebedrijven voor een hoop ellende kunnen zorgen”, zei hij destijds in vakblad Pur Sang. „Wat dient er te gebeuren als iemand zijn aandelen wil verkopen of naar Indonesië verhuist? Dat soort dingen.”  Of in het statuut ook een draaiboek staat voor  een familielid dat verwikkeld raakt in een strafzaak, is onbekend. Toch is dat sinds deze week bij Jumbo de realiteit. Dinsdag werd algemeen directeur Frits van Eerd, samen met acht anderen, gearresteerd in een onderzoek naar het witwassen van grote hoeveelheden geld en goederen. Vrijdag besliste de rechter-commissaris dat hij nog zeker drie dagen langer vast moet blijven.  Van Eerd (55) is niet de hoofdverdachte in de zaak – dat is oud-motorcrosser en autohandelaar Theo E. uit Drenthe – maar wel de meest prominente betrokkene. De Brabander leidt een van de grootste werkgevers van het land. Ook buiten zijn bedrijf is hij uiterst zichtbaar: Van Eerd is een prominent sportsponsor, autoracer en bezit een kapitale collectie aan klassieke auto’s en enkele vliegtuigen.  Voor Jumbo (9,9 miljard euro omzet, 100.000 werknemers) kwamen de invallen als een volslagen verrassing. Op het hoofdkantoor in Veghel werden invallen gedaan om correspondentie en enkele auto’s van Van Eerd in beslag te nemen. Het concern kwam pas uren na de inval met een verklaring. De strekking daarvan: het onderzoek richt zich niet op Jumbo. Die boodschap herhaalt het bedrijf sindsdien.  Maar wat kun je doen als je topman in een dergelijke situatie belandt? En helpt het dan dat je een familiebedrijf bent, of is dat juist een nadeel? NRC sprak met vijf deskundigen die regelmatig bedrijven in crisis adviseren over de vraag wat er in zulke situaties op bedrijven afkomt.  Jumbo koos direct  voor de verdediging: het trok alle luiken dicht. Dinsdag sprak het supermarktconcern over „vragen” die justitie had voor Van Eerd. Over een arrestatie werd niet gesproken, zelfs niet toen dat nieuws uitlekte.  Op de vele vragen die rondgingen, ging het bedrijf niet in. Want wie leidt het bedrijf nu de topman vastzit? De vaste perslijn was dinsdag niet bereikbaar, telefoontjes naar het hoofd woordvoering bleven onbeantwoord. Toen donderdag bleek dat justitie Van Eerd langer wil vasthouden, voegde Jumbo daar een korte verklaring aan toe: in afwezigheid van de topman is de dagelijkse bedrijfsvoering „gewaarborgd door het directieteam”.  Jumbo kan zich die aanpak veroorloven omdat het een familiebedrijf is zonder beursnotering. Het heeft daardoor meer vrijheid om te bepalen wat het naar buiten brengt, zegt Leen Paape, hoogleraar corporate finance aan de Nyenrode Business Universiteit. „Bij een beursgenoteerd bedrijf moet je alle feiten die bekend zijn delen met de markt. Bij een familiebedrijf hoeft dat niet.”  Op zich is die strategie niet onverstandig, zegt Peter Smit, die als reputatiemanager al jaren grote bedrijven in crisis bijstaat. „Het eerste wat je in zo’n geval moet doen, is uitzoeken hoe het zit. Want als je iets zegt dat later niet blijkt te kloppen, is de schade nóg groter.” De zinsnede „naar wij hebben begrepen” in het persbericht is volgens hem veelzeggend. „Dat impliceert dat ze bij Jumbo ook nog niet precies weten wat er speelt.”  Het probleem: ze kunnen het Van Eerd nu niet vragen. Bijna alle verdachten zitten  nog in beperking. Ze mogen geen contact hebben met de buitenwereld, alleen met hun advocaat. „Dus je kúnt nu ook wachten totdat justitie zijn werk geeft gedaan”, zegt Smit, refererend naar de nog niet afgeronde politieverhoren. Tegelijkertijd is het goed om af en toe iets te melden. „Al is het maar: het onderzoek loopt nog, wij weten net zoveel als jullie.”  Zodra Van Eerd wordt vrijgelaten, is zo’n aanpak niet meer vol te houden, stelt Smit, die in het verleden onder meer supermarktconcern Ahold en bierbrouwer Heineken bijstond. „Op dat moment móét je openheid geven. Anders geef je de buitenwereld de gelegenheid om te gaan speculeren. En dat gaat eigenlijk nooit richting het positieve.”  Doe als raad van commissarissen ook eigen onderzoek, adviseert Mijntje Lückerath, hoogleraar Corporate Governance in Tilburg. „Je moet er iets van gaan vinden. Dat doe je door te laten zien dat je onafhankelijk onderzoek hebt gedaan.” Op het onderzoek van het OM moet Jumbo volgens haar niet wachten. „Dat kan nog maanden tot een jaar duren. Je wil nu  weten: wat klopt er wel, wat klopt er niet? “  Later moeten de commissarissen volgens Lückerath ook kijken naar hun eigen rol. „Dan stel je vragen als: hadden wij dit kunnen weten? En hoe dan? Hoe hebben we gehandeld? Maar nu is het vooral alles uit je handen laten vallen en samen bekijken: hoe gaan we deze crisis aanpakken?”  Een van de ongemakkelijke vragen die daarbij op tafel ligt, is de rol van Frits van Eerd in het bedrijf. Kan hij als topman aanblijven zolang hij verdachte is in een witwasonderzoek?  Het gevaar is dat deze zaak de reputatie van het bedrijf beschadigt, zegt Charles Huijskens, die met adviesbureau Huijskens Sassen al dertig jaar bedrijven bijstaat in crisiscommunicatie.   Zijn algemeen advies in zulke situaties: wijs zoveel mogelijk naar de privépersoon. „Belangen van een individu gaan nooit boven die van een onderneming. En het belang van het bedrijf is de schade beperken. Als iemand zich daadwerkelijk heeft ingelaten met zaken die niet door de beugel kunnen, dan wil je zo veel mogelijk afstand houden.”  Bij een beursgenoteerd bedrijf is de keuze volgens Huijskens simpeler dan bij een familiebedrijf. Wanneer daar een topman als verdachte wordt aangemerkt, dan is dat een relatieve onbekende. Die kun je nog dezelfde dag „met een katapult het bedrijf uit schieten”. Huijskens adviseerde Ahold rond het boekhoudschandaal in 2003. Topman Cees van der Hoeven en zijn rechterhand Michiel Meurs stapten vrijwel meteen  op toen bleek dat de jaarrekeningen kunstmatig waren opgehoogd. „Je meldt dat de topman besloten heeft zijn taken neer te leggen,  om zich tegen verdachtmakingen te verdedigen”, schetst Huijskens. „En als je eenmaal die harde scheiding hebt aangebracht, kan de onderneming  makkelijker communiceren. Dan is de lijn: als je iets wilt weten, moet je bij hem zelf zijn.”  Toch zijn hierop ook uitzonderingen te bedenken. Advocaat Robert Hein Broekhuijsen wijst op voormalig ING-topman Ralph Hamers. Die is nog steeds onderwerp van OM-onderzoek naar het faciliteren van witwassen via de grootste bank van Nederland. Maar dat belemmerde Hamers niet om over de te stappen naar de Zwitserse, beursgenoteerde, bank UBS. „Daar hebben ze hem dus niet ongeschikt geacht, ondanks de verdenking.”  Bij een familiebedrijf als Jumbo ligt snel afscheid nemen lastiger. Frits van Eerd is ook aandeelhouder én heeft een rol als broer en zoon in de familie. Die verwevenheid is ook elders zichtbaar: de advocaat van Jumbo, Hendrik Jan Biemond, is ook Van Eerds advocaat. Volgens hoogleraar Paape moet die laatste situatie „niet te lang blijven duren”. „Er kan al snel een belangenconflict ontstaan met gevolgen voor de reputatie van het bedrijf.”   Los daarvan heeft de mogelijke betrokkenheid bij witwassen door Van Eerd mogelijk ook gevolgen voor zijn toegang tot bankrekeningen, stipt advocaat Broekhuijsen aan. „En daarmee ook voor Jumbo.” Onder Nederlandse antiwitwaswetgeving zijn banken verplicht te bekijken of een klant een witwasrisico vormt. Broekhuijsen: „Als Van Eerd nu een rekening wil openen, gaan meteen alle signalen op rood. En dat zal ook gelden voor de onderneming waarvan hij bestuurder is. Hij zal volledig open moeten zijn over wat er nu aan de hand is.”  Dat Van Eerd nu verdachte is, betekent nog niet dat hij ook echt schuldig is aan witwassen, benadrukken alle experts. „Je hebt ook gradaties in de ernst van de fout”, zegt Lückerath. „Heeft hij  een auto gekocht waarbij geen btw op het bonnetje stond? Dat mag niet, maar dan volstaat een excuus misschien. Of gaat het echt om onacceptabele, structurele misstanden?”  Ze wijst op Scott Thompson, oud-topman van Yahoo. Die bleek te hebben gelogen over zijn eigen cv en moest opstappen. „Dat was misschien niet strafbaar maar commissarissen zeiden daar wel: dit kunnen we niet accepteren. Welk voorbeeld stel je richting  je organisatie als je je topman toestaat te liegen over zulke zaken?”  Ook van belang: het feit dat Van Eerd al heeft vastgezeten. Hoogleraar corporate finance Paape: „In de statuten staan bepalingen over wanneer je als bestuurder niet meer actief kunt zijn. Als je ontoerekeningsvatbaar bent bijvoorbeeld. Maar staat er ook iets in over het scenario waarbij je bestuurder, al is het maar voor even, in de gevangenis eindigt?”  Idealiter liggen voor zulke scenario's draaiboeken klaar, zegt crisismanager Peter Smit. Hij adviseert cliënten altijd meteen te beginnen met een inventarisatie van mogelijke risico’s of crisissituaties waar een bedrijf mee te maken kan krijgen. „Het kan zijn dat er iets is met een bedrijfslocatie, of een product. Bij alles bedenk je dan: wat doe je in zo’n geval, met wie heb je contact?”  Maar het is in zo'n proces ook belangrijk om te kijken naar mogelijke risico's rond het management, zegt hij. „Dat kan een fout maken, seksueel een misstap maken of in een strafzaak belanden. Je hoopt natuurlijk dat je zo’n scenario nooit nodig hebt. Maar áls het zo is, dan heb je er tenminste over nagedacht. Dan ga je toch op een andere manier communiceren.” Het huidige scenario is er niet een dat van tevoren door Jumbo is doorgedacht, vermoedt Smit. „Alles wijst erop dat ze heel verrast zijn. Daar hebben ze denk ik gedacht: Frits rommelt een beetje in de autosport, het zal wel. Terwijl je als bedrijf moet willen weten in welke situaties een bestuurder zich begeeft. Welke activiteiten houd je erop na, ook buiten je werk om? Wat zijn de risico’s? Vaak zie je dat bedrijven daar pas over na gaan denken als het al te laat is.”||https://www.nrc.nl//nieuws/2022/09/16/en-dan-zit-als-familiebedrijf-je-topman-ineens-vast-wat-doe-je-dan-a4142144
2022-09-16||Kuipers hoopt coronawinter met lichte maatregelen door te komen||Minister Ernst Kuipers (Volksgezondheid, D66) wil dit najaar de samenleving open houden, de zorg niet overbelasten en de economie beschermen in het geval van een nieuwe Covid-19-golf. Dat schrijft hij vrijdag in een brief aan de Tweede Kamer. De maatregelen zijn gebaseerd op verschillende scenario’s voor komende coronawinter.  Volgens Kuipers is het uitgangspunt van de aanpak om de samenleving open te houden, omdat „we meer dan twee jaar ervaring hebben met het coronavirus en de impact van coronamaatregelen”. In het ergste scenario vanuit de overheid wil de minister alleen een mondkapjesplicht of verplicht 1,5 meter afstand opleggen als dwingende maatregelen, geen sluitingen of beperking van openingstijden. Het doel van de lichtere maatregelen is het voorkomen van economische schade en het beter ondersteunen van (mentale) gezondheid en welzijn, zo staat in de brief geschreven.  In de strategie zijn ‘maatregelenladders’ ontwikkeld voor verschillende sectoren, zoals het onderwijs of winkels, die volgens Kuipers „helderheid en houvast” bieden als er moet worden ingegrepen. Hier hebben verschillende sectoren aan meegewerkt. De stappen op deze ladders zijn van licht naar zwaar opgesteld en variëren van maatregelen die sectoren zelf kunnen nemen (zoals looproutes inrichten) tot maatregelen die de overheid kan nemen (zoals 1,5 meter afstand houden op te leggen). Daarnaast zal voortaan het Maatschappelijk Impact Team (MIT) naast het Outbreak Management Team (OMT) adviseren over de impact van voorgestelde maatregelen op de maatschappij of de economie. Hun adviezen worden vervolgens meegenomen in de besluitvorming van het kabinet.  Op het coronadashboard wordt ook een thermometer toegevoegd die vier verschillende standen aangeeft over de ontwikkeling van het virus. Het RIVM zal deze elke twee weken bijwerken, zodat „iedereen kan zien hoe het virus zich ontwikkelt”. Ook rioolwatersurveillance, het aantal positieve testen bij de GGD, de situatie in het buitenland en het aantal ziekenhuis- en IC-opnames worden op het Coronadashboard weergegeven. In de uitwerking van zijn langetermijnstrategie voor corona zegt Kuipers dat „iedereen een verantwoordelijkheid heeft om het virus in toom te houden”.||https://www.nrc.nl//nieuws/2022/09/16/kuipers-presenteert-langetermijnstrategie-corona-met-maatregelenladders-a4142141
2022-09-16||Advocaat Weski wil vrijspraak voor Ridouan Taghi: onderzoek is onrechtmatig||Het Openbaar Ministerie heeft tijdens het opsporingsonderzoek Marengo naar Ridouan Taghi en zijn zestien medeverdachten de regels van de rechtsstaat doelbewust en systematisch geschonden. Dat stelden advocaat Inez Weski en haar kantoorgenoot Suzanne Boersma vrijdag bij de opening van hun pleidooi namens cliënten Ridouan Taghi en de broers Mao en Mario R.  „Er is sprake van een patroon van misleiding”, aldus Weski. „Dit is een zaak met een onbeschrijfelijke leemte aan feitelijk en wettig verkregen bewijs.”  Dat betekent volgens de Rotterdamse raadsvrouw dat het OM het recht op vervolging heeft verspeeld en niet ontvankelijk moet worden verklaard. Als dat niet gebeurt, moeten belangrijke bewijsmiddelen die zijn gevonden in ontsleutelde telefoonberichten worden uitgesloten van het bewijs. Met als gevolg dat Taghi en zijn medeverdachten wegens gebrek aan bewijs moeten worden vrijgesproken.  De kern van het betoog van Weski en Boersma draait om de verkrijging van ontsleutelde PGP-berichten die waren opgeslagen op servers in Canada en Costa Rica. Die berichten spelen een cruciale rol bij de bewijsconstructie tegen de verdachten in de Marengozaak. De PGP-berichten zijn in 2016 en 2017 gevonden tijdens een strafrechtelijk onderzoek naar witwassen door de bedrijven Ennetcom en PGP Safe, de aanbieders van deze PGP-telefoons die in het criminele milieu zeer populair waren.  Weski en Boersma menen dat bij dit onderzoek sprake is geweest van een „sleepnet” waarbij „bulkdata” zijn verkregen van personen waartegen op dat moment geen concrete verdenking bestond. De wijze waarop die verkrijging juridisch is onderbouwd, klopt volgens de advocaten van Taghi niet. Daarbij zijn volgens hen onderzoeksrechters in Nederland en het buitenland misleid. „Zonder wettelijke grondslag en juridische waarborgen is de privacy van burgers geschonden”, aldus Weski en Boersma.  Bij de verwerking van de miljoenen berichten die zijn verkregen, heeft het OM volgens Weski en Boersma geen oog gehad voor de waarborgen die nodig zijn voor controle van dit bewijsmateriaal en de betwisting daarvan tijdens het strafproces. De inhoud van die berichten wordt één op één gebruikt en geïnterpreteerd zonder context of uitleg. „Het is voor de verdediging een oncontroleerbaar proces.” Weski en Boersma zijn tijdens hun pleidooi ingegaan op vele gerechtelijke uitspraken waarbij rechtbanken en gerechtshoven gebruik hebben gemaakt van dit soort berichten voor het bewijs. Zo is de oprichter en eigenaar van Ennetcom veroordeeld wegens witwassen en valsheid in geschrift. Weski en Boersma stellen onder meer dat Nederlandse rechters in deze procedures Europese jurisprudentie onjuist interpreteren of ten onrechte naast zich neer hebben gelegd. Daarom hebben ze de Amsterdamse rechtbank gevraagd om bij het Europese hof pre-judicieel advies aan te vragen over de verkrijging en het gebruik van bulkdata. Het OM heeft tegen Taghi en de broers Mao en Mario R. in juli van dit jaar levenslange celstraffen geëist in een requisitoir dat negen werkdagen besloeg. Weski en haar collega Boersma zullen volgende week nog vier dagen pleiten en dan in december nogmaals vier dagen.  In de tussentijd zullen ook de advocaten van de andere verdachten reageren op de strafeis van het OM. Volgend jaar komt dan de reactie van het OM en nog een tweede ronde pleidooien van de advocaten plus de gelegenheid voor het laatste woord van hun cliënten. De uitspraak van de rechtbank wordt op zijn vroegst vlak voor de zomer verwacht. ||https://www.nrc.nl//nieuws/2022/09/16/avocaat-weski-wil-vrijspraak-voor-ridouan-taghi-onderzoek-is-onrechtmatig-a4142143
2022-09-16||FIFA: Ecuador mag toch meedoen aan het WK voetbal||Ecuador mag toch meedoen aan het wereldkampioenschap voetbal in Qatar. Dat heeft de internationale voetbalbond FIFA vrijdag besloten. Het Ecuadoriaanse team zou mogelijk gediskwalificeerd worden omdat verdediger Byron Castillo volgens onder meer Chili niet voor Ecuador uit zou mogen komen, omdat hij in Colombia geboren zou zijn.  De Britse krant Daily Mail schreef eerder deze week dat het bewijs heeft dat Castillo inderdaad in Colombia geboren zou zijn in plaats van in Ecuador. De Chileense voetbalbond had een zaak aangespannen om de plaatsing van Ecuador voor het WK aan te vechten. Byron Castillo moest zich deze donderdag verantwoorden op een hoorzitting in het Zwitserse Zürich.  FIFA heeft het beroep van Chili afgewezen. Volgens de voetbalbond toonden overheidsdocumenten aan dat Castillo permanent de Ecuadoriaanse nationaliteit bezit. Daarmee mag hij volgens het FIFA-reglement deelnemen aan het WK. Castillo heeft in acht van de 18 kwalificatiewedstrijden van Ecuador meegespeeld. Ecuador is een van de drie tegenstanders van het Nederlands elftal in de groepsfase van het WK, dat op 20 november begint.||https://www.nrc.nl//nieuws/2022/09/16/fifa-ecuador-mag-toch-meedoen-aan-het-wk-voetbal-a4142139
2022-09-16||De fotograferende zoon die beseft dat zijn ouders er nog zijn||Een man en een vrouw zijn aan het redderen in en om huis, zonder haast, met elkaar of alleen, in een net niet Nederlands decor. De aanwezigheid van de camera lijkt niet uit te maken, of ze nu kleren dragen of niet. Alleen hun kat vertrouwt het af en toe niet helemaal.  De fotograaf is Lukas Göbel (51). In 2012 kreeg hij een hartaanval en kon hij langere tijd niet werken. Hij was niet verzekerd voor arbeidsongeschiktheid. Zijn vader, oud-architect, stelde voor dat hij boven hen zou komen wonen in Amsterdam, in zijn vaders oude kantoor.  Dat deed hij. Hij vergezelde zijn ouders ook naar hun huis in Noord-Frankrijk, waar ze een paar maanden per jaar verblijven. Langzaam werd hij weer de oude. Af en toe pakte hij zijn camera, zonder plan. De foto’s die hij maakte verdwenen in een mapje. Op een dag bekeek hij ze weer en zag het bijzondere ervan. De nabijheid die je voelt. De tevredenheid met een langzaam leven. Aarzelend begon hij na te denken over publicatie. „Ik was onzeker of je zo’n privéproject aan anderen moet laten zien. Ik had het niet met die gedachte geschoten.”  Het enthousiasme van een bevriende fotograaf gaf de doorslag. Zijn ouders (nu 83 en 81) hadden geen bezwaar. Hij noemde de serie ‘A mother, a father, a cat, a chicken and a house.’ De foto’s van zijn moeder zijn misschien wat voyeuristischer dan die van zijn vader, zegt hij. Ze is zich er iets meer van bewust als hij haar fotografeert. Zijn vader is altijd zichzelf. „Ik ‘misbruikte’ hem ook voor ideetjes. Zoals in de winter in de tuin met een paardenmasker dat ik nog had. Of met een sjaal om zijn hoofd. Ik was aan het testen voor een serie over sjaals. Hij vindt dat leuk.” De naaktheid op de foto’s is zo natuurlijk als zijn ouders die beleven. „Uit die tijd komen ze. Mijn vader is een oude provo. Niet dat ze nudist zijn. Maar naakt door het huis lopen: geen probleem.” Roux, de kat, reisde mee naar Frankrijk. „Mijn moeder had altijd haar ochtendmoment met hem. Ze liet hem binnen. Maakte koffie. Zette klassieke muziek op. Was met hem aan het kletsen. Mijn vader en ik bleven dan nog even liggen.” Roux was al oud, hij is er nu niet meer. „Er is een foto van hem op een muur waarop hij al meer dood dan levend is. Op het kattentrapje liggen stukjes ham en spek. Mijn moeder deed alles om hem tot eten te verleiden.”  De kip was komen aanvliegen over de muur, vanaf de boerderij achter het huis. „Ze heette ook Kip. Van de boer mochten we haar houden. Ze was eerst een kuiken maar werd heel groot, te groot om in huis te houden. We hebben haar weer teruggegeven aan de boer. Hij beloofde dat ze niet zou worden geslacht.” Toen hij zijn ouders de foto’s liet zien hadden ze allebei tranen in hun ogen. „Het is een soort dagboek voor ons. Normaal groei je als kind en ouders uit elkaar naarmate je ouder wordt. Bij mij ging het andersom. Ik leerde mijn ouders weer kennen, op een andere manier dan vroeger.”  Hij ziet de serie ook als liefdesverhaal van zijn ouders. Op zaterdag 17 september zijn ze precies zestig jaar getrouwd. Maar het is net zozeer een liefdesverhaal van hen drieën. De ouders die hun bijna verloren zoon weer bij zich hebben. De zoon die beseft dat zijn ouders er nog zijn. Dat er nog tijd is. Om bij elkaar te zijn. Dat is eigenlijk wat je ziet: gekoesterde tijd. Hij fotografeert hen nog steeds. Want er zijn nog steeds mooie momenten. Ook met hun nieuwe kat, Bink. „Mijn moeder was zo verdrietig om Roux dat ik bij een boer een kitten voor haar heb gekocht. Ook rood.” 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/16/normaal-groei-je-als-kind-en-ouders-uit-elkaar-naarmate-je-ouder-wordt-bij-mij-ging-het-andersom-a4141802
2022-09-16||‘Een paar dagen geleden voelde ik me goed, maar nu heb ik meteen alweer stress’||Op de vierde schooldag na de zomervakantie slaat de stress al ongenadig toe. Aimy (15, havo 4), Joanne (15, havo 4), Hadassa (16, havo 5) en Roos (13, vmbo-t 3) zitten donderdagochtend naast elkaar in de kamer van directeur Janine van Drieënhuizen van scholengemeenschap Guido in Arnhem. Aimy: „We moeten drie paragrafen voor wiskunde B afhebben, maar ik snap er niks van. Vanochtend werd ik wakker en ik was zó moe. Hoe ga ik dit het hele jaar volhouden?”  Hadassa: „Een paar dagen geleden voelde ik me goed, maar nu heb ik meteen alweer stress.”  „Je moet misschien een beetje wennen, zo net na de vakantie”, zegt Simone de Jong. Zij werkt sinds februari als schoolmaatschappelijk werker in deze school met ongeveer tweehonderd leerlingen verdeeld over havo en vmbo. Met zo’n twintig leerlingen voert De Jong geregeld gesprekken, en verreweg de meesten van hen zijn meisjes die gebukt gaan onder stress en depressieve gevoelens. Die soms zo zijn vastgelopen dat ze dagenlang niet naar school gaan.  Het handjevol jongens dat bij haar aanklopt, heeft last van andere dingen: agressieproblemen, gedoe thuis, autisme.  De Jong vroeg Aimy, Joanne, Hadassa en Roos of ze met NRC willen praten. We noemen alleen hun voornamen, omdat ze minderjarig zijn. De vraag is hoe zij hun leven ervaren. En of ze zich herkennen in de uitkomsten van het onderzoek naar het welzijn en de gezondheid van Nederlandse jongeren dat deze week naar buiten kwam. Dat laat zien dat het vooral met meisjes veel minder goed gaat dan vier jaar geleden, bij de laatste meting.   ‘Ik merk aan vriendinnen dat ze heel onzeker zijn’  Joanne (15, havo 4) Foto Dieuwertje Bravenboer
 En óf ze zich herkennen in het onderzoek, zeggen de meiden. Hadassa draagt een zwart bomberjack en een knopje in haar neus. Ze is „best wel perfectionistisch” en vorig schooljaar ging het mis. Ze voelde zich zo lusteloos en lamgeslagen dat ze twee weken thuis bleef. „Alles was te veel. Alle prikkels kwamen keihard binnen.” Tijdens het eten zat ze soms met oortjes in aan tafel, om zich af te sluiten van de geluiden van haar etende ouders.    De diagnose, na gesprekken met de praktijkondersteuner van de huisarts en met Simone de Jong: stress. „Het was heel kut. Simone en mijn vader hielpen met tips en door lijstjes te maken van welke cijfers ik moest halen om over te gaan. Dat gaf lucht.”  Aimy heeft adhd. Ze gebruikt sinds groep drie van de basisschool medicatie, maar soms periodes niet, omdat ze er minder vrolijk van wordt. Aimy draagt een grijze capuchontrui en heeft zwartomlijnde ogen. Ook zij bleef vorig jaar even thuis omdat het te zwaar was om naar school te gaan en  „alles te veel” was. Ze voelde zich „een beetje depressief.  Roos was vooral vorig schooljaar heel erg onzeker, zegt ze. Iemand in haar klas zei dat ze er lelijk uitzag. Dat kwam hard aan. „Maar nu besef ik dat ik me daar niks van aan moet trekken.”  Joanne, golvend bruin haar, is soms wel gespannen door  school, maar het gaat best goed met haar. Dat ze stress heeft, komt vooral door haar dyslexie. Ze heeft als enige van de vier niet de hulp ingeroepen van Simone. De school herkent het beeld van gespannen en mentaal wankele jongeren, zegt Janine van Drieënhuizen, die ter voorbereiding van het gesprek met NRC informeerde bij haar team. Veel leerlingen hebben last van stress of mentale problemen, hoorde zij terug.  En het zijn ook hier de meisjes die eruit springen. Simone de Jong vermoedt dat de coronatijd, toen leerlingen vanuit huis werkten en relatief weinig aan school hoefden te doen, eraan bijdraagt dat „huiswerk en de gang naar school” nu veel van ze vergt. „Maar eerlijk gezegd zijn er weinig leerlingen die dat zelf als reden aandragen. Die hebben het súperdruk en willen alles heel goed doen. Ze willen perfect  zijn.”  Waarom gaat het met jongens beter – of ten minste minder slecht?  „Het is onder jongens juist cool om níét uit te blinken”, merkt De Jong. „Easy going; niet te veel je best doen.” Meisjes, zegt ze, vinden het over het algemeen heel belangrijk om goed te presteren. Hardop denkend:  „Hun moeders zijn van de eerste generatie vrouwen voor wie het heel normaal is om  veel  te werken.” Tegelijkertijd werd van die generatie moeders ook nog verwacht dat ze het gezin draaiende houden. Misschien, denkt De Jong, is dat wat hun dochters ook voelen: dat ze alles moeten kunnen. Maar, nuanceren de leerlingen, het kan ook gewoon dat jongens minder over hun problemen praten.  Roos (13, vmbo-t 3) Foto Dieuwertje Bravenboer ‘Op sociale media zijn alle meisjes heel mooi. En dan ga je vergelijken’ Het perfecte meisje, zegt directeur Van Drieënhuizen, ziet er goed uit, haalt hoge cijfers en blinkt bij voorkeur ook nog eens uit in iets anders, in zingen bijvoorbeeld. Roos zit op kunstschaatsen waarvoor ze een paar keer per week van Arnhem naar Nijmegen reist én wast af in een restaurant. Aimy gaat vier keer per week naar synchroonzwemmen, dat ze op hoog niveau doet. Dat is leuk, maar het is ook „heel moeilijk en de andere meiden zijn allemaal heel erg goed.” „Alléén maar school geeft me geen levenslust”, zegt Joanne, die doordeweeks tennist, en zeilt in het weekend.  Wat doet Hadassa in haar vrije tijd? „Ik heb alleen een bijbaantje in de supermarkt”, zegt ze bijna verontschuldigend. Ze staat twee dagen na school nog vijf uur op de broodafdeling van de Albert Heijn. Andere avonden werkt ze aan haar portfolio voor de kunstopleiding waar ze na de havo naartoe wil, of spreekt ze af met vrienden. „Jij hebt ontzettend veel vrienden”, zegt  Simone de Jong. Hadassa werkte eerder een poosje op de markt, maar toen hoorde ze ’s avonds in bed nog steeds alle geluiden. „Alsof ik er nog stond.” In die tijd had ze een pasje voor een kamer in het souterrain van de school, waar leerlingen tot rust kunnen komen. In de gesprekken die Simone de Jong met leerlingen voert, gaat het aanvankelijk vooral over de druk die leerlingen door school ervaren, maar daarna blijkt vaak dat de rest van hun leven ook overvol is. De Jong probeert de leerlingen in te laten zien dat ze op die gebieden ook gas terug kunnen nemen. „Maar het is voor leerlingen makkelijker om te vragen of de toetsen even niet hoeven.” ‘Vanochtend werd ik wakker en ik was zó moe. Hoe ga ik dit het hele jaar volhouden?’ Aimy (15, havo 4) Foto Dieuwertje Bravenboer Sociale media doen het mentale welzijn geen goed, zien De Jong en Van Drieënhuizen, en dat blijkt ook uit wat deze meisjes zeggen. Vooral Roos voelt, aangewakkerd door TikTok en Instagram, de druk om er goed uit te zien. „Alle meisjes daar zijn heel mooi: gladde huid, perfecte neus, volle lippen. En dan ga je vergelijken.”    Joanne knikt invoelend. „Ik merk aan vriendinnen dat ze heel onzeker zijn. Aimy eet soms niks. Dan denk ik: wát, hoezo? Je bent zo mooi!” Hadassa is minder onzeker. „Ik luister hier echt met verbazing naar.” Op sociale media  volgt ze vooral „selfcare-dingen en feministische accounts” die een diverser beeld van vrouwen laten zien. „Misschien heb ik daarom zelf niet echt het gevoel dat ik ergens aan moet voldoen.” Sociale media vreten aan de eigenwaarde, maar ook aan het concentratievermogen, waardoor huiswerk maken lastiger is geworden, zien de directeur en haar collega’s. Schoolwerk moet vaak op de computer maar daar zijn ook al die andere verleidingen   in een muisklik te vinden.  Aimy werd een dag geleden  tot negen uur ’s avonds door sociale media opgeslokt, waardoor ze niet aan huiswerk toekwam. Ouders zitten er bovenop, merken de docenten van het Guido. Van Drieënhuizen: „Ze zijn ‘pusheriger’ dan vroeger. Ze zien via Magister alle prestaties van hun kind.” Hun bemoeienis heeft weerslag op de leerlingen, denkt van Drieënhuizen, die ook ziet dat ouders het vaak  moeilijk accepteren als  hun kind geen hoge cijfers haalt, of  beter naar het mbo kan gaan. „Dat is te laag in hun ogen.”  In het deze week verschenen onderzoek geven meisjes hun leven gemiddeld een 6,7. In 2017 was dat nog een 7,3. Welk cijfer geven de leerlingen van het Guido zichzelf? Joanne geeft haar leven „wel een voldoende”, Hadassa het hare een 5. „School is begonnen en de stress is gelijk terug. Ik ben bang dat het weer misgaat.”  „Voor de zomer had ik m’n leven een drie of een vier gegeven”, zegt Aimy. „Nu kruipt het richting een zes.” Haar leven voelt  „sad”, zegt ze. „Elke dag kom ik thuis en moet ik meteen weer verder met school.” „Weet je”, zegt Hadassa, „ik vind school best wel leuk. Toen ik de nieuwe boeken kreeg, dacht ik: dit mag ik allemaal gaan leren dit jaar.” Joanne: „Het concept school is leuk, maar de werkelijkheid geeft zoveel stress.” Hadassa (16, havo 5) Foto Dieuwertje Bravenboer ‘Alles was te veel. Alle prikkels kwamen keihard binnen’  Het percentage meisjes in het voortgezet onderwijs dat met forse emotionele problemen kampt, zoals angsten, piekeren en depressieve gevoelens, steeg sinds 2017 van 28 naar 43 procent. Dat is een van de belangrijkste conclusies uit het rapport Health Behaviour in School-aged Children dat deze week uitkwam.  De onderzoekers, een samenwerkingsverband van de Universiteit Utrecht, het Trimbos-instituut en het Sociaal en Cultureel Planbureau, spreken van „een ongekende daling” in de mentale gezondheid van meisjes. Ook onder jongens in het voortgezet onderwijs is de mentale gezondheid achteruitgegaan, „maar de omvang hiervan staat niet in verhouding tot de daling onder meisjes”, schrijven de onderzoekers. Het cijfer dat meisjes in het voortgezet onderwijs aan hun leven geven is gedaald: van een 7,3 in 2017 naar een 6,7 in 2021.  
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/16/een-paar-dagen-geleden-voelde-ik-me-goed-maar-nu-heb-ik-meteen-alweer-stress-a4142140
2022-09-16||Opinie | ‘Laat mij in de Troonrede maar uitleggen hoe de regering voor z’n eigen mensen moet gaan zorgen’||Robert Donkers (41), dakloos, is verkoper van de krant Haags Straatnieuws, nabij het Binnenhof in Den Haag: „De koning schijnt longontsteking te hebben. Is hij nog steeds ziek? Laat mij dan de Troonrede maar voorlezen, komende dinsdag. Dan kan ik ’s uitleggen hoe de regering voor z’n eigen mensen moet gaan zorgen. Daar heb ik wel ideeën over, ja. „Ik weet dondersgoed hoe de wetten in dit land in elkaar zitten. Daar ben ik wel blij mee. I fight for my rights.  Maar het is ook frustrerend. Ik loop voortdurend met m’n kop tegen de muur. De overheid eist van mij dat ik me aan allerlei regels houd. Maar omgekeerd lappen ambtenaren zelf de regels aan hun laars. „In mijn Troonrede zal ik zeggen dat het Rijk de sociale taken weer moet terugpakken van de gemeenten. De gemeente Den Haag maakt een bende van de opvang van daklozen. Van doorstroming naar sociale huurwoningen is geen sprake. Die woningen zijn er namelijk niet. Gemeenten hebben amper nog wat te zeggen over nieuwbouw voor mensen onderaan de ladder van de samenleving. Die vastgoedlui bouwen het liefst duurdere huurhuizen; daaraan valt meer te verdienen. „In de Nederlandse Grondwet staat zwart op wit dat de overheid een zorgplicht heeft en moet zorgen voor voldoende huizen. Nou, vergeet het maar. Is niet zo. Gebeurt niet. „Ik kan erover meepraten. Ik ben jarenlang geestelijk en lichamelijk mishandeld door mijn vader. Ik was vijftien toen ik een keer keihard terugsloeg. Toen ben ik de straat op geschopt. Sinds die tijd, nu al ruim 25 jaar, woon ik dan weer een paar weken hier, dan weer een paar maanden daar. Met daklozen hoef je al helemaal geen rekening te houden. ‘Het is hun eigen schuld’ „Ik ben afgekeurd voor werk. Post-traumatisch stresssyndroom. Ik ben overwaakzaam: ik kan niet met iemand op één kamer slapen. En al helemaal niet op een slaapzaal. Ik schrik wakker bij elke beweging die een kamergenoot maakt: dan denk ik dat ik een dreun ga krijgen, of dat er iets van mij gejat wordt. „Overal waar ik opvang kan krijgen, word ik toch weer bij andere daklozen gepropt. Als ik daar dan bezwaar tegen maak, zetten ze mij op straat. Dan ben ik de lastpost, de ruziezoeker, de rotzak.  „Als ik in de regering zat, zou ik volgende week míjn oplossing voor het probleem van daklozen presenteren. Om te beginnen moet je die niet als één groep behandelen. Je hebt drugsverslaafden, mensen met psychische stoornis, mensen die financieel aan de grond zitten en zwerfjongeren.  Verschillende problemen hebben verschillende begeleiding nodig. Die is er niet. „En dan, dat zogenaamde tekort aan opvangplekken voor daklozen, dat er zou zijn in Nederland? Dat is geen tekort, dat is onwil. ‘Ach ja, het zijn maar daklozen ...’ Voor Oekraïners zijn binnen de kortste keren allerlei panden verbouwd. Vluchtelingen uit andere landen worden kennelijk minder zielig gevonden. En met daklozen hoef je al helemaal geen rekening te houden. ‘Het is hun eigen schuld...’ „Hier in Den Haag struikel je over de lege kantoorpanden. Mijn regering zou er hier in Den Haag een stuk of drie, vier huren om te verbouwen voor daklozen. Zo kun je die verschillende groepen uit elkaar houden.  En je kunt letterlijk levels voor opvang bieden: nachtopvang op de begane grond, twee-persoons kamers op de eerste etage, een-persoons op de tweede, appartementjes op de derde. Hou je je niet aan de regels? – hup, etage naar beneden. Gaat het goed? – dan mag je omhoog. Duidelijk systeem, toch?  „Zoiets zou toch allang door iemand bedacht moeten zijn? Maar ja, bij de overheid werken nu eenmaal geen creatieve mensen. Jammer.”||https://www.nrc.nl//nieuws/2022/09/16/laat-mij-in-de-troonrede-maar-uitleggen-hoe-de-regering-voor-zn-eigen-mensen-moet-gaan-zorgen-a4142138
2022-09-16||Procureur-generaal zelfverklaarde volksrepubliek Loehansk omgekomen bij aanslag||De procureur-generaal van de zelfverklaarde volksrepubliek Loehansk, Sergei Gorenko, is vrijdag omgekomen bij een aanslag op zijn kantoor. Dat melden Russische staatspersbureaus. Bij de aanslag is ook zijn plaatsvervanger Ekaterina Steglenko overleden.  Russische media melden dat er rond het middaguur een bom afging in het pand van de procureur-generaal, dat in het centrum van de stad Loehansk staat. Wie achter de aanslag zit, is niet duidelijk. De leider van de zelfverklaarde republiek, Leonid Pasetsjnik, wees naar Kiev en noemde Oekraïne een „terroristenstaat”. De Oekraïense autoriteiten hebben nog niet gereageerd.  ||https://www.nrc.nl//nieuws/2022/09/16/procureur-generaal-zelfverklaarde-volksrepubliek-loehansk-omgekomen-bij-aanslag-a4142137
2022-09-16||Opinie | Een tweet is gewoon NRC-kopij: ook in 280 tekens moet je op je woorden letten||‘Kan niet zeggen dat ik gelukkig ben met dit artikel als geheel,” twitterde activiste Caroline Franssen maandagmorgen, „maar het is vooruitgang dat NRC aandacht besteedt aan de zelfidentificatiewet. En @voorzij als tegenstander aan het woord laat. Uiteraard word ik meteen beticht van transhaat in de reacties.” Van die reacties postte Franssen  een aantal ongezellige onder de noemer ‘Het is weer gezellig op Twitter’. De twitteraars namen niet alleen haar de maat, ze gaven in een moeite door NRC de wind van voren: „En het NRC die dit dan ook publiceert? Een platform geeft aan zulke transfobische bullshit. Geen enkele ruggengraat om op te staan.” NRC had het artikel losgelaten  op de ijzige toendra die Twitter heet met een tekst die inderdaad de indruk kon wekken dat de krant vooral ruim baan gaf aan de opvattingen van Franssen en haar medestanders: „‘De allergrootste bedreiging voor vrouwen’. De feministische Stichting Voorzij maakt zich zorgen over de zogenoemde Transgenderwet, omdat het makkelijker wordt om officieel van geslacht te veranderen. Zal deze wet misbruikt worden?” Vreesde NRC dat soms zelf? En als dat niet zo was, is dit dan het doorgeven van „transfobische bullshit”? Er valt inderdaad wel wat op het tekstje aan te merken. Spreken over de  „allergrootste bedreiging voor vrouwen” kun je lezen als een  groteske uitroep die vooral de vooringenomenheid van de spreker illustreert – vrouwen zijn over de hele wereld slachtoffer van  bedreigingen en mensenrechtenschendingen, zonder dat transgender personen daar iets mee van doen hebben. Maar dat „allergrootste”  is ook te lezen als een aanval op trans personen  als groep. De afsluitende vraag „Zal de wet worden misbruikt?” wekt de indruk  dat in het stuk hoofdzakelijk het perspectief van Voorzij aan de orde zal komen. Een tweet is gewoon NRC-kopij en de redactie had zich meer rekenschap kunnen geven van hoe dit tekstje gelezen zou worden. De auteur van het artikel waar het allemaal om ging, Menno Sedee, vond de aankondiging  kort door de bocht. „Ik heb opzettelijk  niet  voor een interviewvorm gekozen, omdat ik ruimte wilde om te duiden.”  Sedee had vooraf  getwijfeld over  het stuk: „Je dreigt een discussie te voeren over de rug van een kwetsbare groep.” Uiteindelijk schreef hij een reportage van ruim 2.000 woorden, twee volle pagina’s in de maandagkrant. Caroline Franssen kwam erin aan het woord als voorzitter van de Stichting Voorzij, die zich verzet tegen de nieuwe Transgenderwet. De wet moet  het mogelijk  maken om louter op basis van ‘zelf-identificatie’ formeel van geslacht te veranderen. Franssen vreest dat mensen die zij als mannen beschouwt, zo toegang kunnen krijgen tot voorzieningen als vrouwentoiletten en -gevangenissen. Overigens worden er ook nu  geen lichamelijke eisen aan een formele geslachtsverandering gesteld. De beweringen van Franssen werden in het stuk uitgebreid van context voorzien. De voorzitter van het Transgendernetwerk Nederland en twee wetenschappers kwamen  aan het woord,   onderzoeken werden aangehaald en de conservatieve publicist Bart-Jan Spruijt vertelde over de  door „bevriende ondernemers” betaalde postercampagne ‘Gendertwijfel’. Ook werd vermeld dat Voorzij tot verrassing van Franssen een relatief kleine groep is gebleven. Wat er niet in stond,  was dat Franssen online  spreekt van de „transmaffia”; Sedee wilde zich beperken tot haar aanmerkingen op de wetswijziging.  Die wat mij betreft  consciëntieuze werkwijze overtuigde niet iedereen. De publiciteit zou „een minuscuul groepje” in de kaart spelen en zo de discriminatie van transgender personen  aanjagen. Op de reportage zelf werd door de ontstemde twitteraars weinig ingegaan. Niet wat er in het stuk stond was de steen des aanstoots, maar dat het bestond. Caroline Franssen was op haar beurt niet erg tevreden met de inhoud: „Ik vind het een vooringenomen stuk waarin ik word weggezet als een lompe vrouw”, zegt ze. Verder vindt ze dat de verslaggever selectief te werk is gegaan in de keuze van zijn bronnen. „Waarom is het nodig om te vermelden dat we een kleine groep zijn?” Ondanks dat ongenoegen is Franssen blij dat het stuk is verschenen. „We krijgen eindelijk aandacht.” Het stuk was niet de eerste keer dat NRC schrijft over de Transgenderwet: op 14 juli publiceerde de krant al een groot stuk over het wetsvoorstel waarin transgender personen vertelden hoe belangrijk de aanpassing voor hen was; de postercampagne ‘Gendertwijfel’ kwam  kort voorbij in een column van Christiaan Weijts. Sedees artikel,  waarin duidelijk wordt wie (een deel van de) tegenstanders zijn en waarin hun argumenten naast de beschikbare informatie wordt gelegd, lijkt mij bij dat alles een welkome aanvulling. De reportage  was een van de meest gelezen NRC-stukken van de afgelopen dagen. Opmerkelijk is dat de kritiek  vooral  op sociale media verscheen – waar Sedee trouwens ook complimenten kreeg voor zijn genuanceerde aanpak. In de reguliere post bleef het relatief kalm: de redactie Opinie kreeg drie brieven binnen. Een die de opvattingen van Voorzij bekritiseerde (die werd geplaatst) en twee die zich  aan de zijde van Franssen c.s. schaarden. Die haalden de krant niet.  Wat de precieze rol van de multi-interpretabele tweet is geweest in het ontstaan  van de harde kritiek, is niet goed te achterhalen – wellicht waren de reacties hoe dan ook fel geweest. Wel is duidelijk dat een krant ook op zijn kleine woorden moet letten, zonder daarbij de illusie te hebben dat 280 tekens de nuances van 2.000 woorden kunnen weergeven. Ook is gebleken dat zelfs als een verslaggever op eieren loopt, hij online onder de struif kan komen te zitten. Zelfs bij een stuk dat vrij precies beantwoordt aan een van doelstellingen uit de beginselen van NRC Handelsblad (1970): „Het is ons doel hun [de lezers] in de eerste plaats de ruimst mogelijke informatie te geven, op grond waarvan zij dan zelf hun eigen mening kunnen vormen.” Reacties:  ombudsman@nrc.nl  Spreekuur vanaf maandag 26 september Ik krijg steeds meer het gevoel dat NRC van haar oudere lezers van de papieren krant af wil. Recente gebeurtenissen stapelen zich op al langer lopende ergernissen zoals vele pagina’s lange artikelen die in een opinieweekblad horen, de maandelijkse glossy bijlage (gaat ongelezen bij oud papier), de paginagrote foto’s enz. Waarom moesten de tv-programma’s wijken (na een eerder halvering van de ruimte)? Ik wil graag zelf kiezen en heb geen advies nodig zonder het totale overzicht. R.R. van Herwijnen Tot nu toe protesteerden 47 lezers tegen het schrappen van de televisiegegevens uit de zaterdagkrant. De productie van de ‘tv-ladders’ is relatief arbeidsintensief, ontoegankelijk voor online lezers en voor veel abonnees is lineaire televisie niet langer leidend, aldus chef Media Karel Smouter. „We signaleren een trend in de richting van platforms als Netflix. Ook willen we recht doen aan de heropleving van audio, als gevolg van de opkomst van de podcast. Tenslotte zochten we ook naar een manier om de lezer in het weekend te wijzen op voorstellingen en exposities.” Voorlopig gaat het om een experiment, dat voor 1 oktober wordt geëvalueerd. Dan wordt besloten of de tv-gegevens terugkeren, of ze ook door de week verdwijnen of dat er een kleinere selectie zenders in de krant komt.||https://www.nrc.nl//nieuws/2022/09/16/een-tweet-is-gewoon-nrc-kopij-ook-in-280-tekens-moet-je-op-je-woorden-letten-a4142136
2022-09-16||Opinie | Doorbreek de vicieuze cirkel  van het institutioneel wantrouwen|| Geboren tijdens de Tweede Wereldoorlog ben ik opgegroeid  in het besef dat de democratische rechtsorde niet vanzelfsprekend is. Zij  is kwetsbaar en behoeft onderhoud. En de laatste veertig jaar is dat onderhoud verwaarloosd. Mijn boodschap  is steeds: ‘Pas nu op. Het functioneren van de overheid zelf holt,  sluipenderwijze,  de democratische rechtsorde uit.’ Herman Tjeenk Willink is voormalig vicepresident van de Raad van State.  Dat is geen organisatorisch probleem, voer voor consultants, maar een politiek probleem. Het gaat om waarden. Ministers zijn verantwoordelijk voor het functioneren van hun departement. De Kamer beïnvloedt door haar beslissingen en interventies dat functioneren direct en permanent. ‘Wat niet goed gaat in de ambtelijke dienst begint (meestal) in de politiek.’ De kindertoeslagenaffaire is maar een voorbeeld.   Mijn analyses en aanbevelingen in de afgelopen veertig jaar waren politiek, maar zij waren niet partijpolitiek. Althans dat heb ik geprobeerd.   Toch heeft over geen van die analyses en aanbevelingen ooit een politiek inhoudelijk debat plaatsgevonden. Zij pasten niet in het overheersende economisch denken over de overheid en de bewuste depolitisering die daarmee gepaard ging.   Ik heb Kamerleden en ministers niet (tijdig) van mijn boodschap kunnen overtuigen. Een open politiek inhoudelijk debat met argumenten en tegenargumenten, uitgaande van feiten, ook als deze ongemakkelijk zijn, en met in acht nemen van  waarden, ook als deze bestaande posities en belangen aantasten, is essentieel in een vertegenwoordigende democratie. Het legitimeert de uiteindelijk gemeenschappelijke conclusie, altijd een compromis.  Het lijkt erop dat de Kamer zelf niet meer in dat debat gelooft. De suggestie om een bemiddelaar aan te wijzen in het stikstofdossier betekent de depolitisering van een politiek probleem dat is ontstaan door dertig jaar lang het politieke debat over dat probleem te mijden. Op dit  moment worden  de door mij gevreesde gevolgen van de uitholling van de democratische rechtsorde op alle terreinen zichtbaar, de betrouwbaarheid van de overheid is ondergraven maar de noodzaak van een beschermende overheid wordt sterker gevoeld. De meeste zorgen maak ik mij daarom de laatste maanden over het feit dat het kabinet, leidende politici, tot nu toe weinig doen om burgers te doordringen van de ernst van de situatie en hen onvoldoende voorbereidt op fundamentele veranderingen. Er is geen weg terug.  Die zorg leeft breder; ook bij de WRR en de Europese Commissie. Wat is het perspectief? Wat mag de burger van de overheid verwachten? Kan de overheid crises aan? ‘Waar blijft het „Wir schaffen das”?, zeg ik commissaris van de Koning René Paas na. Ook een morele oproep. Na veertig jaar economisch denken over de overheid en veertig jaar sluipende uitholling van de democratische rechtsorde, zijn binnen de overheid de inhoudelijke deskundigheid en de capaciteit voor het uitdenken, uitwerken en uitvoeren van de fundamentele veranderingen drastisch afgenomen. De uitvoering is dolgedraaid. De lopende zaken, de ‘crises van de dag’, slurpen alle capaciteit op. Van een doelgericht (ministerieel) beleid gericht op versterking van de inhoudelijke deskundigheid op de departementen is nog geen sprake.  Bij de volksvertegenwoordigers blijft het gewicht van uitvoerbaarheid en uitvoering, het besef dat op de ministeries en in de uitvoerende diensten niet alles tegelijk kan, uiterst gering. Dat moet ook de Eerste Kamer zich aanrekenen. Het maakt de overheid juist nu extra kwetsbaar.  De druk loopt op. De kansen op fouten wordt groter. Voor ‘schuldigen’ wordt, vanuit de Kamer en sterker nog in de ‘social media’,  meestal in ambtelijke richting gewezen. De eigen (mede-)verantwoordelijkheid wordt door de Tweede Kamer gebagatelliseerd. Het wantrouwen regeert.  Dat demotiveert veel hardwerkende ambtenaren. Zij voelen zich vaak niet meer veilig. Het creatieve denken, dat nu zo nodig is, komt tot stilstand. Het  is te riskant. Topambtenaren haken af, teleurgesteld. Het wordt moeilijker binnen de rijksdienst nieuwe DG’s te vinden. Maar buiten de rijksdienst, op de krappe arbeidsmarkt, zijn goede mensen schaars. En dan nog. Zij missen meestal de kennis van de eisen die de democratische rechtsorde stelt. Juist de makke waardoor de afgelopen jaren veel misging. Een vicieuze cirkel die een doelgericht beleid op de langere termijn – een beleid waaraan burgers houvast hebben –  belemmert. Die vicieuze cirkel moet doorbroken worden. Dat kan ook, als het besef weer levend wordt dat politici (ook Kamerleden) en ambtenaren wederzijds van elkaar afhankelijk zijn. Wederzijdse afhankelijkheid kan niet zonder vertrouwen over en weer. Vertrouwen dat de ander zijn eigen functie kent en competent is om die functie naar behoren uit te oefenen. Anders raakt de overheid geblokkeerd. Wederzijdse afhankelijkheid betekent niet alleen dat als de ene staatsmacht niet goed functioneert de andere in de problemen komt, maar geldt ook omgekeerd. Als de ene goed functioneert en de ander in zijn waarde laat komt dat beide ten goede. ||https://www.nrc.nl//nieuws/2022/09/16/doorbreek-de-vicieuze-cirkel-van-het-institutioneel-wantrouwen-a4142135
2022-09-16||Lichamen met touw om hun nek en vastgebonden handen gevonden in massagraf Izjoem||In het massagraf in de recent bevrijde Oost-Oekraïense stad Izjoem zijn meerdere lichamen gevonden met vastgebonden handen en touw om hun nek. Dat melden verslaggevers van persbureau Reuters vrijdag. Een politiechef van Izjoem zei vrijdag tijdens een persconferentie dat alle lichamen die tot nu toe zijn geborgen van burgers leken te zijn, hoewel er mogelijk ook soldaten begraven waren.  Oekraïense politie en forensische experts hielpen vrijdag bij het opgraven van alle lichamen in het bos, waar ongeveer tweehonderd houten kruisen verspreid stonden opgesteld. De meeste slachtoffers zouden zijn omgekomen door geweerschoten, artillerievuur, mijnen en luchtaanvallen, maar er werden ook zes lichamen met touw om hun nek en vastgebonden handen opgegraven. Rusland ontkent verantwoordelijk te zijn voor de honderden doden.  Izjoem ligt in de regio Charkov en was sinds april in Russische handen. Oekraïense strijdkrachten hebben de stad afgelopen zaterdag bevrijd. De Oekraïense president Volodymyr Zelensky meldde donderdagavond de vondst van het massagraf, waar 440 mensen zouden zijn begraven.  ||https://www.nrc.nl//nieuws/2022/09/16/lichamen-met-touw-om-hun-nek-en-vastgebonden-handen-gevonden-in-massagraf-izjoem-a4142131
2022-09-16||Veertien uur in de rij voor de Queen||Op hun paarse polsbandjes staan de nummers 84.858 en 84.868.  De zussen Sue Palmer en Tracie Davey  zijn uit Bristol gekomen om afscheid van koningin Elizabeth te nemen. Ze hebben er nu vierenhalf uur op zitten en het is nog zeker een uur te gaan vanaf dit plekje aan de zuidoever  van de Theems. Boven hun sportleggings dragen ze T-shirts met foto’s van Elizabeth in haar jonge jaren. „Die van de postzegels”, zegt Sue Palmer.  Haar zus is een beetje zenuwachtig voor straks. Want wat doe je, als je na al die uren eenmaal voor haar kist staat? „Zal ik buigen of een curtsy maken”, vraagt Davey zich hardop af, een curtsy is een soort kniebuiging. „Ach, ik doe gewoon wat jij doet”, zegt ze tegen haar zus. Eenmaal binnen in Westminster Hall lijkt iedereen spontaan te weten wat gepast is, zodra ze de hoge trappen zijn afgedaald en langs de kist van Elizabeth lopen. Haar kist staat op een verhoging, dus vanzelf leggen bezoekers eerst hun hoofd een beetje in hun nek. De een maakt daarna een buiging, de ander slaat een kruis, weer een ander houdt alleen even stil of slaat juist drie kruizen achter elkaar. Een oudere dame wappert een zakdoekje voor de neus van een jongen in zwart pak die het niet droog houdt. Ze horen niet bij elkaar, maar hij neemt het  dankbaar aan. Al dagen staan tienduizenden Britten in de rij om afscheid van wijlen koningin Elizabeth te nemen in West-minster Hall, het oudste deel van het Britse parlement met middeleeuwse houten gewelven als dak. Die rij is een happening op zich en voert over de Theems, langs reuzenrad London Eye, museum Tate Modern, de Tower Bridge en zo kilometers verder naar het oosten. Vrijdag was de rij zelfs zo lang – bijna 8 kilometer, zo’n veertien uur wachten – dat de overheid aankondigde dat aansluiten tijdelijk niet meer mogelijk was. Al snel, veel Britser kon het niet, ontstond er een rij om in de rij te mogen aansluiten. Later zou de ‘echte’ rij weer openen, tot maandagmorgen half zeven de deuren van Westminster Hall sluiten omdat de uitvaart die ochtend begint. En wat voor uitvaart. Het afscheid van Elizabeth wordt de grootste internationale bijeenkomst sinds decennia, met honderden staatshoofden, regeringsleiders en ministers. Uit bijna alle landen waarmee het Verenigd Koninkrijk diplomatieke banden onderhoudt, zijn afgevaardigden uitgenodigd. Naast de Russische president Poetin, vanwege de oorlog in Oekraïne, zijn onder meer regeringsleiders uit Myanmar, Wit-Rusland, Afghanistan en Syrië maandag niet welkom.  Al snel, veel Britser kon het niet, ontstond er deze week een rij om in de rij te mogen aansluiten Ambtenaren van het ministerie van Buitenlandse Zaken zouden de afgelopen week zo’n duizend handgeschreven uitnodigingen hebben verstuurd. Regeringsleiders kunnen dit weekend ook afscheid nemen van de koningin, zij hoeven niet in de rij te staan en krijgen een tijdslot toegewezen. Op zondagavond zijn ze uitgenodigd voor een receptie op Buckingham Palace, volgens Britse media nu al de diplomatieke borrel „van de eeuw”, al zijn uitbundige outfits of hoeden niet toegestaan. Opwinding ontstond over het plan om de premiers, presidenten, koninginnen en koningen maandag per toerbus naar het centrum van Londen te vervoeren in plaats van in eigen auto’s, om zo opstoppingen in de binnenstad te voorkomen. Hun is ook gevraagd om zoveel mogelijk met ‘gewone’ commerciële vluchten te komen, in plaats van met privévliegtuigen en helikopters. De Britse overheid maakt maar voor een paar leiders een uitzondering. Zo zouden de Amerikaanse president Joe Biden, de Franse president Emmanuel Macron en de Japanse keizer Naruhito met eigen vervoer mogen komen. Tracie Davey ziet zichzelf niet als verstokt fan van het koningshuis, haar zus Sue is dat meer. Ze horen allerlei persoonlijke overwegingen waarvoor mensen aansluiten in de rij, vertellen ze. „Wij doen het ook voor onze overleden moeder, die had dit heel bijzonder gevonden.” In 2002 zijn ze, toen nog met hun moeder erbij, ook bij de kist van de Queen Mum langs gegaan, Elizabeths moeder. Het mooie vinden ze dat in de rij  niemand klaagt. „Alles is zo gemoedelijk.” Behalve dan dat ze hoorden dat beveiligers óók gewoon achteraan moeten aansluiten, dat vinden ze niet eerlijk. „Zij steken hier zoveel tijd in.” In Westminster Hall kijkt bijna iedereen nog een laatste keer om naar de kist, voordat ze verder naar buiten lopen. Dat deed ook Margaret Ayo, ze is geestelijke en staat in haar zwarte priesterkleed en op sportschoenen in neonkleuren buiten op het plein voor het parlement. „Ik heb mijn eed aan Elizabeth afgelegd, dus ik voel me met haar verbonden.” Ze is ook naar Elizabeths jongere zus vernoemd. „Vooraf voelde ik veel verdriet. Eenmaal bij de kist viel dat van me af en voelde ik alleen nog kalmte, vrede. Het was de rij meer dan waard.”||https://www.nrc.nl//nieuws/2022/09/16/veertien-uur-in-de-rij-voor-de-queen-a4142133
2022-09-16||Minister: Van Lienden misleidde ministerie VWS bij mondkapjesdeal||Sywert van Lienden en zijn zakenpartners hebben het ministerie van Volksgezondheid, Welzijn en Sport misleid in aanloop naar de mondkapjesdeal ter waarde van 100 miljoen euro. Dat stelt minister Conny Helder (Langdurige Zorg, VVD) naar aanleiding van het langverwachte Deloitte-rapport dat vrijdag verscheen.  Voor het ministerie van Volksgezondheid (VWS) was tijdens de onderhandelingen met Sywert van Lienden over een mondkapjesdeal „onduidelijk” hoe zijn commerciële bv en nonprofitstichting zich tot elkaar verhielden. Van Lienden presenteerde zich op het ministerie als voorman van de stichting Hulptroepen Alliantie. Uiteindelijk werd de deal gesloten met de commerciële entiteit Relief Goods Alliance (RGA), die volledig losstond van de stichting. Dankzij deze constructie hielden Van Lienden en zijn twee zakenpartners samen 27,3 miljoen euro winst over.  Sprak Van Lienden namens de stichting zonder winstoogmerk, of namens de commerciële entiteit? Deze onduidelijkheid werd door Van Lienden en zijn partners tijdens gesprekken met het ministerie „bewust in stand gehouden”, zo stelt Helder vrijdag. Zo werd communicatie vanuit de commerciële bv in dezelfde huisstijl verstuurd als die van de Stichting Hulptroepen Alliantie. Dat de twee entiteiten losstonden van elkaar was daarom lange tijd niet duidelijk bij VWS, schrijft de minister. „Er was duidelijk sprake van vermenging.” Van Lienden en zijn partners maakten zich tijdens de besprekingen schuldig aan een „onjuiste voorstelling van zaken” en „speelden partijen zelfs bewust tegen elkaar uit”.  Of de top van VWS wist dat Van Lienden en zijn partners miljoenen aan de transactie zouden overhouden, maakt het rapport van Deloitte niet duidelijk. De onderzoekers schrijven dat zowel de landelijke inkooporganisatie LCH als VWS wisten dat de deal werd gesloten met het commerciële RGA, en dat de betrokkenen ook wisten dat „de overeenkomsten zouden kunnen leiden tot winst aan de kant van leveranciers”. Maar het rapport vermeldt ook dat bij „een aantal betrokkenen” onduidelijkheid bleef bestaan over de verhouding tussen stichting en bv, zonder daarbij namen te noemen. Onder anderen de destijds verantwoordelijke minister Martin van Rijn heeft altijd verklaard niets te hebben geweten van de commerciële motieven van Van Lienden. Het onderzoek van Deloitte draait om de inkooporder van veertig miljoen mondkapjes die Sywert van Lienden en zijn zakenpartners Camille van Gestel en Bernd Damme in 2020 kregen van het ministerie van VWS. De ingekochte mondkapjes zouden naar de zorg gaan met hulp van een aantal grote bedrijven. Naar buiten toe verkondigde het drietal dit „om niet” te doen. De miljoenenwinst van Van Lienden en zijn partners kwam in 2021 naar buiten door berichtgeving van de Volkskrant en Follow the Money . Na de onthullingen opende het Openbaar Ministerie een onderzoek en deden onder meer Randstad en Coolblue, waarmee het drietal op nonprofitbasis samenwerkte, aangifte van oplichting. Naar het Deloitte-rapport is lang uitgekeken. Oorspronkelijk zou het nog voor het zomerreces verschijnen, maar in juli moest minister Helder aan de Tweede Kamer melden dat de presentatie werd uitgesteld omdat er meer tijd nodig was voor wederhoor. In het rapport dat vrijdag verscheen, schrijft Deloitte dat Van Lienden, Van Gestel en Damme slechts beperkt meewerkten, en alleen stukken ter inzage gaven die zij zelf goedkeurden.  Woensdag kwam via de Volkskrant naar buiten dat Van Lienden, Damme en Van Gestel in opgenomen Zoom-gesprekken hun intenties om rijk te worden niet onder stoelen of banken staken. „We gaan gewoon die shit naar Nederland halen en worden alle vier miljonair. […] In ieder geval is één eis dat we alle vier gillend rijk worden. […] Ik ga dit echt serieus voor geen goud vrijwillig doen”, zou Van Lienden gezegd hebben. De vierde persoon, Saskia van Huijgevoort, stapte naar aanleiding van deze gesprekken uiteindelijk uit de Stichting Hulptroepen Alliantie. ||https://www.nrc.nl//nieuws/2022/09/16/vws-van-lienden-misleidde-ministerie-bij-mondkapjesdeal-a4142106
2022-09-16||Opinie | Sluipschuttertoeristen in Sarajevo: gruwelijke leugen of verre voetnoot?||Er is maar een klein vonkje nodig om het debat in etnisch verkokerd Bosnië in vuur en vlam te zetten. Zeker als het over de oorlog  gaat. En al helemaal in verkiezingstijd. De controversiële documentaire Sarajevo Safari van de Sloveense filmmaker Miran Zupanic heeft er geen lucifer bijgehouden, maar een brandbom in gegooid.  In deze rubriek belichten correspondenten op onregelmatige basis het publieke debat op hun standplaats. Zijn film beschrijft hoe buitenlandse moordtoeristen tijdens het beleg van Sarajevo (1992-1995) Serviërs betaalden om op inwoners van Sarajevo te jagen. Samen met  militaire scherpschutters die de bevolking van de hoofdstad terroriseerden, zouden zij op willekeurige volwassenen en kinderen hebben geschoten. Sinds de   première op 10 september leverde de documentaire al twee oproepen tot strafrechtelijk onderzoek op. Veel meningen erover waren  al klaar vóór de vertoning op het Al Jazeera-filmfestival.  „Heel weinig shockeert me over de ongelooflijke schaal van ontmenselijking van de Bosnische bevolking”, twitterde politicoloog Jasmin Mujanovic vooraf. „Maar het is toch misselijkmakend om het zo duidelijk te zien.” Schrijver Faruk Sehic was minder onder de indruk. „Ik geloof er absoluut in”, schreef hij in een column voor Radio Sarajevo. Maar „het is slechts een verre voetnoot in het verhaal van het menselijk kwaad”. In Republika Srpska, het deel van het land waar etnische Serviërs de dienst uitmaken, werd de aankondiging van de documentaire onmiddellijk gezien als een  ander bekend kwaad: het onterecht beschuldigen van Serviërs van alle  oorlogsmisdaden tijdens de Bosnische oorlog. „Mensenjacht is een gruwelijke leugen”, kopte de krant Glas Srpske. Bosnisch-Servische oorlogsveteranen noemde het „fictie” van „een zieke of extreem corrupte geest” en „westerse propaganda”. Historische beelden in de documentaire tonen hoe de inwoners van Sarajevo vanuit flats werden belaagd door scherpschutters terwijl zij probeerden te overleven in een stad zonder stromend water, verwarming of elektriciteit.  Duizenden burgers kwamen om bij het beleg van Sarajevo. Nieuw en schokkend aan de film is het relaas van een geanonimiseerde Sloveen die vertelt dat hij getuige was van hoe rijke „Amerikanen, Canadezen en Russen” Servische militairen betaalden om mee op ‘mensensafari’ te gaan. „Ik zag hoe voor zekere geldbedragen vreemdelingen invlogen om op de omsingelde inwoners van Sarajevo te schieten”, zegt de man, die beweert in voormalig Joegoslavië voor de geheime dienst te hebben gewerkt. „Het waren duidelijk geen gewone mensen maar mensen in hoge posities […] zo verveeld dat ze denken: ik ga naar Sarajevo om een kind of een volwassene dood te schieten. Ik laat het niet bij het doden van dieren.”  Zijn relaas bevestigt een gerucht dat al tijdens de oorlog ging  en wordt gestut door één andere bron. Een Bosnische oud-militair die ooit van een Servische krijgsgevangene hoorde dat ook Italianen op mensen jaagden. Filmmaker Zupanic zegt in interviews dat hij verschillende andere bronnen sprak, maar er geen voor de camera kreeg. Dat maakt het verhaal schokkend, maar het bewijs nogal dun.  De cinematografisch matige documentaire is opgevuld met verhalen van slachtoffers die invoelbaar zijn, maar wier leed niet tot de sluipschuttertoeristen te herleiden is. Dat heeft de ophef niet getemperd, maar in het juridische getrokken. De burgemeester van Sarajevo, Benjamina Karic, kondigde op Facebook aan dat zij wil dat de politie, Interpol en Europol de zaak onderzoeken. Haar collega in het Servisch georiënteerde Oost-Sarajevo, Ljubisa Cosic, wil juist dat het OM regisseur Zupanic vervolgt.   Geen mogelijke buitenlandse dader, noch de organisatoren van de vermeende moordreizen komt in het debat aan bod. Maar de opiniemakers van Bosnië hebben 27 jaar na het einde van de oorlog weer een nieuwe stok om elkaar te slaan.||https://www.nrc.nl//nieuws/2022/09/16/sluipschuttertoeristen-in-sarajevo-gruwelijke-leugen-of-verre-voetnoot-a4142130
2022-09-16||Corona loopt in Tibet behoorlijk uit de hand|| Officieel zijn er sinds 8 augustus, toen de eerste besmettingen aan het licht kwamen, in de Tibetaanse hoofdstad Lhasa nog geen zeshonderd symptomatische coronagevallen gemeld. Maar berichten op sociale media wijzen erop dat de lokale overheid de uitbraak niet langer in de hand heeft. Zo zouden mensen er in lange rijen bussen worden overgebracht naar inderhaast gebouwde quarantainecentra. Daar zouden personen die negatief zijn getest de quarantaine doorbrengen met besmette patiënten. Het zou de overheid niet meer lukken om overal waar mensen in quarantaine zitten voedsel te bezorgen, doordat er te veel vrijwilligers uitvallen  die zelf ook ziek zijn geworden. De berichten zijn moeilijk te verifiëren, maar komen niet overeen met wat  op basis van de officiële besmettingscijfers in de Tibetaanse hoofdstad is te verwachten.  Omdat China een zogeheten zerocovidbeleid heeft, worden ook nauwe contacten van positieve gevallen opgespeurd en vastgehouden, en vaak ook weer de contacten van die contacten. Daardoor zitten er nu volgens officiële cijfers ruim 50.000 mensen in centrale quarantaine. Daarvan verschijnen beelden op internet: het gaat om enorme zalen waar mensen rij aan rij dicht bij elkaar op bedden liggen. Dergelijke beelden kwamen ook uit Shanghai en andere steden in lockdown. Een grotere groep zit in zijn eigen huis in lockdown, vaak al meer dan een maand. Het is voor Tibetanen heel uitzonderlijk om op internet te klagen over hun situatie: de onderdrukking in Tibet is al decennia zo zwaar dat niemand het onder normale omstandigheden aandurft om kritiek op de regering te uiten. Sinds ongeveer een week lijkt de situatie zo penibel dat mensen toch massaal de openbaarheid opzoeken. De Hongkongse krant South China Morning Post tekende het verhaal op van een baby van een maand oud die besmet was en koorts had. Maar er was geen ambulance beschikbaar. Naar het ziekenhuis gaan was niet mogelijk doordat de wijk in lockdown was. De ouders waren radeloos, maar uiteindelijk wist een vrijwilliger de baby toch in het ziekenhuis te krijgen. Dergelijke verhalen kwamen eerder ook naar buiten uit andere Chinese steden, maar een arme, onderontwikkelde stad als Lhasa, staat voor een nog grotere opgave. Het is er nog veel moeilijker dan voor grote steden als Shanghai om mensen in lockdown en in centrale quarantaine van voldoende voedsel en medische zorg te voorzien. En zelfs in het rijke Shanghai mislukte dat hopeloos. Ook weten lokale bestuurders dat ze ontslagen worden als ze de corona-uitbraak niet snel en goed onder controle brengen. Daarmee is de kans groter dat de officiële coronacijfers er niet kloppen. Zo waren er vrijdag maar negen nieuwe symptomatische gevallen, terwijl mensen op internet melden dat de ene na de andere groep hulpverleners door corona uitvalt. China heeft ook te maken met een uitbraak in het afgelegen Ili in Xinjiang, waar zo’n 4,5 miljoen mensen wonen. Toen mensen daar op internet klaagden dat ze honger leden, begon de lokale overheid met een campagne om zo veel positieve berichten op internet te verspreiden dat die de negatieve geluiden zouden overstemmen.  ,,Er zijn geen restricties op de onderwerpen”, staat in een bericht dat is uitgelekt via de China Digital Times. ,,Het mag gaan over huiselijk leven, ouderschap, koken of over persoonlijke stemmingen. Al het internetpersoneel moet een keer per uur een bericht versturen (twee keer in totaal), maar niet snel achter elkaar! We herhalen: niet snel achter elkaar!” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/16/corona-loopt-in-tibet-behoorlijk-uit-de-hand-a4142129
2022-09-16||Opinie | Onderzoek nu toch wat Lucebert dreef||Was dit soms weer een laffe poging van ‘woke’ om een kunstenaar te cancelen, vroegen sommigen zich af, toen NRC vorige week nazistische tekeningen en brieven van Lucebert publiceerde. „Heel naar”, noemde uitgever in ruste, Joost Nijsen, het op zijn Facebookpagina, dat „een onverkwikkelijk jongemannen-hoofdstuk” uit diens „lange, geweldige kunstenaarsleven” werd „opgerakeld”. In de brievenrubriek van de krant was de eerste oproep om de naam van de Lucebertschool te wijzigen, toen al geplaatst. Daniela Hooghiemstra is historica en doet onderzoek naar de broers Marinus (socialist) en Willem (fascist) van der Goes van Naters. Poëzie valt met de uitspraak dat ‘alle Wit-Joden en Negers’ aan de ‘Pax Germana’ moeten geloven, niet te rijmen. Maar intussen bieden de brieven wel zicht op een wereld die in Nederland nu eenmaal bestaan heeft.  Aan ‘fascisten’ wordt regelmatig gerefereerd, maar verder dan hun geur (‘onfris’) of hun kleur (‘bruin’) gaat het zelden. Dat is begrijpelijk, aangezien onderzoek naar fascistische cultuur in Nederland nauwelijks verricht is. Onwil en onvermogen om het verleden op zichzelf te beschouwen, een massamoord en een nogal overspannen zelfbeeld dat wortelt in een haarscherpe grens tussen goed en kwaad, hebben studie en begrip van wie, waar en waarom in Nederland fascist werd, in de weg gestaan.  Terwijl Duitsland de hele twintigste eeuw lang diep door de knieën ging, werden bij het Nederlands Instituut voor Oorlogsdocumentatie (NIOD) in de jaren negentig hemel en aarde bewogen om te voorkomen dat onthuld zou worden wie zich in 1933 óók als lid van de NSDAP meldde: prins Bernhard. Met een scherp oordeel over anderen hebben Nederlanders in de eigen oorlogsgeschiedenis vooral moreel comfort gezocht. Dominantie van een collectieve, van zondebesef doordrenkte goed-fout moraal joeg de neiging tot verhullen en verdoezelen aan. Dankzij de drie-eenheid van oordelen, schamen en toedekken is tot op heden ook nog altijd weinig bekend over de rol die Nederland speelde in kolonialisme en slavernij, en duurde het meer dan een eeuw voordat iemand de levens van de koningen Willem I, II en III integraal durfde te beschrijven.  De nationale neiging om hoog moreel zelfbewustzijn voorrang te geven boven historie, uit zich de laatste tijd weer in de trend om voor geschiedenis excuses aan te bieden, dé manier om je boven de morele diversiteit en complexiteit van het verleden te verheffen en zo zelf ver van het hellevuur te blijven. Gezien de diepe wond die bezetting en Holocaust geslagen hebben, is het begrijpelijk dat het onderzoek naar motieven van aanhangers van fascisme in Nederland de eerste decennia na de oorlog geen prioriteit had. Maar zou het bijna een eeuw na dato niet tijd worden de heilige consensus over wie wij zelf graag zijn opzij te zetten en proberen te begrijpen wat achteraf misschien onvoorstelbaar lijkt. Het beest in de bek te kijken, in plaats van het zogenaamd fier maar in wezen angstig de rug toe te keren, te graven in plaats van te prediken. Historicus Robin Te Slaa betoogde eerder in de Volkskrant  dat het door Bas Heijne ingeleide pamflet van Menno Ter Braak, waarin het fascisme gereduceerd wordt tot ‘rancuneleer’, geen recht doet aan de diepreligieuze betovering die er vanaf de jaren dertig voor sommigen van uitging. Gelukkig proberen steeds meer schrijvers en historici het fenomeen in Nederland te doorgronden; een aantal biografieën over Nederlandse fascistische leiders verscheen, de rol van vrouwen in het Nederlandse fascisme werd onderzocht en Te Slaa publiceerde met zijn collega Edwin Klijn de eerste twee delen van een verbluffend gedetailleerd, driedelig onderzoek naar de geschiedenis van de NSB.  Vorige week promoveerde Paul Van de Water op een onderzoek naar gewelddadige collaborateurs in Nederland. Daarin trekt hij de opmerkelijke conclusie dat wat hun  dreef niet ideologie, maar opportunisme en geestelijke onverschilligheid was.  Als het geweld dat in Nederland in naam van het fascisme gepleegd werd, niet door fascistisch gedachtengoed geïnspireerd werd, zou het gedachtengoed dan niet ook los van het geweld bestudeerd moeten kunnen worden? Onder de vlag van marxisme en communisme zijn wereldwijd vele miljoenen mensen vermoord, maar de nationale varianten daarvan werden zonder taboe onderzocht en beschreven.  Willen begrijpen en pardonneren liggen dicht bij elkaar, en het gevaar van vergoelijking van wandaden ligt door historisering op de loer. Maar een teleologische benadering waarbij bekende afloop en eigentijdse moraal het enige perspectief zijn, staat goed begrip van historische gebeurtenissen in de weg en heeft slechts tot gevolg dat feiten onder de grond verdwijnen.  Ieder jaar worden rond Dodenherdenking vrome woorden gesproken over wat nooit meer mag gebeuren, maar misschien is het tijd aan die bezweringsformule eens inhoud te geven, door het Pompeï van het Nederlandse fascisme op te delven en met open vizier te onderzoeken waarin het wortelde, wat het behelsde en waarom het voor wie aantrekkelijk was. Pas als dat terrein ontgonnen is, kun je je ertoe verhouden en het scheldwoord fascist betekenis geven. Laat het feit dat de gelauwerde Lucebert zich door het fascisme liet meeslepen, een nieuwe aanmoediging zijn. Onderzoek wat hem dreef, in plaats van hem streng en hooghartig de coulissen van de geschiedenis in te sturen, laat staan de boodschapper de schuld te geven van het feit dat de historische werkelijkheid vaak ‘onverkwikkelijk’ en nooit eenvoudig is. ||https://www.nrc.nl//nieuws/2022/09/16/onderzoek-nu-toch-wat-lucebert-dreef-a4142128
2022-09-16||Opinie | Oekraïens tegenoffensief werpt vruchten af||„I need ammunition, not a ride”, zou de Oekraïense president Zelensky gezegd hebben toen hem aan het begin van de oorlog door de Amerikanen een evacuatievlucht werd aangeboden. Een opstelling die zich op het slagveld laat uitbetalen. De Russische beer bijt zijn tanden stuk op het felle Oekraïense verzet. De krijgsmacht van Oekraïne wist de afgelopen weken niet alleen in het zuiden van het land gebied terug te winnen, maar slaagde er tegelijkertijd in om in het oosten een grootschalig tegenoffensief te beginnen. De Russen spreken van tactische terugtrekking, herpositionering en hergroepering. Maar de talloze achtergelaten tanks, houwitsers en pantservoertuigen laten zien dat Russische soldaten met de staart tussen de benen zijn gevlucht. Dat betekende ook prijsschieten voor cartoonisten, zoals Dave Grunland hier laat zien. Collega-illustrator R.J. Matson maakte een vergelijkbare tekening, met een gehavende Poetin in een tank die bij een terugtocht zegt: „I need a ride, not ammunition.”   ||https://www.nrc.nl//nieuws/2022/09/16/oekraiens-tegenoffensief-werpt-vruchten-af-a4142127
2022-09-16||&#8216;Ook speelsters Ajax Vrouwen hadden last van grensoverschrijdend gedrag Overmars&#8217;||Ook speelsters van Ajax Vrouwen hebben te maken gehad met grensoverschrijdend gedrag van oud-directeur Marc Overmars. Dat zeggen drie oud-voetbalsters tegen Het Parool. Overmars zou een speelster op de massagetafel in de fysioruimte hebben betast in het bijzijn van een andere voetbalster. De fysioruimte geldt volgens de voetbalsters als een safe space waar ook de trainer niet ongevraagd binnen mag komen, omdat vrouwen daar soms zonder kleren op de massagetafel liggen. Overmars zou deze ruimte niettemin vaker hebben betreden.  Overmars liet Het Parool via een woordvoerder van zijn nieuwe club Royal Antwerp FC weten niet te willen reageren op het vermeende incident in de fysioruimte. De drie speelsters willen anoniem blijven. Andere oud-voetbalsters zeggen tegen Het Parool het voorval „niet of hooguit bij gerucht te kennen”. Hoogleraar sport en recht Marjan Olfers, die veelvuldig betrokken is bij onderzoek naar grensoverschrijdend gedrag in de sport, zegt tegen de krant dat haar „is aangegeven dat ook speelsters bij Ajax” last hebben gehad van Overmars. In februari trad Overmars terug als technisch directeur van Ajax wegens grensoverschrijdende berichten, waaronder dickpicks, die hij verstuurde aan vrouwelijke medewerkers. Een maand later werd hij directeur bij Royal Antwerp FC. Het vermeende incident bij Ajax Vrouwen zou plaats hebben gevonden in de eerste jaren van Overmars’ directeurschap bij Ajax, waar hij in 2012 aantrad. Volgens oud-Ajacied Merel van Dongen zag hij hen niet alleen als werknemer, maar ook als „flirtmateriaal”. Zelf zegt ze tegen Het Parool geen negatieve ervaringen te hebben met de oud-directeur.||https://www.nrc.nl//nieuws/2022/09/16/ook-speelsters-ajax-vrouwen-hadden-last-van-grensoverschrijdend-gedrag-overmars-a4142121
2022-09-16||Column | Oekraïne zou  de corruptie  nu moeten aanpakken||Vorige week, op 5 september om precies te zijn, sloegen ambassadeurs van de G7-landen in Kiev alarm over een ontwerpwet voor corruptiebestrijding die in hun ogen tijdens parlementaire debatten te veel werd uitgehold. In een tweet in het Engels en Oekraïens, geschreven door de Duitse ambassadeur (Duitsland is dit jaar G7-voorzitter), toonden Oekraïnes grootste geldschieters zich „bezorgd” over de selectieprocedures voor ’s lands machtigste corruptiebestrijders. Ze vreesden dat  goede kandidaten werden gepasseerd en slechte werden aangenomen. Like in the good old days. Maar die tijden zijn voorbij. Althans, zo lijkt het. Want na die tweet gingen de amendementen die Oekraïnes westerse financiers niet zinden, subiet van tafel. Dit is hoe graag Oekraïne bij het Westen wil horen. Zeker, één zwaluw maakt geen zomer. Maar deze zomer gebeurde er iets dergelijks: om kandidaat-lid van de EU te worden benoemde president Zelensky, gepusht door Europese leiders, na twee jaar talmen eindelijk een openbaar aanklager tegen corruptie. Nu politici in Europa waarschuwen dat we een zware winter tegemoetgaan vanwege onze steun aan Oekraïne – met exploderende energiekosten, inflatie die onze koopkracht wegvreet, schuldproblemen, sociale onrust en politieke instabiliteit – zijn dit soort stappen enorm welkom. Europa steunt democraten en corruptiebestrijders in Oekraïne al jaren. Maar het resultaat was tot nog toe niet erg bevredigend.  Op de fameuze corruptie-index van Transparency International ging Oekraïne afgelopen jaren wel iets vooruit. Maar het scoort nog altijd maar 32 van de 100 punten. Als Oekraïne wil voorkomen dat Europese burgers last krijgen van ‘Oekraïne-moeheid’, als het wil dat zij ondanks hoge energierekeningen en stijgende werkloosheid het land blijven steunen in de oorlog tegen Rusland, dan zou het er goed aan doen om eens flink omhoog te komen in die index. Voor een land in oorlog is dat lastig. De Russische bezetter het land uitgooien heeft prioriteit. Maar politiek kan Europa geen beter signaal krijgen dan dat. Oekraïne wil liever bij Europa horen dan bij Rusland. Daarom is Rusland het land binnengevallen en maakt het alles kapot wat het tegenkomt. Oekraïne vecht in zekere zin ‘ons’ gevecht. Daarom helpen wij het politiek, militair en financieel, en beloven we het zelfs een EU-lidmaatschap – politiek een riskant gebaar. Europese burgers betalen hier een hoge prijs voor. Volgens president Macron is onze „tijd van overvloed en zorgeloosheid voorbij”. Commissievoorzitter Ursula Von der Leyen kondigde woensdag in de Staat van de Unie aan dat de hele Europese energiesector omgeploegd wordt om de fall-out van deze oorlog te bestrijden. Staatssteunregels worden versoepeld om energiebedrijven overeind te houden. Staatsschulden stijgen weer, waardoor ook de Europese begrotingsregels soepel moeten worden gehanteerd. „Dit is een oorlog tegen onze energie, een oorlog tegen onze economie, tegen onze waarden en onze toekomst”, zei ze. Europese burgers moeten, kortom, offers brengen. Nu al vraagt radicaal-rechts waarom we de Ruslandsancties niet afschaffen en waarom we ons geld in een bodemloze put als Oekraïne gooien. Als nu blijkt dat Oekraïne corruptiebestrijding eindelijk serieus neemt, zullen veel Europeanen verrast opkijken. Ten eerste ontkracht dit de veelgehoorde riedel dat Europese subsidies een politieke verkwisting zijn. Ten tweede zal het diegenen die koud douchen en de thermostaat lager hebben gezet, extra motiveren. Dan weten ze waar ze het voor doen – niet alleen voor hun energierekening maar, beter nog, voor een hoger doel. Lees Reinhold Niebuhr, de Amerikaanse theoloog en filosoof: mensen zetten zich graag in voor iets dat groter is dan zijzelf, omdat ze zich dan moreel ‘betere mensen’ voelen. Het maakt ze onzelfzuchtig.  Oekraïners weten als geen ander: afzien, offers brengen, is makkelijker als je weet waar je het voor doet. Daarom vechten ze als leeuwen tegen Rusland. En daarom, hopelijk, kwamen er op de G7-tweet reacties als: „Alstublieft, zorg dat corrupte parlementariërs ons niet terugduwen naar de bandietenjaren negentig.” 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/09/16/oekraine-zou-de-corruptie-nu-moeten-aanpakken-a4142124
2022-09-16||‘The Rings of Power’ zal nóg meer moeten doen om zichzelf te rechtvaardigen||The Lord of the Rings: The Rings of Power  Van: Patrick McKay, J. D. Payne. Met o.a.: Morfydd Clark, Robert Aramayo, Nazanin Boniadi, Markella Kavenagh, Ismael Cruz Cordova.  Prime Video (wekelijks). Gezien: afl. 3 en 4 (van 8).  

●●●●●
 Het voordeel van een serie aflevering voor aflevering uitbrengen is de langgerekte buzz, de aandacht. Het nadeel is de negatieve kant daarvan. Een deel van de doelgroep, deze krant schreef er eerder al over, is nog niet moe van hun online oorlog tegen The Rings of Power van Amazon Prime Video. Zo duwden ze de score van de serie op recensiesite Rotten Tomatoes gecoördineerd omlaag. Een van hun belangrijkste grieven blijven de niet-witte acteurs in de rollen van personages die in de boeken een lichte huid hebben. Opgedrongen ‘wokeness’, vinden de tegenstanders. Deze populaire kritiek op moderne (pop)cultuur blijft wat tegenstrijdig. Waar vaak wordt gezegd – zoals deze week door minister Yesilgöz – dat ‘woke’ de sociale betekenis van huidskleur te véél zou benadrukken, lopen The Rings of Power-critici juist te hoop tegen het idee dat huidskleur relatief is. Dat de kleur van een elf niks afdoet aan zijn elfen-essentie. De rijkste man ter wereld Elon Musk (twee plekjes boven Amazon-oprichter Jeff Bezos) richtte zijn pijlen ondertussen op het gender-aspect toen hij op Twitter klaagde over de mannelijke personages, die bijna allemaal zouden worden neergezet als laf en/of bot. In werkelijkheid zit de serie vol stoere, sympathieke mannen als dwerg Durin IV en elf Arondir. Zo is de buzz rond The Rings of Power inmiddels eerder een irritante pieptoon. En wordt het moeilijk om de serie te kijken (of te recenseren) zonder continu te denken ‘oei, hoe zou dit vallen?’. Jammer, want de inhoud is best interessant. Zo zien we in aflevering drie en vier voor het eerst het prachtige eilandrijk Númenor, geleid door koningin Míriel (krachtig en kwetsbaar gespeeld door Cynthia Addai-Robinson). De elf Galadriel belandt er na haar schipbreuk in de vorige aflevering maar blijkt niet welkom in het mensenrijk. Hetzelfde geldt voor haar (v)lotgenoot Halbrand, die in een vechtpartij verzeild raakt die voor Lord of the Rings-begrippen (13+) behoorlijk expliciet is. Halbrand is een mens uit de verre Southlands (het latere Mordor), waar orks zijn volk doen vluchten en elfen tot slaaf maken. Onder hen Arondir, die het feit dat orks niet tegen zonlicht kunnen uitbuit tijdens een vermakelijk staaltje muiterij. Weer duizenden kilometers verderop worstelen Harfoots – zachtaardige nomaden met herfststukjes in hun haren – met een uit een meteoriet gekropen vreemdeling. En dan is er nog het fragiele verbond tussen dwergen en elfen die een smidse bouwen waar ooit de rings of power gesmeed zullen worden. Het volgen van al deze geïsoleerde verhaallijnen vergt veel oplettendheid van de kijker. Door alle visuele pracht en het prima acteerwerk is dat goed vol te houden. Maar het zal niet genoeg zijn om de ophef te doen verbleken als orks in volle zon. Bovendien is de vraag waarom deze serie er letterlijk koste wat het kost moest komen nog niet bevredigend beantwoord. Daarvoor mist nog een stuk bezieling. Wel zijn er al glimpen van typische Tolkien-waarden te bespeuren, zoals het overwinnen van verschillen en het aanboren van verborgen moed. De makers hebben nog vier afleveringen om die waarden verder uit te werken en tot een serie te komen die niet alleen indruk maakt, maar ook raakt. Dit is een recensie van afleveringen drie en vier van The Rings of Power. NRC laat de komende weken vier recensenten bij toerbeurt twee afleveringen recenseren. Lees hier de eerste recensie.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/16/the-rings-of-power-zal-nog-meer-moeten-doen-om-zichzelf-te-rechtvaardigen-a4142123
2022-09-16||Column | In de sport discrimineren we. Ook op sekse||In het laatste jaar dat ik wielrenner was, had ik een ploeggenoot die als man is opgegroeid. Ze reed al jaren mee in het vrouwenpeloton, en had haar plek met hart en ziel veroverd. Alle kritiek, alle scepticisme; ze had het met verve doorstaan. Voor ons was het geen kwestie meer. Ze hoorde bij ons. Af en toe reed ze een goede uitslag, en dan sprong de buitenwereld er ineens weer op. Vanuit het peloton werd ze steeds feller verdedigd. Zeker toen ze haar levensverhaal liet optekenen, door mij. Lang heb ik me afgevraagd waarom je na zo’n transitie nog meer gedoe opzoekt door op het hoogste niveau aan sport te willen doen. Zelden voerde ik zo’n indrukwekkend gesprek, en ik begreep haar daarna volledig. Het gedoe om als transvrouw mee te doen in een vrouwencompetitie viel volkomen in het niet bij alle ellende die ze had doorstaan in haar leven daarvoor. Wedstrijdwielrennen was een cadeau dat zij zichzelf gaf. Ze voldeed aan alle regels van de (inter)nationale sportbonden, en verder had niemand er iets mee te maken. Die regels gingen over maximale testosteronlevels en hoe lang haar transitie al geleden was.  Binnenkort behandelt de Tweede Kamer een wetsvoorstel waarmee het makkelijker moet worden om je geslacht te wijzigen. Er is geen oordeel van een deskundige meer nodig. Ook mensen die geen transitie hebben doorgemaakt, kunnen hun geslacht eenvoudig veranderen in ‘vrouw’. Voor de sport betekent deze wetswijziging in extremis dat mensen die lichamelijk volledig man zijn, mogen meedoen bij de vrouwen – de wet gaat boven regels van sportbonden. Ik heb maanden geaarzeld om hierover te schrijven. En ik weet dat deze column me een flinke shitstorm gaat opleveren. Maar ik vind dat we hierover moeten kunnen praten met elkaar. En dat kan nu niet. Veel vrouwen in de (top)sport hebben bedenkingen bij deze wetswijziging, maar probeer je dat voorzichtig ter sprake te brengen, dan word je in de pan gehakt. Meestal door mensen die zich nooit met sport bezighouden. Je wordt woedend uitgemaakt voor transhater.  Dat ben ik niet. Sportvrouwen zijn dat niet. Ik gun het iedereen zichzelf te kunnen zijn. Tegelijkertijd hebben we ooit afgesproken dat we in de sport discrimineren. Op gewicht – zie judo of boksen. Op leeftijd. Op sekse. Zelfs de Algemene Wet Gelijke Behandeling is hierop aangepast: de sport bedenkt zijn eigen regels, staat daarin. Omdat de helft van de wereldbevolking anders nooit kans maakt om te winnen, want mannen zijn fysiek nu eenmaal sterker. Natuurlijk kunnen we die afspraak veranderen en de categorieën opheffen, maar dan winnen vrouwen nooit meer. Terwijl zo lang bevochten is om als vrouw überhaupt een plaats te mogen hebben in de sport . In sommige sporten is het nog steeds niet vanzelfsprekend dat de vrouwentak gelijkwaardig is aan die van de mannen.  Mijn oud-ploeggenote gaf onlangs een heel wijs interview. Laat het er maar op aankomen, zei ze. Dan zien we vanzelf of mensen met een mannenlichaam overal gaan winnen in vrouwencompetities. Zij verwacht van niet. Ik verwacht met haar mee – zo’n vaart zal het niet lopen.  Maar tegelijkertijd voelt het verkeerd dat we hier zelfs als sportvrouwen niet een open gesprek over kunnen voeren, om te kijken of we op wetenschappelijke gronden niet ergens de grens zouden moeten trekken tussen man en vrouw. We hebben niet voor niets  gestreden om als volwaardige categorie te worden gezien.||https://www.nrc.nl//nieuws/2022/09/16/in-de-sport-discrimineren-we-ook-op-sekse-a4142122
2022-09-16||Dwaalgasten op Texel||Uitkijkend over de zee bij Paal 28 op Texel  zie ik vanuit het zuiden twee kleine valken, jagend boven de zeereep, mijn richting op vliegen. Rustig zeilend, soms kort biddend en af en toe een snoekduik makend achter een libel of sprinkhaan aan, komen ze steeds dichterbij. Jonge roodpootvalken (Falco vespertinus). De valkjes doorzoeken het Texelse luchtruim op insecten en maken twee keer een flyby.  Met ogenschijnlijk speels gemak klemmen de roodpootvalken de buitgemaakte libellen tussen de poten, ontdoen ze van hun vleugels en verorberen de lijfjes in de vlucht. Zo vangen ze zo’n tweehonderd insecten per dag. De wereldwijd bedreigde roodpootvalken (IUCN rode lijst: kwetsbaar) zijn zeldzame gasten in ons land. Ze broeden op Europese steppes van Hongarije tot Kazachstan en overwinteren aan de andere zijde van de evenaar in zuidelijk Afrika.  Ieder jaar worden er in Nederland wel enkele roodpootvalken waargenomen, maar dit najaar stromen de waarnemingen binnen. Een ware invasie zoals die in de voorbije decennia maar enkele keren voorkwam. Het blijken vooral onvolwassen vogels, die vier maanden geleden pas uit het ei kropen. Mogelijk zijn ze, de insectenrijkdom van deze warme zomer volgend, met de oostenwind van de voorbije weken vanuit Hongarije hierheen gekomen.   Mogelijk zijn ze, de insectenrijkdom van deze warme zomer volgend, met de oostenwind  vanuit Hongarije hierheen gekomen De roodpootvalken zijn behoorlijk uit koers. De gebruikelijke herfsttrekroute loopt vanuit Oost-Europa zuidoostwaarts naar hun overwinteringsgebieden in Zimbabwe, Namibië, Botswana en Zuid-Afrika. Een gevaarlijke reis van negenduizend kilometer in acht weken.  Na de Middellandse Zee vormt de Sahara de belangrijkste horde die de valken op hun reis ontmoeten. De kortste noord-zuid passage over de Sahara is nog altijd vijftienhonderd kilometer lang; vijf dagen vliegen. In tegenstelling tot zangvogels die ’s nachts de Sahara overtrekken en overdag rusten, trekken roofvogels overdag.  Ze staan hierdoor extra bloot aan het extreme klimaat in de woestijn met weinig kans op het vinden van prooien en een hoog risico op dehydratie. Vooral voor de jonge vogels, zoals die we nu in Nederland zien, blijkt de eerste tocht over de Sahara gevaarlijk. Tot wel dertig procent van de juveniele roofvogels overleeft de eerste overtocht naar het zuiden niet. Voor nu bouwen de roodpootvalken daarom aan hun reserves. Aanstonds zal iets in hen ze vertellen dat het tijd wordt voor hun eerste reis naar nog onbekende jachtgebieden aan de andere kant van de evenaar.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/16/dwaalgasten-op-texel-a4142120
2022-09-16||Opinie | De prijzen bij grote bedrijven omlaag, het kan||Honderdduizenden huishoudens dreigen door het ijs te zakken. Veel schoonmakers, verpleegkundigen, leerkrachten en postbezorgers,  voor wie twee jaar geleden nog luid werd geklapt, kunnen de eindjes niet meer aan elkaar knopen. Voor veel mkb’ers is de situatie al even nijpend: gebeurt er niets, dan telt Nederland straks 1.500 bakkers minder. Dat geldt ook voor tuinders. Tegelijkertijd boeken energiebedrijven,  supermarkten en voedingsconcerns miljardenwinsten.  Sinds het einde van de lockdowns is de strijd tussen de sociale klassen, arbeid en kapitaal, een nieuwe, hete fase ingegaan. Het besteedbaar inkomen van Nederlanders heeft een forse optater gekregen. Het  reële inkomen van Nederlandse huishoudens daalt dit jaar met bijna zeven procent, berekende het Centraal Planbureau (CPB). Het is de grootste daling in veertig jaar. Ewald Engelen is als financieel geograaf verbonden aan de UvA. Ron Meyer is voormalig voorzitter van de SP. Terwijl onder onze neus de grootste nationale en internationale inkomensoverdracht uit de geschiedenis plaatsvindt,  zijn de econocraten,  academisch gecertificeerde experts die over de inrichting van de economie gaan, in de ban van oude vormen en gedachten. Eind jaren zeventig leidden de prijsschokken van twee oliecrises tot economische krimp en oplopende inflatie. Alleen forse renteverhogingen konden deze volgens econocraten bestrijden. De daaropvolgende recessie kostte jaren aan economische groei, ging gepaard met torenhoge werkloosheid, dalende koopkracht en stijgende armoede, en luidde ideologisch de dominantie in van het neoliberale geloof in onfeilbare markten.  Volgens de econocraten waren de offers nodig om de economie te redden. Anno 2022 kampt de wereld opnieuw met prijsschokken, die opnieuw hun oorsprong in de wereld van olie en grondstoffen hebben, waardoor opnieuw de inflatie snel oploopt: 13,6 procent. Zoals van generaals altijd wordt gezegd dat ze de vorige oorlog voeren, zo geldt voor economen dat ze altijd de vorige crisis oplossen. En dus domineerde op de jaarlijkse jamboree van centrale bankiers in het Amerikaanse Jackson Hole eind augustus het spook van stagflatie à la de jaren zeventig: een renteschok was nodig, vond iedereen. Vorige week kondigde de Europese Centrale Bank (ECB) inderdaad een historische renteverhoging van 0,75 procent aan: voor burgers gaat de opofferingsratio, zoals centrale bankiers het cynisch noemen, flink omhoog.  En meer staat ons te wachten. Want hoe hoger, hoe eerder, hoe beter. Zo houden economen als Larry Summers,  Martin Wolf van de Financial Times, Lex Hoogduin en VVD-Kamerlid Eelco Heinen hun gehoor voor. In de echokamers van media, politiek en Twitter wordt dit met wellust herhaald. De resulterende recessie zal scherp, hevig en pijnlijk zijn, maar ook kort en noodzakelijk. ‘We zullen moeten accepteren dat we allemaal armer worden’, galmt het in liberale kringen. Het is hetzelfde schrille ‘we zitten met z’n allen in hetzelfde schuitje’-frame dat ons tijdens de pandemie werd verkocht. Hoe reëel is die vrees voor een herhaling van de jaren zeventig helemaal? Onderzoekers van de Bazelse Bank voor Internationale Betalingen toonden twee maanden geleden  aan dat die misplaatst is. Ook De Nederlandsche Bank (DNB) concludeerde dat er op dit moment geen aanwijzingen zijn dat de inflatie via loonstijgingen en een zichzelf versterkende loon-prijsspiraal gaat leiden tot langdurig aanhoudende hoge inflatie. En beval zelfs aan de lonen flink te verhogen.   Geen wonder: in de jaren zeventig bevatten collectieve arbeidsovereenkomsten clausules die werkgevers ertoe verplichtten inflatie automatisch te compenseren. In die periode was meer dan een derde van de werknemers lid van een vakbond en had slechts vijf procent van de werknemers een flexibel arbeidscontract. Inmiddels is slechts 17 procent van alle werkenden lid van een vakbond en is de flexibele schil in Nederland zo ongeveer de grootste van de Europese Unie. De onderhandelingsmacht van Nederlandse vakbonden is een schim van wat ze ooit was. En automatische inflatiecorrectie zit nog maar in enkele arbeidsovereenkomsten.   Het verklaart de nu al decennia dalende arbeidsinkomensquote die meet hoeveel van elke verdiende euro naar arbeid of kapitaal gaat, de nu al decennia durende stagnatie van de koopkracht van Nederlandse werknemers en de historisch ongekende daling van het besteedbare inkomen die Nederlandse huishoudens momenteel voor hun kiezen krijgen. De stakingen bij de NS en het streekvervoer zijn niet alleen begrijpelijk, ze zijn ook nodig en verdienen navolging.  De vergelijking met de jaren zeventig is óók onzin omdat lage rente en kwantitatieve verruiming lang niet altijd consumentenprijsinflatie veroorzaken. Wie naar de balans van de ECB kijkt schrikt zich, terecht, een hoedje. In twintig jaar tijd is deze geëxplodeerd van minder dan 1.000 miljard euro in 1999 naar bijna 9.000 miljard euro in 2021, waarvan bijna de helft uit de Covid-jaren dateert. Het was nodig om de euro overeind te houden en ervoor te zorgen dat het officiële inflatiedoel van nipt minder dan twee procent werd gehaald. Dat eerste is vooralsnog gelukt, dat laatste niet. Tot 2022 niet omdat de inflatie te laag was, sinds 2022 niet omdat de inflatie te hoog is. Hoe kan monetair beleid dat tot 2022 de inflatie niet wist aan te wakkeren na 2022 de oorzaak zijn van gierende inflatie? Het antwoord luidt: dat kan niet. Oplopende vermogensongelijkheid, ja; financiële zeepbellen galore, ja; oplopende consumentenprijzen, nee. Wat is er dan wel aan de hand? In een woord: marktmacht. De Delftse econoom Servaas Storm heeft uitvoerig geboekstaafd hoe groot de invloed van winst op de inflatie is. Storm toont aan dat de inflatie vooral wordt veroorzaakt door winstnemingen van zeer machtige multinationals. Bijna veertig procent van de inflatie komt volgens hem voor rekening van deze superwinsten, terwijl duurdere halffabricaten voor de rest zorgen. Er is dus geen sprake van een loonprijsspiraal maar van een winstprijsspiraal.  Omdat het kan. Als niet ruim monetair beleid en onverantwoorde looneisen de oorzaken zijn van de oplopende inflatie maar een doodordinaire winstgreep van kapitaal over de ruggen van werknemers en consumenten, is het tijd voor onorthodoxe maatregelen. In het buitenland woedt een levendig politiek debat over maatregelen die huishoudens en middenstanders moeten beschermen tegen de exorbitante marktmacht van multinationals en speculanten. Van de renationalisatie van energiebedrijven in Frankrijk en Duitsland, en prijsplafonds en forse loonsverhogingen in het Verenigd Koninkrijk tot voorstellen voor prijsstabilisatie in de Verenigde Staten aan toe.  Om prijsplafonds en winstafroming van energiebedrijven in Griekenland niet te vergeten.  Nederland steekt daar schril bij af. Hier schermt het kabinet vooral met onmogelijkheden: niet nu, niet dit, niet dat. Terwijl vrijwel alles mogelijk is wanneer grootkapitalistische belangen daarom vragen. Van de noodsteun voor banken in 2008 en 2014 tot de geldinjecties in KLM in 2019, 2020 en 2022; van hulp aan Tatasteel tot btw-verhogingen en andere lastenverzwaringen onder Rutte I, II en III. Het pakket van 15 miljard euro aan koopkrachtsteun dat Rutte IV vorige maand uit de hoge hoed toverde, is een begin.  Iedere vorm van compensatie of inkomenssteun helpt. Maar waarom pas in 2023? En waarom 15 miljard? Het weegt niet op tegen de ruim 47 miljard die de staat tussen 2010 en 2017 in de vorm van bezuinigingen en lastenverhogingen aan huishoudens heeft onttrokken.   En het blijft symptoombestrijding. De roof bij klaarlichte dag waartoe sommige multinationals zich in deze rampjaren hebben laten verleiden, bewijst dat het sociale contract tussen arbeid en kapitaal, inwoners en grootbedrijf, kaduuk is. Het is tijd om de nu al veertig jaar durende obsessie met aandeelhouderswaarde te beëindigen.  De regel moet zijn: wie binnen de Nederlandse grenzen onderneemt, toont zich solidair met de lotgevallen van zijn werknemers, toeleveranciers en klanten. En tempert dus de prijzen, de winsten, de uitkeringen aan aandeelhouders, de inkoop van eigen aandelen en de bonussen voor bestuurders. Niet alleen de lusten, ook de lasten – in goede én slechte tijden.  De Franse supermarktketen Carrefour geeft het goede voorbeeld, evenals de Britse ketens Tesco, Sainsbury’s, Boots en Superdrug.  En hier Dirk van den Broek, die  in augustus bekendmaakte de prijzen van honderd essentiële artikelen te bevriezen.  Frankrijk, Engeland en Amerika voeren maatregelen in. Nederland steekt daar schril bij af  Gebeurt dat niet vrijwillig, dan moet de wetgever het beprijzingsrecht van ondernemingen inperken en prijsplafonds instellen. De Prijswet (1961) bevat daarvoor voldoende juridische handvatten.  De huidige omstandigheden zijn uitzonderlijk genoeg om huishoudens te beschermen tegen kapitalistische hebzucht.  Al is dat niet genoeg. Na veertig jaar aandeelhouderskapitalisme en het uitblijven van de belofte van gedeelde welvaartsgroei kunnen we het ons niet langer permitteren om cruciale ondernemingen, zoals energiebedrijven en voedselconcerns, het speeltje te laten zijn van kortzichtige aandeelhouders. De macht van de aandeelhouder moet worden getemd en de stem van werknemer, klant, maatschappij en milieu moet worden versterkt, gebaseerd op nieuwe modellen van eigendom. (Re)nationalisatie mag geen taboe zijn. Wie daarentegen burgers geen ander perspectief voorhoudt dan domweg accepteren dat we allemaal armer worden, dat een recessie nu eenmaal de prijs is die we moeten betalen voor tien jaar onverantwoord monetair beleid, dat we maar een extra warme trui moeten aantrekken als we de gasrekening niet kunnen betalen, of nog erger: wie de gestegen energieprijzen als een uitgelezen kans ziet om burgers te dwingen nu eindelijk te verduurzamen, moet niet vreemd opkijken als de klassenstrijd straks in zijn of haar gezicht ontploft.||https://www.nrc.nl//nieuws/2022/09/16/de-prijzen-bij-grote-bedrijven-omlaag-het-kan-a4142119
2022-09-16||Oekraïne herovert Izjoem tijdens tegenoffensief||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/16/oekraine-herovert-izjoem-tijdens-tegenoffensief-a4141980
2022-09-16||Ouderenzorgpartij ActiZ tekent alsnog Integraal Zorgakkoord||ActiZ gaat het Integraal Zorgakkoord toch tekenen. Gesprekken met het ministerie van Volksgezondheid hebben de branchevereniging voor ouderenzorg „voldoende vertrouwen” gegeven om het akkoord te accepteren, zo heeft ActiZ vrijdag bekendgemaakt. Minister van Volksgezondheid Ernst Kuipers (D66) gaat vrijdagmiddag in overleg met de betrokken partijen, in de hoop dat ook andere zorgorganisaties de plannen zullen accepteren. Het Integraal Zorgakkoord is tot stand gekomen onder leiding van het ministerie van Volksgezondheid. Samen met veertien partijen, waaronder ActiZ, wilde Kuipers afspraken maken over hoe de zorg de komende vier jaar te verbeteren en efficiënter te maken. De plannen hadden woensdag ondertekend moeten worden, maar verschillende partijen – waaronder ActiZ en huisartsenvereniging LHV – trokken zich terug na kritiek van hun achterbannen.  Aanvankelijk wilde ActiZ meer „garanties, randvoorwaarden en resultaten” en is ze daartoe afgelopen week in gesprek gegaan met onder meer het ministerie van Volksgezondheid. Daar is vooral besproken hoe de afspraken in de praktijk zullen uitwerken. Dat landelijk meer geld beschikbaar komt voor wijkverpleging en het personeel dat daarin werkt, is bijvoorbeeld belangrijk voor ActiZ. „Reële tarieven zijn daarbij een basisvoorwaarde.”  Ook brancheorganisatie voor thuiszorg Zorgthuisnl stemt in met het akkoord. In een persbericht meldt de organisatie dat na aanvankelijke tegenstand vrijdagmiddag een ruime meerderheid van de leden voor heeft gestemd. „Zoals het spreekwoord luidt: vertrouwen komt te voet en gaat te paard”, staat in het bericht te lezen. „Deze toezegging is een eerste stap naar herstel van vertrouwen.”||https://www.nrc.nl//nieuws/2022/09/16/ouderenzorgpartij-actiz-tekent-integraal-zorgakkoord-toch-a4142117
2022-09-16||NPO: Ongehoord Nederland bereikt met racisme-item grens redactionele vrijheid||Ongehoord Nederland (ON) heeft met een donderdag uitgezonden item over racisme „de grens van de redactionele vrijheid bereikt”. Dat vindt Frederieke Leeflang, voorzitter van de raad van bestuur van de NPO. De zender kreeg „veel klachten” over een item over racisme tegen witte mensen, door presentatrice Raisa Blommestijn met strakke blik ‘blankofobie’ genoemd.  „Op social media zien we ook de minder belichte zijde van racisme, namelijk blanken die door zwarten in elkaar worden geslagen”, zo introduceert de tweede presentatrice, Arlette Adriani, het item. ON tracht het vermeende probleem vervolgens te bewijzen door willekeurige filmpjes te tonen waarop mensen van kleur witte mensen klappen geven — zonder iets te weten over de motieven van de geweldplegers. Blommestijn gebruikt daarna, in een vraag aan FVD-Kamerlid Pepijn van Houwelingen, meermaals het n-woord. Nationaal Coördinator Rabin Baldewsingh zegt tegenover NRC „bedroefd” te zijn door een „beschamende” uitzending. „Het was openlijk racisme op de nationale televisie.” Hij dringt  aan op een snelle reactie vanuit het ministerie. „Vrijheid van meningsuiting is niet absoluut. Er mag geen ruimte zijn voor discriminatie en racisme zijn en je mag er zeker niet voor wegkijken. Organisaties als Ongehoord Nederland kunnen niet ruim baan krijgen op de nationale televisie.” De omroep liet zelf in een reactie weten dat het „van racisme, discriminatie of het oproepen tot geweld niets [moet] hebben”. Ook stelt Ongehoord Nederland „niemand [te] willen beledigen” en is de organisatie naar eigen zeggen verbaasd over de ontstane kritiek. Blommestijn zegt „talloze (doods)bedreigingen, geweldfantasieën en haatberichten” te hebben ontvangen naar aanleiding van de uitzending. In de verklaring benadrukt de NPO redactionele vrijheid „hoog in het vaandel” te hebben staan, maar dat die „wat betreft racistische of discriminerende uitlatingen” wel grenzen kent. Wat precies nodig is om deze grens te overschrijden, wordt uit de verklaring niet duidelijk.  Leeflang verzoekt het Commissariaat voor de Media expliciet om zich over de aflevering uit te spreken. Daarin benoemt ze Mediawet-artikel 2.88 lid 5. Daarin staat dat een publieke media-instelling passende maatregelen moet nemen om te voorkomen dat het aanbod van haar mediadiensten aanzet tot geweld of haat jegens een groep of lid van een groep. De ombudsman van de NPO moet de klachten over de uitzending „met voorrang” behandelen, vindt ze. Ruim twee maanden geleden kreeg Omroep ON een boete voor het schenden van de journalistieke code van de publieke omroep. Die bedroeg 2,5 procent van het budget: 93.442.43 euro (budget 2022: 3,6 miljoen euro). De boete wordt gekort op de gelden voor komend jaar. De ombudsman van de NPO, Margo Smit, concludeerde begin juni dat ON feiten en meningen in zijn programma’s niet genoeg weet te scheiden. Verantwoordelijk staatssecretaris Uslu (D66, Cultuur en Media) .benadrukt deze vrijdag in een reactie dat „Den Haag geen invloed kan hebben op de inhoud”, maar stelt tegelijkertijd dat zij als staatssecretaris „de vergunning voor een omroep kan heroverwegen” als een omroep twee sancties heeft opgelegd gekregen. Die sancties kunnen zowel voor het schenden van de journalistieke code van de NPO als voor het overtreden van de mediawet worden opgelegd. Zelfstandig Kamerlid Nilüfer Gündoğan reageert tegenover NRC verbaasd over de verbazing. „Vind je het gek dat een racistische vrouw - want dat is Raisa Blommestijn -  deze uitspraken doet?  Wij doen in Nederland altijd achteraf pas verbaasd. Maar zulke stemmen moet je gewoon niet toe laten als media zijnde. In Duitsland was dit nooit gebeurd.” Met medewerking van Gilad Perez 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/16/npo-ongehoord-nederland-bereikt-met-racisme-item-grens-redactionele-vrijheid-a4142114
2022-09-16||Deze zomer waren meer vrouwelijke artiesten op de festivals te zien dan ooit||Dit jaar stonden er op de grote festivals meer vrouwen, meer Nederlanders en meer dj’s op de podia. Dat blijkt uit een analyse van Poplive, een onderzoek van de Erasmus Universiteit en Hogeschool Rotterdam. Ze onderzochten de programmering van de elf grootste, meerdaagse festivals waarvoor een ticket gekocht moet worden: Best Kept Secret, Concert At Sea, Down the Rabbit Hole, Into The Great Wide Open, Lowlands, Motel Mozaïque, Paaspop, Pinkpop, Welcome to the Village, Woo Hah! en Zwarte Cross. Bij meer dan een derde van alle optredens op de grote popfestivals afgelopen zomer stond ten minste één vrouw op het podium, zo blijkt uit het onderzoek, dat wordt gesteund door onder meer branchevereniging VNPF en concertorganisator Mojo. Dat is een stuk meer dan voor de pandemie: in 2016 was slechts 18 procent van de programmering vrouwelijk. In 2019 was dat al gegroeid naar 26 procent, een trend die dus is doorgezet.  Bij festivals Best Kept Secret, Motel Mozaïque en Welcome to the Village bestond de programmering dit jaar zelfs voor meer dan de helft uit groepen met tenminste één vrouwelijke muzikant. Niet eerder was er een groot landelijk festival dat zo’n percentage haalde. Op bijna alle festivals groeide het aantal vrouwelijke artiesten, alleen op Zwarte Cross bleef het aandeel van de vrouwen even groot als in 2016, rond de 15 procent – dat festival staat daarmee onderaan de lijst. Froukje op Pinkpop 2022:  Afsluitende acts op de hoofdpodia van de festivals – de grote publiekstrekkers – bleven op alle festivals vooral mannen. Op de mainstages was wel een toename van het aantal vrouwen, maar van alle dagafsluiters op die hoofdpodia was slechts 5 procent vrouwelijk. De toename zit ‘m dus vooral in de brede programmering. De line-ups waren dit jaar ook Nederlandser dan ooit: ruim de helft van de programmering op de festivals kwam uit Nederland. Dat is deels een gevolg van de coronapandemie, omdat veel Amerikaanse en Canadese artiesten nog geen tours naar Europa ondernamen. Tegelijk geven de onderzoekers aan dat ook in 2016 en 2019 al een trend te zien was van meer Nederlandse artiesten.  Zangeres Froukje stond op zes van de elf onderzochte festivals, meer dan wie ook. Dat is een record: in de andere onderzochte jaren stond geen enkele artiest op vijf of meer festivals geprogammeerd. Froukjes collega S10 stond dit jaar op vijf van de elf festivals.  Het aantal Britse acts nam over het geheel licht toe, in weerwil van de problemen die Brexit opleverde. Een andere conclusie die de onderzoekers trekken is dat er meer elektronische muziek te horen was dan voorheen, ten koste van pop en rock. Dj’s en producers werden het meest geprogrammeerd, met uitzondering van Paaspop en Pinkpop, waar hun aandeel juist iets afnam. Op Down The Rabbit Hole veranderde ruim een derde van het aanbod van rock naar elektronische muziek. Op Motel Mozaïque werd rock voor indie ingewisseld, en op Concert at Sea kreeg pop dit jaar meer de voorkeur boven americana. Het totale aandeel hiphop nam ook toe, maar dat is vooral te verklaren door de groei van hiphopfestival Woo Hah!. Toch was ook op festivals Paaspop en Zwarte Cross meer hiphop te zien en horen in 2022 dan de eerdere onderzochte jaren. Opvallend is  dat er op veel festivals een stuk mínder artiesten stonden, dat geldt voor zes van de elf. Zo ging Best Kept Secret van 129 artiesten in 2019 naar 85 artiesten in 2022, en op Paaspop ging de programmering van 238 naar 158 acts. Die twee festivals vonden wel vroeg in het seizoen plaats, toen de onzekerheid rond de coronacrisis groter was. Op festivals die later in het seizoen plaatsvonden, zoals Woo Hah!, Zwarte Cross en Into The Great Wide Open, stonden juist wat meer artiesten dan voor de crisis.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/16/deze-zomer-waren-meer-vrouwelijke-artiesten-op-de-festivals-te-zien-dan-ooit-2-a4142115
2022-09-16||Zeker tien doden door hevige overstromingen in Italiaanse regio Marken||Heftige regenbuien en overstromingen in de nacht van donderdag op vrijdag in de regio de Marken in Italië hebben aan minstens tien mensen het leven gekost. Vier mensen, onder wie een kind van acht jaar, worden nog vermist. Dat melden Italiaanse media.  Volgens Luigi D’Angelo van de regionale nooddienst viel ongeveer 420 millimeter regen in twee of drie uur tijd. Hierdoor kwamen de straten van verschillende steden in de provincies Ancona en Pesaro-Urbino onder water te staan. De gouverneur van de centraal gelegen regio Marken, Francesco Acquaroli, schrijft op Facebook dat het gaat om een „zeer ernstige meteorologische crisis”. Reddingsdiensten in de regio zijn op dit moment bezig mensen te redden en te evacueren. „Er is maximale inzet in het gebied”, aldus D’Angelo. Hulpdiensten proberen puin te verwijderen uit de straten en zijn op zoek naar overlevenden.||https://www.nrc.nl//nieuws/2022/09/16/zeker-tien-doden-door-hevige-overstroming-italiaanse-regio-marken-a4142113
2022-09-16||Publieke rouw gaat voor persoonlijke rouw, leerde het Britse koninklijk huis van Diana’s dood||De BBC toont nieuwe rouwrituelen rond de overleden koningin Elizabeth, zoals de koninklijke aandacht voor de bloemenzee en de 24-uurs livestream van de opbaring. Wat opvalt is dat de Britse koninklijke familie zo expliciet in het openbaar rouwt. Maar waarom eigenlijk?||https://www.nrc.nl//nieuws/2022/09/16/publieke-rouw-gaat-voor-persoonlijke-rouw-leerde-het-britse-koninklijk-huis-van-dianas-dood-a4142112
2022-09-16||‘Ik wilde een tattoo op de plek waar mijn tumor zit’||„Bij tattooshops denken veel mensen aan mannen met baarden en muziek van ZZ Top op de achtergrond. Nee. Bij ons is iedereen welkom en wordt iedereen netjes behandeld. We waren met zijn drieën toen ik de shop in Apeldoorn begon, er werken nu negen man. En nog is de vraag groter dan het aanbod.  Matthew Luhukay (40) , zoon van een „oude hippie”, heeft sinds vijf jaar een tattooshop in Apeldoorn. Zijn eerste tattoo zette hij op zijn twaalfde – bij zichzelf. Een L op zijn been, van Luhukay. „Ik ben christelijk opgevoed. Mijn vader preekte bij de Pinkstergemeente in Vaassen. Ik had twee oudere zussen, een warm nestje. Ik was ook veel in de Molukse wijk bij de familie van mijn vader. Maar ik deed altijd alles alleen. Iedereen hield van voetbal, ik ging skaten. Voor mijn gevoel was ik bij de Molukkers geen Molukker omdat ik een halfbloed ben, bij Nederlanders geen Nederlander omdat ik halfbloed ben. Ik vond het leuk om als een einzelgänger overal tussendoor te gaan. „Op mijn veertiende overleed een van mijn zussen. Plotseling, door een hersenbloeding. Ik was heel goed met haar. Ze was rebels, ik zocht zelf ook graag de grenzen op. Het doet veel met je, maar je weet als jongetje van veertien niet hoe je het moet uiten. Mijn ouders waren verdrietig, mijn andere zus had net een relatie, ik ben gaan feesten. Met pilletjes. Die brachten me in een euforie, zodat ik niet aan mijn sores hoefde te denken. „Mijn mbo-opleiding maakte ik niet af. Ik ben gewoon gestopt en met mijn studenten-ov heel Nederland door gaan reizen. Met de boterhammen in mijn tas die ’s ochtends voor me waren gesmeerd. Mijn ouders kwam er pas maanden later achter, door een telefoontje van school. Ze waren echt boos. Dan heb je weer even een reality check, maar ik was het zo weer vergeten.  „Feesten en drugs, jarenlang was dat mijn leven. Ik nam xtc, speed, mdma, ketamine, ghb, angel dust, alles. Af en toe draaide ik ergens als dj, ik drumde. Ik raakte een beetje op het foute pad. Gezeten heb ik nooit. Mijn ouders hadden al een dochter verloren, ze mochten geen telefoontje krijgen van de politie dat ik was opgepakt, of dood. Ik kijk er niet met trots op terug. Maar ik moet eerlijk zeggen: ik heb wel genoten van die tijd. Ik had nergens angst voor omdat de drugs het overnamen.  ‘Op mijn 27ste begon een nieuwe, rare periode. Ik kwam erachter dat er een tumor in mijn hoofd zit. Goedaardig, maar op een verkeerde plek. Als hij zou gaan groeien zou het afgelopen zijn. Hij is eenmalig bestraald, drie kwartier tot een uur, zodat er littekenweefsel omheen kwam. Je krijgt een kooitje op je hoofd geschroefd en ligt vastgebonden op een tafel omdat je geen millimeter mag bewegen. Na anderhalf jaar was de tumor gestopt met groeien. Ik hoef nog maar eens in de vijf jaar op controle. Door de tumor ben ik doof aan mijn linkeroor en heb ik een evenwichtsstoornis. Ik heb ook een piep en suis in mijn oor omdat er een zenuw beschadigd is. Maar daar kan ik goed mee omgaan. „De tumor maakte dat ik dacht: het is tijd om te stoppen met drugs. Ik besloot me te gaan richten op tatoeëren. Tekenen deed ik al mijn hele leven. Daar word ik rustig van. Ik heb het geleerd van mijn vader, die tekende voor zijn plezier. Hij maakte vooral letters, op spandoeken voor bedrijven. Mijn vader was een oude hippie, hij had getatoeëerde puntjes op zijn hand en een zwaard. Op mijn twaalfde heb ik stiekem mijn eerste tattoo gezet bij mezelf. Ik pakte naald en garen uit de naaidoos van mijn moeder, sterilon om te ontsmetten en zette een L op mijn been, van Luhukay. Buurjongens wilden ook een tattoo. Op mijn zestiende heb ik een tattoomachientje van iemand afgepakt. Dat gebruikte ik om geld te verdienen.  „Ik werd vader, ik kreeg een zoontje. De relatie met zijn moeder liep stuk. Ik was gaan gokken en dat ging van kwaad tot erger. Zozeer dat ik naar een afkickkliniek in Zuid-Afrika ben gegaan. Ik had alles opgegokt, tot en met de spaarrekening van mijn zoontje, toen twee. Ik dacht: zo’n vader wil ik niet zijn. Mijn ouders konden me financieel steunen. In Zuid-Afrika heb ik twee maanden een soort brainwash gehad. En traumatherapie. Ik wist niet dat ik met een probleem zat door het overlijden van mijn zus. Ik stond al jaren in de survivalstand. Mijn reflex was: omdraaien en weglopen. Ik merkte dat rust fijn was. Dat het goed is om dingen te verwerken.  „Mijn zoon is nu tien. Sinds zeven jaar heb ik een vriendin. Sinds vijf jaar heb ik de tattooshop. In 2018 werd ik tweede bij het tv-programma Ink Master, waarin tien tatoeëerders uit de Benelux tegen elkaar strijden. Ik doe alleen nog grote tattoos, zodat ik één klant per dag heb. De laatste tijd zeg ik tegen klanten: tussendoor kunnen we praten, tijdens het werk wil ik mijn focus helemaal op de tattoo. Dan kan ik me lekker afsluiten, in mezelf keren. Ik ben een allround tatoeëerder, ik doe bijna alle stijlen. Ik wil ernaartoe dat ik alleen nog mijn eigen stijl doe, daar geniet ik meer van. Dat ik mijn tekeningen maak zoals ik wil, en mensen naar me toe komen voor wat ik maak. „Ik wilde een tattoo ter herinnering aan mijn tumor, op de plaats waar hij zit. Eerst dacht ik aan kruisjes of schroeven maar dan lijk je zo’n Frankenstein-freak. Het is een zwaardje geworden. Dat hoort bij ‘strijd’, mijn zoon is bezig met zwaarden en mijn zaak heet Black Sword Tattoo Shop. Pas achteraf bleek dat al mijn ooms ook ergens een zwaardje hebben.”||https://www.nrc.nl//nieuws/2022/09/16/ik-wilde-een-tattoo-op-de-plek-waar-mijn-tumor-zit-a4142111
2022-09-16||Schiphol gaat het aantal reizigers de komende weken verder beperken||Schiphol gaat het aantal vertrekkende reizigers nog verder beperken vanwege een gebrek aan beveiligers. Dat heeft de luchthaven vrijdag bekendgemaakt. Gemiddeld kunnen dagelijks - tot in ieder geval eind oktober - ruim negenduizend reizigers minder vertrekken vanaf Schiphol.  Volgens de luchthaven hebben beveiligingsbedrijven minder beveiligers beschikbaar gesteld dan van tevoren werd beloofd. Om de veiligheid van de passagiers en medewerkers alsnog te kunnen waarborgen, moeten de reizigersaantallen volgens operationeel directeur Hanne Buis omlaag. Hoeveel vluchten moeten worden geannuleerd, is nog niet bekend.  In september zouden aanvankelijk dagelijks 67.500 reizigers vanaf Schiphol vertrekken en in oktober 69.500. Die aantallen stelt Schiphol nu bij naar 54.500 per dag in september en 57.000 in oktober. Vanwege personeelstekorten werd al eerder tot eind augustus een ‘daggrens’ ingesteld voor het aantal vertrekkende reizigers. Het aantal passagiers moest toen per dag met 13.500 reizigers worden verminderd. Vliegmaatschappij KLM noemt het „teleurstellend” dat Schiphol opnieuw deze maatregel neemt. Het bedrijf voorziet „verstrekkende gevolgen” voor „onze passagiers, collega’s en de reputatie van Schiphol en daarmee KLM”. Verder verwacht de vliegmaatschappij de komende dagen meer duidelijkheid over de exacte gevolgen van de nieuwe reizigersbeperkingen. ||https://www.nrc.nl//nieuws/2022/09/16/schiphol-gaat-het-aantal-reizigers-de-komende-weken-nog-meer-beperken-a4142109
2022-09-16||Het Uur met Esther Perel|| In de beslotenheid van haar spreekkamer zag Esther Perel koppels in al hun kwetsbaarheid: soms vastberaden om de boel te redden, soms boos en bedrogen. Haar ervaring deelde ze in boeken en podcasts, wat haar de bekendste relatie-therapeut ter wereld maakte. Pieter van der Wielen spreekt haar over de rol van erotiek en hoe dat anders is dan seks, moderne liefde en de emancipatie van de man.||https://www.nrc.nl//nieuws/2022/09/16/het-uur-met-esther-perel-a4142108
2022-09-16||Opinie | De verrommeling van het land is een keuze||Waarom eindigen we met een hotel in Tubbergen? En hoe kan het dat de opvang van asielzoekers overloopt in bestuurlijke dwang? Die uitkomst is voor niemand goed: niet voor vluchtelingen die zich onveilig voelen in zo’n omgeving, en niet voor bewoners die merken dat over hun hoofden wordt besloten en vervolgens met omgekeerde vlaggen de buitenwereld op afstand willen houden. Hier zijn oorzaak en gevolg nu eens niet moeilijk te herkennen, al lijkt in de wirwar van debat en beleid iedereen zo langzamerhand het overzicht kwijt. Dan horen we: dit is zo’n moeilijke kwestie, er zijn geen gemakkelijke oplossingen. Maar het gaat om chaos die voorkomen had kunnen worden. En de asielkwestie staat niet op zichzelf. Paul Scheffer schreef onder meer Het land van aankomst (2007), Immigratie in een open samenleving (2018) en De vorm van vrijheid (2018). Hij is lid van de staatscommissie Demografische Ontwikkelingen 2050.  Het is eenvoudig: volgend jaar zal de Nederlandse bevolking sinds 2000 met zo’n twee miljoen mensen zijn gegroeid, een groei die de laatste tien jaar vooral aan migratie is toe te schrijven. Kijken we naar het gemiddelde migratiesaldo (immigratie minus emigratie) sinds 2000, dan zien we dat in de jaren nul het jaarlijkse saldo 11.000 was – dat was verhoudingsgewijs laag – en in de jaren tien 65.000. De laatste vijf jaar is dat gestegen naar 80 tot 110.000, met uitzondering van coronajaar 2020.  Daarbij gaat het om arbeidsmigratie, studiemigratie, gezinsmigratie en asiel. Kortom, de trend is verdere bevolkingsgroei, sneller dan werd verwacht. We kunnen die cijfers relativeren, toch is het migratiesaldo dit jaar hoger dan in enig ander jaar na 1945: in de eerste zeven maanden 131 duizend. Die toename is vooral toe te schrijven aan de komst van vluchtelingen uit Oekraïne, die een andere juridische status hebben dan asielzoekers. De regering voelt zich overvraagd, maar de problemen zijn van eigen makelij. De woningbouw hinkt immers al jarenlang achter de bevolkingsgroei aan. Die nalatigheid heeft bijgedragen aan een tekort van meer dan 350.000 woningen. En dus stromen statushouders niet door naar reguliere huisvesting. Met als resultaat dat mensen in treurige omstandigheden worden opgevangen en er niets anders lijkt over te blijven dan bestuurlijke dwang. In beleidskringen wordt dat omschreven als een complexe werkelijkheid. En natuurlijk is de wereld complex, maar iets zegt me dat de wereld eigenlijk altijd al ingewikkeld was. Lees de mooie biografieën van Erasmus en Willem van Oranje die vorig jaar verschenen. Dat waren verwarrende tijden waarin kerkscheuring, oorlog en armoede voor ontwrichting van het dagelijks leven zorgden. Laten we het perspectief eens kantelen: misschien is deze tijd wel minder ingewikkeld dan we denken. Of beter nog, misschien is veel van de complexiteit veroorzaakt door politici en beleidsmakers die de mantra zingen van een wereld waarin een opeenstapeling van internationale crises het nieuwe normaal is.  Let er straks maar eens op bij de debatten op Prinsjesdag: de parlementaire lucht zal weer zwanger zijn van de ‘complexiteit’. Er zou een ideeëngeschiedenis te maken zijn van het gebruik van dat begrip. Maar ook zonder dat kan de opkomst van de complexiteit in verband worden gebracht met de neergang van de maakbaarheid. Sturing door overheden werd meer en meer gezien als hoogmoed. Het omslagpunt moet ergens in de jaren tachtig zijn geweest – de jaren waarin een nieuw liberaal zelfbewustzijn zich breed maakte. Weinigen gingen zo ver als de president die zei dat de overheid het probleem was en niet de oplossing, maar zijn woorden resoneerden wel. En hetzelfde gold voor de premier die zei „there is no such thing as society”. Dat klonk bruut, maar haar idee dat mensen niet de samenleving de schuld moesten geven van hun problemen vatte de tijdgeest wel samen.   Het waren niet toevallig ook de jaren waarin de ontgrenzing van de wereld een hoge vlucht nam. Met de opening van China, India, Rusland en Brazilië in de jaren tachtig en negentig ontstond een wereldomspannende markt van goederen, mensen, kapitaal en informatie. En met de toenemende vervlechting over grenzen heen moest het sturende vermogen van overheden vooral niet worden overschat. Zo droeg de globalisering bij aan het idee dat de overheid beter kon terugtreden om de markt alle ruimte te geven. Met als gelukkige bijkomstigheid dat toenemende onderlinge afhankelijkheid als vanzelf zou bijdragen aan meer vreedzame verhoudingen in de wereld. Want wat was er irrationeler dan oorlog wanneer je door handel, communicatie en mobiliteit zoveel gedeelde belangen hebt? Dat naïeve geloof in de vredestichtende werking van globalisering heeft onder meer de Duitse regering ertoe aangezet om een grote afhankelijkheid van Rusland na te streven. Hetzelfde is gebeurd met China: grote economische verwevenheid zou dat land op het spoor van verantwoordelijkheid en liberalisering zetten. We weten hoe het is gelopen.  Het was in de beginjaren van deze nieuwe globalisering dat met de neergang van het geloof in maakbaarheid een ander geloof opkwam, het geloof in complexiteit. Natuurlijk bestond dat denken al eerder – het heeft een respectabele achtergrond in de systeemtheorie – maar het gebruik ervan heeft in bestuurlijke kring de afgelopen decennia een steeds hogere vlucht genomen. Dat begrip is in veel opzichten een vluchtheuvel voor degenen in het openbaar bestuur die vooral bezig zijn met crisismanagement en de boel bij elkaar houden. Ik ben wel de laatste om te denken dat zulke zaken niet wezenlijk zijn voor politici en bestuurders. Ze hollen immers van het ene naar het andere brandje. En het is niet moeilijk om toekomstbeelden op te roepen van klimaatverandering, pandemieën, uitdijende oorlogen en vluchtelingenstromen.  De regeerperiode van Mark Rutte als premier van het meest geglobaliseerde land ter wereld is gemarkeerd door grote internationale gebeurtenissen: de kredietcrisis, de vluchtelingencrisis, de coronapandemie, de oorlog in Oekraïne en de energiecrisis. Met weinig binnenland hebben we nu eenmaal erg veel buitenland en dus zijn improvisatie en aanpassing aan de orde van de dag. Er bestaat niet echt  een idee en daarom  slaat iedereen aan  het improviseren  Toch is dat niet meer dan de halve waarheid. De geschiedenis van ons land leert dat aanpassingsvermogen altijd hand in hand ging met een sterk ordeningsstreven. Onderzoek in de westerse wereld laat zien dat open economieën tamelijk omvangrijke overheden hebben voortgebracht. De reden is eenvoudig: een samenleving die zich niet beschermd weet tegen de schokken die openheid met zich meebrengt, zal zich gaan afsluiten. Daarom heeft dertig jaar ontkenning van maakbaarheid nogal afbreuk gedaan aan de weerbaarheid van democratieën. Want het is wel zeker dat wanneer liberalen niet langer geloven in maakbaarheid meer autoritaire stemmen er mee aan de haal gaan. Dan eindigen we met een president die als motto heeft: „I am going to build a wall. It’s going to be a great wall.” Wanneer in het politieke en bestuurlijke midden geen bewuste vormgeving meer tot stand komt – een knieval voor complexiteit maakt dat immers onmogelijk – dan gedijen de ruwe stemmen die goedschiks of kwaadschiks hun eenvoud achter muren willen doorduwen. Waar het midden verpietert zal de behoefte aan richting de vorm aannemen van populisme. Zo heeft de neergang van de maakbaarheid bijgedragen aan toenemende complexiteit. Een overdreven geloof in de onzichtbare hand van de markt leidt ertoe dat veel zaken nu vastlopen. Kijk maar naar het tekort aan woningen of de stikstofcrisis. Allemaal problemen die veroorzaakt zijn door overheden die de regie uit handen geven en geen oriëntatie bieden aan burgers. Die houding wordt overigens breed gedeeld: wie denkt dat een kabinetscrisis ons verder gaat helpen, moet eens goed naar de versplinterende oppositie kijken. Daar komen ook geen richtinggevende ideeën vandaan. Vandaar het pessimisme dat je overal tegenkomt: het geloof in parlement en regering is momenteel niet groot. In politiek en bestuur wint het proces het al te vaak van de inhoud. Dat wordt wel gezien: er moet toch iets zijn voorbij het crisismanagement, voorbij het regeren dat tot reageren is verworden? Want in een tijd die zo in beweging is bestaat onmiskenbaar behoefte aan richting, ook al weten we dat in een democratie ideeën over de toekomst altijd in meervoud worden geschreven. We kunnen inspiratie putten uit een traditie van ruimtelijke ordening in ons land – een traditie die de laatste decennia is verwaarloosd. In zijn essay over de toekomst van Nederland ziet de vorige Rijksbouwmeester, Floris Alkemade, nieuwe mogelijkheden: „Onze tijd biedt een even urgente als unieke kans om van richting te veranderen. Daarvoor zal de blik niet alleen op de wereld gericht moeten zijn, maar ook op onszelf. Wie willen we eigenlijk zijn?” Alkemade dringt aan op een gesprek over de inrichting van Nederland. Nu wordt dagelijks 8,2 hectare open ruimte zonder veel regie volgebouwd met woningen, wegen, zonneparken of opslagloodsen: „Iedere dag een gebied zo groot als een strook van een kilometer lang bij 82 meter breed.” Wie door het land reist ziet het gebeuren. Hij is lang niet de enige die zich zorgen maakt over deze zelf veroorzaakte verrommeling, die de stand van het land aardig samenvat. Dat raakt aan de omgang met bevolkingsgroei. We hebben geen doordachte beelden bij gematigde of juist snellere groei – wat levert op langere termijn betere uitkomsten op? Aan die vraag komen we nooit toe, want lang was de overheersende gedachte dat zulke ontwikkelingen niet te beïnvloeden zijn. Dat is aan het veranderen. Het gesprek over de bevolkingsgroei gaat over de gevolgen voor de arbeidsmarkt, de huisvesting, ruimtelijke ordening, en over nog veel meer. Al die afwegingen helpen bij het nadenken over de toekomst van het land. En zoals altijd gaat het daarbij om de mensen achter de cijfers én om de cijfers achter de mensen.  Een voorbeeld. Tussen het lage en hoge migratiescenario in de studie Bevolking 2050 in beeld zit een verschil van drie miljoen mensen: 17,6 versus 20,6 miljoen. In dat laatste scenario komen er tot midden van deze eeuw 1,9 miljoen huishoudens bij. En al die mensen moeten ergens wonen. Het is werkelijk geen hogere wiskunde. Misschien is de slotsom dat zo’n ruime bevolkingsgroei een wenkend perspectief is. Dan moet duidelijk zijn hoe en waar zoveel kan worden gebouwd.  Gaan we nieuwe steden uit de grond stampen? Of vooral bestaande steden verdichten en uitbreiden? Hoe zit het met de wegen en het spoor, met het onderwijs en andere publieke voorzieningen? Er bestaat niet echt een idee en daarom slaat iedereen aan het improviseren. We zien die ontwikkeling in het klein op de universiteiten die na een paar decennia ondoordachte internationalisering (lees verengelsing van het onderwijs) het even niet meer weten. Niet alleen staat de kwaliteit van het onderwijs onder druk, ook loopt de huisvesting van al die internationale studenten vast. Na jarenlang een ondoordacht verdienmodel te hebben gevolgd, klinkt nu ineens de roep om quota. In mijn hoopvolle momenten zie ik mensen met heel verschillende disciplines rond de kaart van Nederland zitten. Ze praten over de wenselijke en over de mogelijke ontwikkeling van het land. Niet geleid door controle en kramp, maar juist door vormgeving en verbeelding. Ze laten zich inspireren door Alkemade: „Een goed ontworpen beeld kan een onweerstaanbaar verlangen naar verandering oproepen.” En zie, langzaam keert het tij: de terugkeer van een ministerie van ruimtelijke ordening is een begin. Voorzichtig wordt weer gesproken over regie en maakbaarheid. De woelingen van de afgelopen jaren, de kredietcrisis en de coronapandemie voorop, leren dat juist in zulke omstandigheden een beroep wordt gedaan op overheden – of dat nu lokale, nationale of Europese overheden zijn.  De omgang met het klimaatvraagstuk laat zien dat het kan. Een gevoel van urgentie leidt ertoe dat een richting is gekozen. Heldere normen over uitstoot worden geformuleerd. Dan komt de polder in beweging en blijken veranderingen mogelijk die niet smoren in een alom beleden complexiteit. We kunnen in het denken over sociale duurzaamheid wel iets leren van deze omgang met ecologische duurzaamheid.  Een begin zou zijn om het woord complexiteit een tijd uit beleidsnota’s te verbannen. Ik ben ervan overtuigd dat het gebruik ervan niet bijdraagt aan een antwoord op de vraag: hoe willen we dat ons land zich in de komende twintig jaar ontwikkelt? Laten we onder woorden brengen wat we willen, dan pas weten we hoe groot de afstand is tussen wat we willen en wat we kunnen. Een bijkomend voordeel: dan eindigen we niet in Tubbergen.||https://www.nrc.nl//nieuws/2022/09/16/de-verrommeling-van-het-land-is-een-keuze-a4142107
2022-09-16||De rij voor Queen Elizabeth is te lang en gaat zes uur dicht||De rij voor Westminster Hall in Londen, waar Queen Elizabeth II opgebaard ligt, is te lang en daarom mogen er de komende zes uur lang geen mensen meer bij aansluiten. Dat heeft het Britse ministerie voor Digitale Zaken, Cultuur, Media en Sport vrijdag bekendgemaakt. Het ministerie verontschuldigt zich voor „eventueel ongemak”.  De stoet van mensen die afscheid willen nemen van Elizabeth reikt momenteel tot Southwark Park, op zo’n acht kilometer van Westminster Hall. De gemiddelde wachttijd is volgens de BBC ongeveer veertien uur. Volgens het ministerie heeft het park zijn „capaciteit bereikt” en mogen daarom zes uur lang geen mensen meer aansluiten. De sluiting ging iets voor 10.00 uur Britse tijd (11.00 uur Nederlandse tijd) in. ||https://www.nrc.nl//nieuws/2022/09/16/de-rij-voor-queen-elizabeth-is-te-lang-en-gaat-zes-uur-dicht-a4142090
2022-09-16||Vol vuur zingt Wende het publiek naar het licht||Op ongeveer driekwart van de voorstelling doet Wende zichzelf een belofte. In een breekbaar lied neemt ze afscheid van het kind dat ze niet wil, van de slaapliedjes die ze niet zal zingen, de verhaaltjes die ze niet gaat voorlezen, van de kleine handjes die er niet zullen zijn. En ze belooft zichzelf daar oké mee te zijn, geen spijt te krijgen. Ja, het is haar eigen keuze om geen kinderen te krijgen, en daar staat ze achter, maar dat neemt niet weg dat ze afscheid moet nemen of erom kan rouwen. „Goodbye to that story, it was never mine to tell.” Wende Snijders maakte het theaterconcert The Promise (The Song Project) bij het prestigieuze theater The Royal Court in haar geboortestad Londen. Daar vroeg ze vijf vrouwelijke toneelschrijvers (E.V. Crowe, Sabrina Mahfouz, Somalia Nonyé Seaton, Stef Smith en Debris Stevenson) om liedteksten voor haar te schrijven. Ze gaf hun grote vragen mee, vertelt ze bij aanvang in een korte proloog, vroeg om de verklanking van bijvoorbeeld moed, eenzaamheid of moederschap en zette zelf (in samenwerking met Isobel Waller-Bridge) hun teksten op muziek.  Het leverde een reeks aan parels van theaterliedjes op: compacte toneelmonologen op muziek, waarin krachtige personages breken of breekbare personages kracht en houvast vinden. Vaak roerend en vol vuur, en hier en daar met een geestige toets, zoals in ‘Lonely Bitch’ – over een vrouw die haar eenzaamheid gretig omarmt als onderdeel van haar identiteit. Later doorbreekt ze samen met het publiek, in een ontwapenende meezinger, de façade van perfect moederschap: „I’m not a good mother, I’m not a bad mother, I’m a good enough mother, and that’s good enough for me.” Ze wordt begeleid door Midori Jaegar (cello), Nils Davidse (toetsen) en Louise Anna Duggan (drums), die soms speels tegenkleur bieden aan de woorden, of Wende bijstaan in haar energie en haar zo tot grote hoogtes stuwen. Omringd door toeschouwers – waarvan een deel ook op het podium zit, waardoor de grote zaal van Internationaal Theater Amsterdam toch aanvoelt als intieme setting – wordt de speelvloer een piste voor pijn, woede, hoop en kracht. Wende boog op haar geweldige stem die heen en weer schiet tussen alle registers – van warme dieptes tot breekbare hoogtes, van aftastend fluisterzingen tot genereuze doortastendheid – en haar fysieke energie die barst van theatraal bombast. Ze maakt zich klein en kwetsbaar achter de piano als ze zingt „I only stick my head out when it rains”, maar later gooit ze zich over de benen van toeschouwers of klimt ze boven op de vleugel.  De liederencyclus opent met een nummer over duisternis, waarin de aantrekkingskracht van het onbekende wordt onderzocht. Dat onbekende komt later terug, nu niet als iets waar je schuchter omheen hoeft te dansen, maar waar je vol in moet duiken: het is tenslotte de enige route die voor ons ligt: „Let’s jump into the unknown, because there’s nowhere else to go.” Zo zingt Wende het publiek richting het licht, dat uiteindelijk letterlijk gloort achter de toeschouwers. „It’s not light yet, but it’s getting there.”  The Promise (The Song Project), door Wende / Royal Court Theatre. Gezien: 15/9, Internationaal Theater Amsterdam. Daar t/m 18/9. Inl: wende.nu 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/16/vol-vuur-zingt-wende-het-publiek-naar-het-licht-a4142088
2022-09-16||Aan Oekraïne maakt Xi het liefst geen woorden vuil|| De Russische president Vladimir Poetin zat een beetje ineengedoken tegenover zijn Chinese collega Xi Jinping, toen de twee elkaar donderdag ontmoetten in de Oezbeekse stad Samarkand tijdens een top van het regionale samenwerkingsverband SCO.  Hij las zijn teksten op van een stapeltje witte kartonnen kaartjes. „We veroordelen provocaties die in scène zijn gezet door de Verenigde Staten en hun satellieten in de Straat van Taiwan”, zo begon hij. „We waarderen het evenwichtige standpunt van onze Chinese vrienden over de crisis in Oekraïne", zei hij. En: „We begrijpen jullie vragen en zorgen in dit verband.” Daarmee kwam er opeens een heel andere Poetin in beeld dan de man die een week eerder in Vladivostok nog zo’n donderpreek tegen het Westen hield. Die Poetin leek voor niemand bang, maar tegenover Xi leek hij meer op een schooljongen die zijn excuses moet maken aan de bovenmeester.  Toch heeft China nooit in het openbaar bekendgemaakt dat het „vragen en zorgen” heeft over Oekraïne. China heeft Rusland ook nooit in het openbaar veroordeeld voor de inval. Xi stond er allemaal boven. Hij maakte in zijn antwoord aan Poetin  geen woord vuil aan Oekraïne. Ook in het officiële verslag van de ontmoeting dat het Chinese ministerie van Buitenlandse Zaken maakte, stond niets over de hele oorlog.  Het Chinese journaal ging die avond nog een stapje verder: daar waren de volle 55 minuten van de uitzending gewijd aan Xi’s bezoek aan de regio, en werd de topontmoeting tussen Xi en Poetin in het geheel niet gemeld. Ook op sociale media bleef het opvallend stil, al waren daar wel korte officiële berichten over de top te vinden. Maar vaak mochten mensen daar geen commentaar onder achterlaten. kennelijk om een binnenlandse discussie over de oorlog in Oekraïne te vermijden. „China zal samenwerken met Rusland om hun verantwoordelijkheden als grote landen te vervullen, en een leidende rol spelen bij het injecteren van stabiliteit in een wereld vol verandering en ordeloosheid”, zei Xi wel tegen Poetin. Dat geeft meteen aan waar het Xi uiteindelijk om gaat: hij wil een zo breed mogelijke coalitie sluiten om de Amerikaanse „wereldhegemonie” op den duur te kunnen vervangen door een alternatieve internationale orde. Een orde onder leiding van China dan natuurlijk. Als lid van een dergelijke coalitie is Rusland zeker welkom. Want: „Zowel Rusland als China staat voor een gelijkwaardiger en redelijker internationale orde, en geeft zo het goede voorbeeld in internationale betrekkingen”, aldus de verklaring van het Chinese ministerie van Buitenlandse Zaken. Wat daarbij prettig is, is dat Rusland minstens zo anti-Westers is als China. Achter de schermen toont China wel degelijk begrip voor de Russische invasie En China toont achter de schermen wel degelijk begrip voor de Russische invasie. Li Zhanshu, China’s derde man, sprak vorige week met vertegenwoordigers van de Doema, het Russische parlement.  Toen zei hij dat „de VS en de NAVO Rusland precies op zijn drempel klem hebben gezet. Daarbij stond de nationale veiligheid van Rusland en het leven en de veiligheid van het volk op het spel”, aldus Li. „Onder die omstandigheden heeft Rusland teruggeslagen”. De opmerkingen van Li zijn alleen nooit door China naar buiten gebracht. Ze kwamen alleen aan het licht doordat de Russische zender Doema TV er opnames van maakte. Het geeft wel aan in wat voor spagaat China zit. Tegenover het Westen wil China zich het liefst zo min mogelijk uitspreken over de oorlog met Oekraïne. Dat is vooral om de eigen economische relatie met de VS en de EU niet te schaden: die zijn voor China nog steeds verreweg het belangrijkst en het meest omvangrijk.  Maar China wil Rusland wel genoeg steunen om Poetin in het zadel te houden. Dat is extra belangrijk nu Poetin in rap tempo terrein verliest in Oekraïne. Want komt er na een eventuele val van Poetin weer iemand aan de macht die pro-Chinees is? Of wordt Rusland dan meer pro-Westers? Dat laatste zou voor China een groot strategisch verlies zijn.||https://www.nrc.nl//nieuws/2022/09/16/aan-oekraine-maakt-xi-het-liefst-geen-woorden-vuil-a4142087
2022-09-16||Afgelopen jaren 35 asbestincidenten bij Tata Steel||Afgelopen vijf jaar is op 35 verschillende momenten asbest aangetroffen in de fabrieken van Tata Steel. Dat bevestigt een woordvoerder van het bedrijf in IJmuiden aan NRC, na berichtgeving van het Noordhollands Dagblad. In totaal maakte Tata bij die momenten 1.825 registraties van mogelijk aan asbest blootgestelde fabrieksarbeiders. „Asbest is iets wat continu onze aandacht vereist”, zegt het bedrijf. Tata benadrukt dat zich in de dertien fabrieken geen open asbestbronnen bevinden. Vaak vonden arbeiders het gevaarlijke materiaal tijdens storings- en onderhoudswerkzaamheden. Dan zit het bijvoorbeeld in een oude motor of in een brandwerende wand, aldus de woordvoerder. Sinds 1993 is het in Nederland niet meer toegestaan asbest in producten te verwerken. Blootstelling aan asbest kan leiden tot verschillende vormen van kanker, die zich soms pas jaren later openbaren. Hoeveel personen precies aan asbest werden blootgesteld, hoe schadelijk dit was, dat kan het bedrijf niet zeggen. Dat er afgelopen vijf jaar 1.825 registraties werden gemaakt, betekent niet dat 1.825 personen aan asbest werden blootgesteld: de kans is volgens Tata aannemelijk dat sommige mensen vaker op de lijst staan. Daarnaast wordt bij een asbestincident iedereen in de ruimte geregistreerd, los van de grootte van de ruimte, of de afstand tot de bron. Tata registreert mogelijk aan asbest blootgestelde arbeiders voornamelijk „uit voorzorg”. De registratie komt in het medisch dossier terecht en die gegevens worden tientallen jaren bewaard. „Als iemand uiteindelijk kanker krijgt, kan het dossier worden nageslagen”, legt de woordvoerder uit. Om zeker te weten of iemand daadwerkelijk aan asbest is blootgesteld, moeten direct huidmonsters worden afgenomen. Dat is volgens Tata „niet te doen”.||https://www.nrc.nl//nieuws/2022/09/16/afgelopen-jaren-35-asbestincidenten-bij-tata-steel-a4142085
2022-09-16||Walgelijke beelden. Schokkend. En ik bleef maar kijken||Een gesneuvelde soldaat in een uitgebrande tank. Dat was het eerste beeld dat ik zag van de oorlog in Oekraïne. Het verscheen zomaar op mijn Twittertijdlijn tussen grapjes van wannabe-comedians en advertenties voor flitsbezorgers. Het schokte mij, dat verkoolde lichaam, onherkenbaar verminkt, maar onmiskenbaar menselijk. In de reacties reageerden mensen woedend, walgend. Poetin werd naar verschillende hellen verwezen.  Ik voelde vooral schaamte. Er was namelijk een tijd dat ik  beelden zoals deze bekeek uit  interesse. Niet uit empathie (‘het is goed mij bewust te zijn van het leed in de wereld’) maar omdat het een macabere, schaamtevolle behoefte bevredigde.  Kennelijk was er een oorlog voor nodig om mij te doen afvragen: waarom deed ik dat? Erover schrijven is denk ik de enige manier om die vraag écht te beantwoorden. Het is namelijk makkelijk om jezelf voor de gek te houden, maar een scherpe lezer prikt daar doorheen.  Daarbij: bestaat er een betere straf, voor iemand die publieke vernedering misbruikte voor eigen interesse, dan publieke vernedering? Of all places… het begon in Oegstgeest, lang na Wolkers en zo’n vijftien jaar voordat vluchtelingen niet door de villawijk mochten lopen.  Oegstgeest was (en is) een dorp voor de hogere middenklasse. Veel jonge gezinnen, allemaal met twee kinderen, twee auto’s, en een huisdier dat niet al te veel zorg behoeft. Basisscholen en speeltuinen, genoeg groen. Een gated community zonder hekken.  Echte problemen werden buitengehouden of gefilterd door ouders en het Jeugdjournaal. Af en toe ging een koppel in de straat scheiden. Dan verscheen er een te-koopbordje bij hun huis. Binnen een maand werden ze vervangen door een nieuw, bijna demonstratief gelukkig stel – alsof het cellofaan net van ze afgescheurd was.  De realiteit zou inbreken op het moment dat de kredietcrisis voelbaar werd, maar dat was later.  Ik was tien, het was 2007. Mijn vrienden, drie jongens uit de buurt, waren enkele jaren ouder. Het waren straatgenoten, gelegenheidsvrienden. Samen rebelleerden we op de gebruikelijke manieren: vuurtjes stoken, kneedgummen stelen, naar de pornozender op tv (met gekraakt kinderslot) kijken. En we bekeken dingen op het internet waarvoor we gewaarschuwd werden. Walgingsentertainment.  Hoe schokkender hoe beter. Je had Happy Tree Friends – een cartoon over Disney-achtige bosdiertjes die elkaar vermoordden. Two Girls One Cup, een Braziliaanse coprofiliefilm (coprofielen raken seksueel opgewonden van ontlasting) – misschien kent u het onder de officiële titel: Hungry Bitches.  Nobrain.dk was een website waar een pornoscène tussen twee hoogbejaarde mannen eindeloos herhaald afgespeeld werd. Je kon het niet wegklikken en moest je computer uitzetten om het te stoppen. De uitdaging was om iemand de website te laten bezoeken in de schoolbibliotheek. En er was One Guy, One Jar, een video van een man die een jampot in zijn anus stopt; de pot breekt en de scherven moeten een voor een ‘geëvacueerd’ worden.  Dit type video’s bekijken, begon  als trend onder pubers, maar al snel werd het mainstream. Op YouTube stonden reactievideo’s: mensen die One Guy, One Jar voor het eerst keken. Bij radioshows werden beroemdheden uitgedaagd Two Girls One Cup te kijken. Ze reageerden lachend, handen voor de ogen.  Wij keken zelden met minder dan drie man, zeker niet alleen. De reden was simpel: het verbroederde.  Het ervaren van een sterke emotie in groepsverband verbindt.   Belangrijker nog was dat het met een dunne bezetting te intiem zou worden. Zonder groep om elleboogstootjes mee uit te wisselen, en gejoel om je eigen reactie in te verstoppen, ben je gedwongen aandacht te geven aan de hoofdpersonen van de filmpjes. Zoals de man die wellicht blijvend letsel overhield aan zijn stunt met de jampot. Je zou moeten nadenken over wat je voelde bij dat filmpje, en waarom. Voor een gedragspsycholoog zouden die pubers achter de computer, met stuiterende harten, een mooi studieobject vormen. Maar voor een tiener zelf was het een moeilijk koord om op te dansen. Je mocht niet te emotioneel reageren, dan was je een pussy. Als je te aandachtig keek,  was je een psycho. Vertoonde je de geschikte combinatie van walging en doorzettingsvermogen? Dan hoorde je erbij. Ik kijk er nu op terug als een soort rite de passage.   Maar het werd tegelijk meer dan dat, althans voor mij. De oudste jongen in onze groep was Chesney, tevens hofleverancier van shockcontent. Hij was de jongen met een voetbalshirt en een strafblad. In een wereld van halflang haar was hij de enige met een crewcut – een kort kapsel dat oogde als strafmaatregel. Drie jaar later gooide hij een kuikentje dood tegen de grond naast de tafeltennistafels bij het F. B. Hotzplein. Daarna spraken we elkaar niet meer. Maar nu was hij nog mijn gelegenheidsvriend. En hij had een nieuw filmpje.  Walging is een uiting van ons ongemak met onze sterfelijkheid De titel luidde ‘Kneusje wil duiken’. We zagen hoe een groep jongens van een vijftien meter hoge balustrade bij een meer duikt. Eerst zien we een succesvolle poging. Dan komt het ‘kneusje’ uit de titel. Hij duikt van de balustrade, maar glijdt weg. Het is een val van een seconde, voordat hij met zijn hoofd op de scherpe rand terechtkomt. Een wolk van bloed in het water.  Het filmpje gaat verder. Er is een beeld van het ‘kneusje’ in het ziekenhuis. Een verpleegkundige houdt de twee helften van zijn gezicht bij elkaar. In de reacties vermeldt iemand dat hij twee dagen later  overleed.  Kijkend, met mijn vrienden, bewandelde ik de lijn tussen pussy en psycho adequaat, maar thuis trok de rook op. Slapeloze nachten, huilen in de douche. Enkele dagen later keek ik het filmpje opnieuw. Ditmaal thuis, alleen. Er was iets aan dat gevoel van walging dat mij niet meer losliet. Het filmpje staat mij nóg helder voor de geest – de kleur van de zwembroek, het bloed in het water.  De reacties eronder leidden naar andere shockvideo’s, hele shockwebsites. Het duurde niet lang voordat ik andere video’s bekeek. ‘Gore-websites’  waren niet moeilijker te vinden dan porno.  Rotten.com werd opgericht in 1996 – de slogan: ‘Pure evil since 1996’ – en plaatste foto’s van moorden en doden. Ogrish.com plaatste video’s van oorlogen en verkeersongelukken. BestGore, Necrobabes, Cutedeadboys… Voor elke denkbare gruwel is een website opgericht. Allemaal net onder het digitale wateroppervlak.  De populaire websites van toen zijn nu grotendeels opgedoekt. Rotten.com, bijvoorbeeld, stopte in 2012, na een stuitend aantal rechtszaken. ‘Kneusje wil duiken’ is inmiddels onvindbaar. Maar de webpagina’s die ik nog wel kan vinden zijn verontrustend, bloederig. Ik krijg de neiging mezelf te diagnosticeren. Het zou een uitweg zijn: onschuldig verklaard, ik kon er niks aan doen, want ik was gék. Is het psychopathie? Het verkrijgen van genoegen uit de pijn van anderen? Of is het fetisjisme? Necrofielen halen seksueel genot uit de dood, coprofielen uit ontlasting. Sadomasochisten kunnen (seksueel) plezier ondervinden van het leed dat zij zelf ervaren.  Maar ik  herken mij niet als fetisjist, noch  als psychopaat. Of is er misschien een spectrum en bestaat er een lightversie van een psychopaat? Ik heb altijd een interesse gehad in dood en geweld. Ik maakte al bloederige tekeningen op de basisschool: vechtende ridders, oorlog. Ik luisterde naar artiesten voor wie de dood hun grootste muze was, en downloadde films van David Lynch en David Cronenberg.  Ik probeerde ook te provoceren met die interesse, en zei dingen als: „Opwellend bloed uit een wond doet mij eigenlijk erg denken aan een ontluikende roos.”  Heel menselijk, die interesse, afhankelijk van wie je het vraagt. Freud schreef over een zogenaamde doodsdrift (mortido, destrudo), als tegenovergestelde van de levensdrift (het libido). Een drang naar vernietiging, van je omgeving en van jezelf. Freud vond hierin ook de verklaring voor masochisme. Bij het terugkijken van de filmpjes betrap ik mijzelf weer op het gevoel dat er íéts in te ontdekken valt. Dat als je lang genoeg kijkt en oplet tijdens het moment dat iemand het leven laat, je een fundamenteel geheim over het leven (en de dood) kan ontdekken.  Onzin. Het leed in de filmpjes is banaal: gruwelijkheid zonder diepgang. Het enige wat ik ontdekte, was hoe het klinkt als iemand een doodsklap krijgt. Elke betekenis die ik daaraan toedicht, is een leugen. En zelfs als ik er een betekenis in vind, waarom klik ik dan nog een video aan? Het is een excuus.  Nee, het is geen intellectuele zoektocht, het bevredigt een behoefte. Een behoefte om te walgen.  Hoewel walging een van de zes ‘basisemoties’ is, is er verrassend weinig onderzoek naar gedaan. We weten dat walging verschilt van andere emoties: ze komt alleen bij de mens voor en jonge kinderen ervaren het niet. Het is een cognitieve emotie. Een geur, aangezicht, of geluid alleen is vaak niet genoeg om te doen walgen. Walging ontstaat wanneer een nare geur wordt gekoppeld aan een nare bron, zoals een rottend stuk vlees.   Er zijn verschillende theorieën over het ‘waarom’ van walging. De meest geaccepteerde is dat we walgen om pathogenen te ontwijken. Open wonden, uitwerpselen en braaksel kunnen ziekteverwekkers bevatten. Walging is een noodrem, ze stopt je voordat je dat rottende vlees tóch in je mond stopt.   Maar die theorie omvat niet alles. Want waarom walgen we dan van dingen die ons niet ziek kunnen maken? Foto’s van dode mensen bijvoorbeeld?    De Britse filosoof Colin McGinn, schrijft in zijn boek The Meaning of Disgust dat we walgen van dingen die een stukje dood in het leven vertegenwoordigen. Het verklaart waarom we niet walgen van een skelet, tenzij er vlees en bloed (leven) bij zit. Walging is een uiting van ons ongemak met onze sterfelijkheid.  En dat ongemak zoeken we gek genoeg graag op. Psycholoog Paul Rozin noemt dit goedaardig masochisme. Van horrorfilms tot skydiven, van het lezen van een verdrietig boek tot het kijken naar je eigen ontlasting in het toilet. Goedaardig masochisme is het genieten van iets omdát het pijnlijk is. Het is het ervaren van iets gevaarlijks, zonder de existentiële risico’s ervan te omarmen.  Elk filmpje dat ik keek, had dat effect: een verslavende walging, die alles  naar de achtergrond terugdrong. Een krachtiger emotie bood mijn woonplaats Oegstgeest niet. Het is vergelijkbaar met de spanning die je voelt als er iets ongeplands gebeurt tijdens  een toneelstuk, als de hoofdrolspeler plotseling in de orkestbak valt. Een schokkende onderbreking van de betovering.  Gewone horrorfilms volstaan niet. Ze zijn te veilig, te nep. En zelfs chirurgievideo’s hebben, in ieder geval na een tijdje, niet meer dezelfde emotionele impact. Je desensibiliseert, je hebt  steeds meer nodig voor dezelfde walgingskick. Zo glijd je weg van cartoonpersonages die elkaar vermoorden naar video’s van auto-ongelukken en oorlogen.   Natuurlijk heeft het ook te maken met privilege. Hoe verder je verwijderd bent van existentiële risico’s, hoe makkelijker je de filmpjes als behoeftevervulling ziet. Vermaak door walging bestaat alleen voor de mensen, in de woorden van Charles Bukowski, „wier steden nog nooit zijn gebombardeerd en wier moeders nog nooit is verteld dat ze hun bek moeten houden.” Een laatste ongemakkelijke waarheid: mensen die ‘erbij horen’ kijken niet naar moord op het internet. Het zijn de uitbijters. De jongeren die zichzelf opsluiten in hun slaapkamer en overdag zelfs hun gordijnen dichtdoen, omdat ze zo bang zijn voor oordelen. Ik was zo. Het is puberaal: ik was 12, had nooit iets noemenswaardigs gedaan, maar tóch voelde ik me miskend. Dat frustreerde. De wens om erbij te horen, werd woede, omdat dat niet lukte. Dus bezocht ik websites en internetfora waar buitenbeentjes elkaars onvrede over ‘normale mensen’ aanstaken. Hoe subversiever, hoe beter.  Gewone horrorfilms volstaan niet. Ze zijn te veilig, te nep Gorevideo’s zijn het verst dat je kan komen van de ‘normale’ mensen. Je weet dat je het leed van anderen misbruikt voor je eigen behoefte, maar ook dát voelt als antimaatschappelijke daad. Het is een mentale valstrik waarvoor een tiener uniek vatbaar is. Dus, hoelang deed ik het? Twee jaar, misschien drie? Dat ik dat ben vergeten, voelt als een extra belediging naar de slachtoffers.  Ik weet wel nog hoe  de obsessie eindigde. Er stond een video op de website LiveLeak. ‘The Dagestan Beheadings’. Destijds had de video online een legendarische status als de meest gruwelijke video die je kon kijken. Er zijn lijstjes op het internet met namen als: 5 Real Videos That Will Destroy Your Faith In Humanity. ‘The Dagestan Beheadings’ staat op één. Het maakte kijken alleen maar aantrekkelijker.  Het is beeldmateriaal van de Tukhchar Massacre in 1999, de executie van zes Russische militairen, door Tsjetsjeense militanten. Een wraakactie. De zes mannen smeken om hun leven terwijl ze een voor een onthoofd worden.  Het duurt zestien minuten. En ik keek elke gruwelijke minuut. De meeste beelden die ik hiervoor zag, bevatten anoniem leed. Maar dit waren herkenbare mensen met herkenbare emoties. Het raakte mij zo dat ik nooit meer terugkeerde naar shockvideo’s. Ik beschouwde het altijd als overwinning. Het was bewijs dat mijn menselijkheid won van de beestachtigheid. Nu weet ik dat ook dát een leugen is. Ik stopte niet om morele redenen. Maar omdat de emotionele kosten te hoog werden. Een egoïstisch besluit.  En stiekem ben ik daar blij om: ik had  geluk dat ik juist dit filmpje op dat moment te zien kreeg. Voordat ik zoveel eelt op mijn emoties kreeg dat ik zelfs híérdoor niet meer geschokt kon raken. 



||https://www.nrc.nl//nieuws/2022/09/16/zo-schokkend-ik-bleef-kijken-a4141850
2022-09-16||Seks, liefde en videodates: wat heeft tien jaar datingtech ons gebracht?||„Tinder, wat is dat? Laat eens zien!” Zo ging dat, ooit, toen datingapps nog een noviteit waren. Heel lang geleden is dat niet: op 12 september 2012 werd Tinder gelanceerd. De app werd een succes, kort na het mislukken van Blendr, de heteroversie van Grindr (seksapp voor homo’s, gelanceerd in 2009). Een belangrijk verschil was dat Tinder ook vrouwen wist te verleiden om eens een datingapp uit te proberen. Het design was niet smoezelig maar voelde aan als een „schone, goed verlichte ruimte”, zoals journaliste Emily Witt schreef in haar boek Future Sex (2017). Een fris en neutraal design, maar wel met een rozerode vlam, die wel wat weg had van een duivelsoor.   Na één jaar had Tinder al 1 miljoen actieve gebruikers, tweeëneenhalf jaar later 24 miljoen. De app sloeg aan bij twintigers, terwijl tot dan toe datingsites als Lexa, Parship en OkCupid vooral gebruikt werden door dertig-plussers. Op Tinder hoefde je geen lange lijst met vragen in te vullen, maar kon je met een foto volstaan en, als je wilde, een korte tekst. Vernieuwend was ook het swiping-mechanisme, dat zorgde voor extra luchtigheid. Gebruikers hoefden geen uitgebreid profiel te bestuderen maar konden, thuis op de bank of op het terras met vrienden, op speelse wijze rondsnuffelen op de relatiemarkt, door fotootjes van meer of minder aantrekkelijke singles naar links of rechts te swipen.   Tinder (letterlijk: ‘tondel’, waarmee je vuur aansteekt) zou een revolutie in datingland ontsteken: de digitale datingrevolutie, die nog altijd gaande is. Inmiddels zijn er in de App Store en Google Play Store zo’n 1.500 datingapps te downloaden. Zo is er muzzmatch, een datingapp voor moslims; Fields, voor mensen met een fetisj of speciale seksuele voorkeur; Bumble, de feministisch getinte datingapp; DateMyAge, een datingapp voor senioren; Veggly, een datingapp voor veganisten.   „In de VS was een online ontmoeting, via datingapps of sociale media, al ver vóór de pandemie de meest gangbare manier om iemand te ontmoeten”,  zegt Gina Potarca, onderzoeker online daten aan de Universiteit van Genève. „In Europese landen zoals Duitsland en Zwitserland stonden andere manieren, zoals iemand ontmoeten via vrienden, meestal nog bovenaan. We wachten nog op de harde cijfers, maar we verwachten dat online daten sinds de pandemie die andere manieren nu ook in Europese landen voorbij gestreefd is.”   Tijdens de pandemie, toen apps vrijwel de enige manier waren om te flirten, is de normalisering van online daten voltooid. „Toen iedereen opgehokt zat”, zegt Marleen Stikker, techfilosoof en directeur van stichting De Waag, „is internetdaten verder ingeburgerd geraakt. De legitimiteit is vergroot en de schaamte is verdwenen.” Dat komt ook naar voren in een recente studie van cybersecuritybedrijf Kaspersky met de titel Love in an algorithmic age, gehouden onder 18.000 mensen in 27 landen. Volgens dat wereldwijde onderzoek denkt slechts een kwart van de respondenten dat je géén app nodig hebt om iemand te ontmoeten.   Er is zelfs al een apart woord bedacht voor het ouderwetse model: ‘organic dating’, zo wordt offline daten, zonder app, in de Amerikaanse pers tegenwoordig genoemd.   Potarca belicht in haar onderzoek vooral de zonnige kant van de digitale datingrevolutie. „In mijn onderzoek kijk ik graag voorbij de negatieve stereotypering van datingapps in de media”, zegt Potarca. „Datingapps passen nu eenmaal goed bij het moderne, mobiele leven. Twintigers van nu zijn ambitieus, hebben het druk en zijn continu onderweg.”  Potarca ziet ook dat datingapps vrouwen een veilige omgeving bieden om het voortouw te nemen in het versierspel. „Online daten brengt bepaalde risico’s met zich mee, zoals het ontvangen van ongewenste berichten en foto’s of ghosting (dat de ander opeens niet meer van zich laat horen, red.), maar het grote voordeel is dat vrouwen meer controle hebben over wie ze versieren en door wie ze versierd worden. Daardoor hebben datingapps een bevrijdend effect op de keuzen van vrouwen. Flirten op een app is gelijkwaardiger en dat kan ook de relatie uiteindelijk beïnvloeden. Zo ontdekte ik in een van mijn studies dat huishoudelijke taken beter verdeeld zijn bij stellen die elkaar online hebben ontmoet.”  Van begin af aan is er ook kritiek. Veel gebruikers klagen dat mensen zich op een datingapp anders voordoen dan ze zijn en dat het vermoeiend is zo’n eindeloze database van potentiële partners door te spitten.  Tech-kritische denkers benadrukken vooral de gevaren van het feit dat grote bedrijven zo veel macht krijgen over onze romantische interacties. „Die bedrijven hebben er baat bij dat je die partner die je zoekt, niet vindt”, zegt Marleen Stikker van De Waag. „Hun belang is dat je zo veel mogelijk tijd op de app doorbrengt.”  Dat lukt aardig, want de gemiddelde Tinder-gebruiker spendeert 35 minuten per dag op de app. Swipen is voor velen een dagelijkse gewoonte geworden. En daarmee zijn datingapps gaan behoren tot de meest florerende takken van de techindustrie. Match Group, eigenaar van Tinder, OkCupid en Hinge, haalde afgelopen jaar een omzet van 2,9 miljard dollar (2020: 2,4 miljard dollar).     Toch zijn de meeste datingapps, zoals Bumble, Tinder en Happn, gratis te downloaden. Hoe verdienen die bedrijven dan zoveel geld? Ten eerste, net als Facebook, met het verhandelen van informatie over gebruikers: een grote berg data, zoals de Franse journalist Judith Duportail	in 2017 merkte toen ze na een paar maanden swipen haar gegevens opvroeg bij Tinder. Ze kreeg een boekwerk van 800 pagina’s opgestuurd.   Verder verdienen datingsapps met betaalde functionaliteiten, premiumversies zoals Tinder Gold en geraffineerde technieken om gebruikers daartoe te verleiden.   Een mooi voorbeeld is de 24-uurs regel van het feministisch getinte  Bumble: heb je een match, dan kan alleen de vrouw een eerste bericht sturen – maar doet ze dit niet binnen 24 uur, dan vervalt de match. Volgens Bumble stimuleert deze regel vrouwen het voortouw te nemen in het versierspel, geheel in lijn met hun slogan: „Make the first step!”.   Dat klinkt mooi, maar Marleen Stikker ziet in de 24-uursregel vooral een typisch voorbeeld van een dark pattern: een truc die bedoeld is om je iets te laten doen wat je niet van plan was. „Heb je als man een match met een leuke vrouw, maar ze reageert niet binnen 24 uur, dan wordt haar foto wazig. ‘Wil je de match nog 48 uur verlengen?’ zegt Bumble dan. En dan moet je betalen. Op zo’n moment zie je hoe er onder de feministische façade  een slim verdienmodel schuilgaat.” Al rond 2016, vier jaar na de geboorte van Tinder, verschenen er artikelen die ‘datingapp-moeheid’ bij gebruikers signaleerden. „Diensten als Tinder en Hinge zijn geen glimmend nieuw speelgoed meer en sommige gebruikers beginnen ze eerder frustrerend dan plezierig te vinden,” schreef journaliste Julie Beck in The Rise of Dating App Fatigue (The Atlantic, oktober 2016).  Ook uit feministische hoek klinkt kritiek op de apps. Zo constateerde Judith Duportail in haar boek L’amour sous algorithme (2018) dat de software onder de motorkap van datingapps vaak seksistisch is: algoritmes die ervan uitgaan dat mannen vallen op wat jongere, aantrekkelijke vrouwen, terwijl vrouwen vooral geïnteresseerd zouden zijn in iets oudere, vermogende mannen.  Illustratie Gijs Kast
 Een ander punt van zorg is de gamificatie van daten op een app. Het swipen kan wel of niet tot een match leiden, net zoals je bij een spel kunt winnen en verliezen. „Gamificatie is een spel maken van iets dat geen spel is”, zegt psycholoog Adam Alter van New York University in de documentaire Swiped: Hooking Up in the Digital Age (2018), „door het alle elementen van een spel te geven. Zoals punten die betekenen ‘Je hebt dit goed gedaan!’. Of zoals een fruitautomaat die je vertelt dat je gewonnen hebt, met rinkelende bellen en flitsende lichten.” Tinder-oprichter Jonathan Badeen erkent in diezelfde documentaire dat hij zijn app zo ontworpen heeft: „Het werkt een beetje als een fruitautomaat. Je vindt het spannend de volgende persoon te zien of om te zien ‘Heb ik de match?’ en dat ‘It’s a match!’-scherm te krijgen. Dat is een lekkere kleine rush.” Die dopamineprikjes worden onregelmatig afgegeven, aangezien de matches onregelmatig vallen. Badeen vertelt in Swiped dat hij daarvoor inspiratie putte uit psychologie-colleges, waar hij leerde over het principe van een onregelmatig beloningsmechanisme: „Onvoorspelbare maar frequente beloningen”, aldus Badeen, „zijn de beste manier om iemand te motiveren om door te gaan”. En daarom is dat swipen zo verslavend, zeggen critici, die het niet toevallig vinden dat de huidige CEO van Match Group Bernard Kim afkomstig is uit de gamingindustrie. „Ik ben mijn hele carrière lang bezig geweest met verdienmodellen in free-to-play videogames”, zei Kim dit jaar in een brief aan de aandeelhouders van Match, „en ik vind het geweldig die ervaring en expertise nu toe te passen op onze merken om meer waarde te genereren.”  Het debat over datingtech gaat nog steeds door: is het nu gewoon een betere en efficiëntere manier om iemand te ontmoeten die écht bij je past, of een duivel die mensen verandert in producten, een bedreiging vormt voor romantiek en authenticiteit, en kan leiden tot een eindeloze cyclus van swipen, chatten, daten en dumpen? Voorstanders benadrukken de waarde van datingapps voor bijvoorbeeld ouderen, personen met een speciale seksuele voorkeur, mensen met een beperking, bewoners van rurale regio’s; mensen voor wie het lastiger is om een    potentiële liefdespartner in hun directe omgeving te vinden, hebben online veel meer mogelijkheden om  een match vinden.  Critici waarschuwen dat overdadige keuze leidt tot onverschilligheid en afstomping. Dat de moordende competitie op datingapps zorgt voor oppervlakkigheid, uniformiteit en ruwe omgangsvormen.   Een Indiase filmproducente heeft er genoeg van, schreef   ze deze zomer in Vogue India. Ze merkt dat ze op een datingapp soms hetzelfde bericht zit te copypasten in gesprekken met vijf verschillende mannen. „Mijn vrienden hebben geen betere ervaringen. Ook zij openen soms per ongeluk datingapp Hinge terwijl ze de H&M-app wilden openen. En zien het nut niet meer van mensen naar links or rechts swipen.”  Maar tien jaar na de geboorte van Tinder is wel duidelijk: wat we er ook van vinden, datingapps zijn here to stay. Sinds de pandemie is daar nog een nieuwe trend bij gekomen: de Zoomdate, een nieuwe stap in de digitalisering van de paringsdans. „Tijdens de lockdowns speelde het versierspel zich meer dan ooit online af”, zegt datingonderzoeker Lara Hallam (Universiteit Antwerpen en AP Hogeschool Antwerpen). „En het type dates verschoof naar videodates. Mensen keken elkaar voor het eerst in de ogen via een scherm.”  En nu de pandemie achter ons ligt, is het net als met thuiswerken: veel mensen bevalt het goed. Want een nadeel van internetdaten is dat de persoon in het echt vaak tegenvalt. Dat kun je met de tussenstap van een videocall ondervangen.   „Mensen zien het als een nuttige stap, om na te gaan: hebben we een klik?” zegt datingcoach en gedragspsycholoog Logan Ury, als onderzoeker verbonden aan datingapp Hinge, de in 2013 gelanceerde app die zich profileert als een datingapp voor serieuze relaties. „Nu de cafés weer opengaan, zegt 70 procent van de Amerikaanse gebruikers van Hinge dat ze toch op videodates willen blijven gaan, alvorens iemand in het echt te ontmoeten.”  Zo wordt de digitale fase van het versierspel weer wat verder opgerekt. En volgens onderzoeken van Hinge en Bumble gaat videodaten gepaard met een andere trend: dry dating, daten zonder alcohol.  De swipende mens droomt van een nog geavanceerdere vorm van datingtech Sommigen zijn bezorgd dat daten zo steeds meer gaat lijken op een sollicitatiegesprek. „Een Zoomdate is niet hetzelfde als offline iemand ontmoeten”, vindt Hallam. „Je mist bepaalde cues. De aanraking, het oogcontact, het fysiek bewegen, hoe iemand omgaat met de barman. Dat soort informatie raak je allemaal kwijt.” Hallam heeft haar eigen vriend op Tinder ontmoet, maar benadrukt dat dit haar niet blind maakt voor de beperkingen van het digitale daten. De fysieke ontmoeting blijft voor haar essentieel. „Het belangrijkste is niet die checklist, maar een klik. Liefde heeft te maken met een vonk, met chemie. Dat is iets dat je niet kan vatten op papier.”   Volgens Ury is dit soort romantiek overschat: „Chemie is wel belangrijk, maar mensen hechten er te veel waarde aan. Wat we weten uit onderzoek dat van gelukkig getrouwde stellen eigenlijk maar elf procent liefde op het eerste gezicht ervoer.”   Potarca sluit zich daarbij aan. „Eeuwenlang was het vrij zeldzaam dat mensen een partner kozen op basis van chemie of aantrekkingskracht. De boomergeneratie was erg in de greep van een romantisch ideaal, maar jonge mensen van nu zijn pragmatischer en meer gericht op hun carrière.” Dus moeten ze volgens Potarca het ideaal van een romantische ontmoeting opgeven. „Maar dat sluit niet uit dat romantiek nog steeds kan worden ontwikkeld na je eerste ontmoeting in het echt.”  Uit recent onderzoek van techbedrijf Tidio  komt een interessante paradox naar voren. Hoewel we massaal op datingapps zitten, zijn we er lang niet altijd blij mee. Veel genoemde klachten zijn de overdaad aan keuze, tegenvallende dates, fake profielen en ongewenst online gedrag. Maar dat betekent niet dat de ondervraagden terug willen naar het ouderwetse model. Eerder geven ze aan dat ze open staan voor betere datingtechnologie: 47 procent zou lid worden van een geavanceerde, door kunstmatige intelligentie (AI) aangedreven datingapp. Een app die je datingprofiel analyseert en aanpassingen voorstelt, terwijl een chathulp adviezen biedt om het chatten met potentiële dates te vergemakkelijken.    Het lijkt erop dat de swipende mens niet terug wil naar ‘organic dating’, maar juist droomt van een nog geavanceerdere vorm van datingtech.  Dat werpt de vraag op: hoe zal de toekomst eruitzien? Krijgen we virtuele datingcoaches en matchmakers op basis van kunstmatige intelligentie zoals we zien in Netflix-serie Black Mirror (aflevering: Hang the DJ, 2017) of gaan we zelfs daten met een virtuele partner, zoals Joaquin Phoenix in de film Her (Spike Jonze, 2014)?  Mede-oprichter Sean Rad verliet Tinder in 2017. Kort daarvoor schetste hij op een startup-conferentie   nog wel een toekomstbeeld waarin een app als Tinder gecombineerd wordt met augmented reality, de technologie waarbij via elektronische brillenglazen of een smartphonescherm een digitale laag over de werkelijkheid wordt gelegd. Rad zei voor zich te zien hoe Tinder in de nabije toekomst de rol zou kunnen spelen van een persoonlijk assistent. „De Tinder-stem kan opduiken en zeggen: ‘Hey, er loopt iemand over straat waarvan we denken, Sean, dat je haar aantrekkelijk zult vinden. En zij voelt zich ook tot jou aangetrokken en jullie hebben veel dingen gemeen. Trouwens, morgenavond heeft ze vrij en we weten dat jullie allebei van die ene indie band houden, die morgenavond ergens  speelt. Wil je dat wij kaartjes voor je kopen?’”    Rad is niet de enige een nog grote rol weggegeld ziet voor technologie in de paringsdans. Zo schetst  de documentaireserie The Future Of op Netflix enkele scenario’s: AI die waarschuwt dat iemand te veel op je ex lijkt (met wie het niet voor niets uit is), of die je juist kan koppelen aan de perfecte match (ook al heb je dat zelf niet meteen door), en die vervolgens ook kan optreden als dating- en relatiecoach. Verder voorspelt de documentaire dat we in de toekomst dankzij AI weer een ‘organic’ ontmoeting kunnen ervaren, met een app die regelt dat twee mensen in het park op hetzelfde bankje terecht komen.    Zo ver is het nog niet, maar de eerste experimenten zijn al gestart: datingapp Badoo biedt de optie om via AI potentiële partners te zoeken die lijken op je favoriete beroemdheden, terwijl datingsite DNA  Romance kunstmatige intelligentie gebruikt om gebruikers te matchen op basis van hun dna. Wie weet zat Rad er toch niet zo ver naast. „Tinder zou dus al het werk van je overnemen”, zei hij. „Het is een beetje eng te bedenken dat dat gaat gebeuren, maar ik denk dat het onvermijdelijk is.”  Het begon allemaal in een badkamer. In de ontwikkelfase van Tinder zat oprichter Jonathan Badeen, zo vertelde hij in 2016 in een live chat op techsite Product Hunt, al langer te broeden op een manier om vloeiender van het ene naar het andere profiel te gaan – totdat hij op een morgen na het douchen met zijn hand de damp van zijn badkamerspiegel veegde. De swipe was geboren. Badeen had genoeg neurowetenschappelijke basiskennis om te weten dat het snelle ja/nee-beslissen in combinatie met het swipen, een natuurlijker beweging dan klikken, bij gebruikers een gevoel van opwinding in de hersenen kon opwekken. De swipe zou later in talloze apps worden overgenomen, van huizen- en vacature-platforms tot apps voor het kiezen van een babynaam.   Dit artikel kwam tot stand met steun van het Matchingfonds.  
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/16/seks-liefde-en-videodates-wat-heeft-tien-jaar-dating-tech-ons-gebracht-a4142009
2022-09-16||Column | Minder boeren? Eén ding is zeker: eten blijft er genoeg||Op de A4 reed ik onder een spandoek door: No Farmers No Food – blijf van onze boeren af. Klinkt logisch: minder boeren, dus minder eten. Als we boerenland omzetten in natuurgebieden of woonwijken, krijgen we dan tekorten aan voedsel? Daarvoor moeten we weten wat onze landbouw (inclusief veeteelt) produceert en hoeveel daar af kan voordat we honger gaan lijden. De Nederlandse akkerbouw levert per jaar vijfentwintig miljard kilo voedsel, maar dat is vooral beestenvoer. Mais bijvoorbeeld, en suikerbietenpulp. Ook Nederlandse tarwe gaat grotendeels naar varkens en kippen. Je kunt er best brood van bakken, maar dat is compact en hard terwijl de consument luchtig, veerkrachtig brood wil. Daarom gebruikt de Nederlandse bakker Franse tarwe. Nederlandse aardappelen en uien lusten we wel, maar wij maken maar een kwart van onze oogst op, driekwart gaat naar het buitenland. Ivoorkust en Senegal importeren samen per jaar evenveel Nederlandse uien als wij zelf opeten. Ook andere groenten gaan grotendeels naar het buitenland. Naast veevoer van Nederlandse akkers importeren we jaarlijks zeventien miljard kilo veevoer uit het buitenland. Twee miljard kilo daarvan is soja. De veevoerindustrie betitelt die soja als afval, maar dat klopt niet. Mensen die de landbouw een warm hart toedragen, zoals veevoerfabrikanten, boeren en CDA-politici, lijken een stilzwijgende afspraak te hebben dat je voor de goede zaak de feiten een beetje mag bijkleuren. Daarom noemen ze soja in veevoer ‘sojaschroot’. Maar dat is het niet. Het is het vetvrije deel van de sojaboon dat overblijft als de olie eruit is geperst. Dat is een uitstekende grondstof voor levensmiddelen, rijk aan hoogwaardig eiwit en vezel. Het is het meest waardevolle deel van de sojaboon, zowel in voedingswaarde als in geld. Veeteelt concurreert hier dus met voeding voor mensen. Koeien eten naast krachtvoer zoals soja heel veel gras en mais. Varkens en kippen eten vooral granen. Die granen zouden ook geschikt zijn voor het maken van levensmiddelen. Dieren zetten granen maar voor een klein deel om in voedsel voor mensen. Tien kilo veevoer levert ruwweg twee kilo vlees, melk en eieren, plus veel mest en urine. Als we de veeteelt in Nederland zouden halveren houden we flink wat granen en soja over. Dat spandoek klopte dus niet, minder boeren betekent niet minder eten. We krijgen zelfs aan karbonades, kaas en kipfilet geen tekort, want daarvan produceren we nu drie keer zoveel als we zelf op kunnen. Onze boeren produceren vooral voor de rest van de wereld. Waarom wil de hele wereld producten van de Nederlandse landbouw? Om dezelfde reden dat de hele wereld telefoons van Apple wil: ze zijn de beste. De Nederlandse landbouw en veeteelt vormen een kennisintensieve maakindustrie, de enige maakindustrie waarin wij wereldleider zijn. Natuurlijk is ASML uit Veldhoven wereldleider in chipmachines, maar de landbouwexport brengt vijf keer zoveel op als alle chipmachines van ASML bij elkaar. Landbouw is onze Big Tech. Een conglomeraat van landbouwwetenschappers, overheid, hightechbedrijven en innovatieve boeren produceert innovaties waar de rest van de wereld niet aan kan tippen. Als leek zie je dat niet. De koeien van nu lijken precies op die op een schilderij uit de zeventiende eeuw, maar ze verhouden zich qua melkgift tot de koeien van toen als een Tesla tot een postkoets. Ook onze gewassen zijn hightech. Neem aardappels. Wereldwijd wordt ruim de helft van alle aardappels geteeld uit Nederlandse pootaardappeltjes. Wij maken voor elk klimaat, elke grondsoort en elke smaak de ideale pootaardappel. Datzelfde geldt voor groenten, bloemen en zaden. Een kilo Nederlands tomatenzaad brengt honderdduizend euro op. Onze hardwerkende, innovatieve boeren maken Nederland rijk. Met de opbrengst van wat zij exporteren kunnen wij overal ter wereld weer het eten kopen dat we lekker vinden. Helaas is de landbouw wel schadelijk voor natuur en klimaat. Hoe komen we hieruit? We zouden ons om te beginnen kunnen concentreren op producten die relatief weinig schade veroorzaken. Sierteelt neemt weinig ruimte in beslag en stoot nauwelijks stikstof uit. Sierteeltproducten zoals bloemen, kamerplanten, bloembollen en heesters staan in de landbouwexport helemaal bovenaan: ze brengen twaalf miljard euro per jaar op. Groenten, aardappelen en uien leveren zeven miljard per jaar op en stoten ook niet heel veel uit. Melk en kaas zijn goed voor acht miljard aan export, maar melkkoeien veroorzaken meer dan de helft van de stikstofuitstoot van de landbouw. Deskundigen zeggen dat we bijna evenveel zuivel zouden kunnen produceren met een stuk minder koeien en minder uitstoot. Ze willen af van melkveehouderijen op onvruchtbare grond, die relatief weinig produceren en die vooral op de been worden gehouden door EU-subsidies. Maak daar gesubsidieerde natuurboeren van, zeggen zij, dan daalt de stikstofuitstoot en blijft de productie toch op peil. Of dat zo is kan ik niet beoordelen. Maar wat er ook gebeurt, eten blijft er zat.||https://www.nrc.nl//nieuws/2022/09/16/er-blijven-genoeg-karbonades-over-a4141880
2022-09-16||‘Den Haag heeft een traumatische plek in de Zuid-Koreaanse geschiedenis’||Zuid-Koreanen weten al vroeg in hun leven waar Den Haag ligt, vertelt pianist Yeol Eum Son (36). „De stad kreeg een traumatische plek in onze geschiedenis door de Affaire van de Geheime Afgezanten in 1907. Drie Koreaanse diplomaten probeerden toen onuitgenodigd binnen te komen bij de Tweede Internationale Vredesconferentie. Ons land zuchtte onder het koloniale juk van Japan, en zij wilden dat aankaarten. Ze wisten de publieke opinie in Nederland voor zich te winnen, maar de politieke deuren bleven dicht. Veel aanwezige mogendheden, waaronder Nederland, breidden in die tijd koortsachtig overal hun invloedsfeer uit. Een veroordeling van Japan zou betekenen dat zij zelf ook het boetekleed hadden moeten aantrekken.” Het geeft Son daarom een bijzonder gevoel om in Den Haag – als ‘huismusicus’ van het Residentie Orkest – dit seizoen vier zelfgekozen concerten te spelen. En ze zal zeker even langs het voormalig Hotel de Jong aan de Wagenstraat lopen. Daar verbleven de drie Koreaanse diplomaten in 1907. Een kwart eeuw geleden werd het pand verbouwd tot vredesmuseum, genoemd naar een van hen, Yi Jun, die er destijds onder vreemde omstandigheden stierf. „Deze geschiedenis was voor mij reden deze residentie komende dinsdag te beginnen met het Pianoconcert van Maurice Ravel”, zegt Son. „De ‘goede wil’ in Den Haag ten spijt, was Europa zeven jaar na die Tweede Vredesconferentie verwikkeld in de Eerste Wereldoorlog. Dat drama liet diepe sporen na bij Ravel, die nog een poos vrachtwagenchauffeur bij de Franse loopgraven was. Zijn idee voor het concert dateert van voor de oorlog, maar nadat die begon, legde hij het werk weg. Gedurende een reis door Amerika – begeesterd door negro spirituals en jazz – vond Ravel eind jaren twintig zijn inspiratie terug. Het moest, schreef hij, een onbezorgd stuk worden in de geest van klassieke virtuozen als Mozart en Saint-Saëns. Ravels muziek fascineert me, omdat hij verschillende tijdperken verenigt: hij staat met zijn ene been in de negentiende eeuw en verkent met het andere de twintigste. Ik hou van zulke grensfiguren.”  In zekere zin is de Ravel het epicentrum van haar residentie, vanuit de Franse componist grijpt Son later het seizoen terug op de al genoemde Saint-Saëns en Mozart en spiegelt ze hem aan een andere vernieuwer, de Amerikaan Gershwin, die compositieles bij Ravel wilde nemen, maar de Fransman stuurde hem terug naar huis met de retorische vraag: ‘Waarom een tweederangs Ravel worden als je een eersterangs Gershwin kunt zijn?’ Hoewel de vier componisten en stukken uiteenlopend van karakter zijn, voelt Son zich bij allemaal thuis. „Mozart is voor mij zoiets als een moedertaal. Het Tweede Pianoconcert van Saint-Saëns loopt over van kleuren, betoveringen, elegantie en lichtvoetigheid. En Gershwin blijft een van mijn grote muzikale helden, die met Rhapsody in blue nieuwe wegen opende.” Son begon met piano op haar derde en trad vijf jaar later al voor het eerst op met orkest in Mozarts Pianoconcert nr.22. Ze groeide uit tot tienerster in eigen land en ging op haar twintigste naar het Duitse Hannover, een kweekvijver die veel beroemde pianisten voortbrengt. In de jaren erna brak Son wereldwijd door met onder meer tweede plekken op de grote podia van het Russische Tsjaikovski Concours en de Amerikaanse Van Cliburn Competition.   Helderheid kenmerkt haar spel. „Dat is niet waar ik naar streef, maar wie ik ben”, zegt ze. „Het zit in mijn aard. Ik kan ook mijn koffer niet inpakken met slecht gevouwen kleren,  zelfs niet als ik  te laat dreig te komen.” Bovendien had haar eerste belangrijke leraar een obsessie voor klank. „De eerste paar jaar konden we uren bezig zijn om steeds één enkele noot zo te polijsten dat hij precies voldeed aan het ideaal dat we in onze verbeelding koesterden. En hoewel ik tegenwoordig plooibaarder ben en me meer richt op de muzikale context, kan ik het nog steeds niet uitstaan wanneer niet alle noten hoorbaar zijn.”   
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/16/helderheid-is-niet-waar-ik-naar-streef-maar-wie-ik-ben-2-a4142084
2022-09-16||Op de agrarische kinderopvang is iedereen de hele dag buiten||De kippen voeren, het hok van de ezels schoonmaken, poep scheppen, het hooi in de koeienstal verversen, de paarden aaien, kijken hoe de koe wordt gemolken, zijn vlekken tellen. Het is een gewone dag voor de 3-jarige Katharina. Ze is een van de veertig kinderen die rondscharrelen bij agrarische kinderopvang De Vrijbuiter in Hedel, gerund door Mathé en Lilian van Goch. Samen hebben ze ook een melkveebedrijf met vijftig koeien, op hetzelfde terrein, pal naast de spelende kinderen, die op het erf alles meekrijgen van het boerenleven. En dát spreekt ouders aan. Anna (31) en Leo (35) uit Zaltbommel brengen hun twee kinderen (3 en 1) vier dagen per week naar De Vrijbuiter. Het is niet naast de deur – 25 minuten fietsen of een kwartiertje met de auto – maar ze hebben het er graag voor over. Anna groeide op een boerderij op. „Ik moest helpen met het verzorgen van de dieren en groente en fruit oogsten. Als tiener vond ik dat vervelend, maar nu ben ik blij dat ik weet hoe kaas en boter worden gemaakt en waar vlees en eieren vandaan komen.” Leo woonde in een flat maar bracht de vakanties door op de boerderij van zijn grootouders. Eén zijn met de natuur en kennis hebben van planten en dieren vinden ze beiden een verrijking voor het leven, daarom zochten ze naar een kinderopvang op een boerderij. We hebben een uitdagende speelruimte, dus af en toe een tand door de lip, ja, dat gebeurt. Bij de intake vertellen we de risico’s Het aantal boerderijen met kinderopvang is in de afgelopen tien jaar meer dan verdubbeld, zegt Monique Litjens, voorzitter van de Verenigde Agrarische Kinderopvang (VAK): in 2010 waren het er dertig, nu vijfenzestig. „En bij allemaal is een wachtlijst. Mensen kiezen voor hun kinderen steeds vaker voor het buitenleven.” Volgens Litjens zijn het vooral „bewuste en kritische ouders” die kiezen voor deze vorm van opvang.  „Wij hebben 340 ouders in ons bestand en voor slechts vijf zijn wij de dichtstbijzijnde kinderopvang. Iede-reen rijdt een andere opvang voorbij om hier te komen.” Dat is bij De Vrijbuiter ook zo, zeggen Lilian en Mathé van Goch. Bij hun opvang is vijfduizend vierkante meter tuin ingericht voor de kinderen met daarin een hut van wilgentakken, een buitenkeuken, een grasveld met goals (Lilian: „Daar heeft de gemiddelde opvang echt geen plek voor”), een royaal konijnenhuis, een klushok vol gereedschap, een bijenhotel en een moestuin. Onder de grote overkapping staan speelgoedtractoren, skelters, schepnetten om kikkers mee te vang-en, regenpakken, reservekleren en zwemvesten. Mathé: „Niemand blijft binnen als het slecht weer is. In de winter vriest het slootje dicht. De kleintjes kunnen er op glibberen en glijden, de oudere kinderen gaan met een slee het ijs op.” In 2009 begonnen Lilian en Mathé van Goch met de kinderopvang omdat ze geen schaalvergroting wilden met het melkveebedrijf. Lilian had jaren in de zorg gewerkt. „We kozen ervoor om multifunctioneel te worden. In onze buurt heeft bijna iedereen een tweede onderneming naast het primaire agrarische bedrijf. De boerderij hiernaast heeft melkvee en maakt ijs, verderop is een boerderij met een minigolfbaan, een ander organiseert bedrijfsuitjes, boerengolf en teambuildingactiviteiten, en een collega heeft een minicamping op het erf.” Niet alle boeren zijn begonnen uit geldnood, zegt Monique Litjens, die in het Limburgse Leunen zelf ook een agrarische kinderopvang heeft. „In veel gevallen was het de vrouw van de boer die kleinschalig iets begon, wat vervolgens  groeide en inmiddels is geprofessionaliseerd.” Litjens zag hoe vrolijk haar kinderen werden van de kalfjes voeren, meerijden op de tractor, de zon in het weiland zien zakken en mais oogsten. „We zien wat het boerenbuitenleven voor onze eigen kinderen doet en willen anderen dat ook laten ervaren.” Om een kinderdagverblijf te beginnen hoef je geen opleiding te doen, zegt Litjens. Het personeel dat op de groep staat moet wél geschoold zijn. Om ‘agrarisch kinderdagverblijf’ te mogen heten (bij de VAK), moet je voldoen aan verschillende voorwaarden. Bij een regulier kinderdagverblijf is er binnen minimaal 3,5 vierkante meter speelruimte per kind en buiten 4 vierkante meter, bij een agrarische opvang is dat binnen 4 vierkante meter en buiten minimaal 10 vierkante meter. „Ook moet je een volwaardig agrarisch bedrijf hebben waar substantiële inkomsten uit komen. Daar hebben we een formule voor. We willen voorkomen dat iemand een boerderij koopt, drie schapen in de wei zet en het een agrarisch kinderdagverblijf noemt omdat die term mensen nu aanspreekt.”  Het agrarische aspect moet voor de kinderen onderdeel zijn van de dag. „Als er een kalfje wordt geboren, is het de bedoeling dat de boer de kinderen erbij haalt.” Kinderen mogen vies worden en er zijn geen vaste tijden voor eten en buitenspelen. Lilian: „Je moet hooien als de zon schijnt, zeggen boeren, dat doen we met de kinderopvang ook. Als het lekker weer is, beginnen we de dag buiten. Vroeg, vanaf 7.15 uur zijn we open.” Het boerenbuitenleven is niet alleen maar prachtig, zegt Mathé van Goch. Een paar weken geleden werd een tweeling kalfjes veel te vroeg geboren. De dierenarts kwam, die gaf ze medicijnen. Toch overleden beide. „Ook dat maken de kinderen mee.” Katharina komt erbij en zegt: „Dat was zielig”. Mathé: „Dat is het leven. Als een beest niet beter wordt, gaat het dood. Kinderen mogen dat zielig vinden, maar we verbloemen het niet.” Katharina knikt. Daarna: „Gisteren ging-en we eitjes halen. En sla. De eieren hebben we gekookt en door de sla gedaan. Maar ik hou helemaal niet van sla. Ik heb de sla wel gewassen, er zat zand op. En hooi gebracht bij Rita en Balkje. Dat zijn de ezels.” Een sloot, grote machines en een bijenhotel in de buurt van jonge kinderen: hoe vinden gemeenten en GGD, die toezicht houden op kinderdagverblijven dat? „Álles moet worden beschreven in een beleidsplan”, zegt Lilian van Goch.     Hoe alle activiteiten zijn georganiseerd, dat alles omheind is, dat de veiligheid tot in de kleinste details is doorgevoerd. Voor ieder denkbaar scenario hebben zij en haar man een protocol moeten schrijven. Mathé: „Er valt soms een kind in de modder. Een enkele keer zelfs in de sloot, wel met een zwemvest. Het protocol daarvoor is dat een kind dan verplicht moet douchen, omdat er sommige jaargetijden slakjes in de sloot zitten die voor zwemmersjeuk zorgen.” In het klushok hangen schroevendraaiers, zagen, priemen, hamers – alles in veelvoud. Gaat er weleens iets mis? Mathé: „Uiteraard. Als je kinderen zelf laat spelen en ontdekken, slaat er weleens eentje met een hamer op zijn vingers. We hebben een uitdagende speelruimte, dus af en toe een tand door de lip, ja, dat gebeurt. Dat weten ouders, bij de intake vertellen we over de risico’s.” Het uurtarief van agrarische kinderopvang ligt iets hoger dan bij reguliere kinderdagverblijven. „Hogere kosten”, zegt Lilian van Goch. Desondanks is de wachtlijst bij haar minimaal een jaar. Als de plannen van de overheid doorgaan en kinderopvang zo goed als gratis wordt voor iedereen, zal de vraag verder toenemen, zegt Monique Litjens. „Dat kan de sector helemaal niet aan.” Veel ondernemers die bij de VAK zijn aangesloten, hebben al uitbreidingsplannen, zegt ze, zodat hun capaciteit toeneemt, maar zelfs dat zal niet genoeg zijn.  Lilian en Mathé van Goch willen niet groter worden dan ze nu zijn. Misschien nog één groep erbij, meer niet, zegt Lilian. „Ik wil dat er genoeg tijd en ruimte blijft voor de kinderen om op het land mee te kijken wanneer ze willen. Als we veel groter worden, moeten we dat gaan plannen.”  Voor het hek met uitzicht op de akkers staan peuters te loeren naar vrachtwagens die heen en weer rijden. Mathé: „Vandaag wordt de mest uitgereden op het gras dat net is gemaaid. De hele dag rijden we met kiepers op en neer. Alles wat ronkt en groot is, vinden ze prachtig.”||https://www.nrc.nl//nieuws/2022/09/16/scharrelkind-a4141852
2022-09-16||Zoeken naar identiteit op fotobeurs Unseen||Voor haar serie ‘Homo Ludens’ fotografeerde de Duitse Katrin Korfmann (1971) groepen mensen vanuit een vogelperspectief. Deze kinderen die spelen in het Nelson Mandela Park, een foto uit 2021, kregen digitaal een extra lange schaduw, om zo het speelse effect   te versterken. Foto Katrin Korfman / Bradwolff & partners (Amsterdam)
 Fotograaf Laura Hospes (1994) brak in 2015 door met  openhartige en soms schokkende beelden van hoe zij na een depressie haar lichaam beschadigde.  In later werk doet zij verder onderzoek naar kwetsbaarheid. Deze foto,  ‘Jenny’, is uit 2020. Foto Laura Hospes / LANGart Gallery (Amsterdam) Pixy Liao (China, 1979) onderzoekt in haar fotografie de steeds veranderende rollen die zij en haar partner in hun inmiddels vijftien jaar durende relatie aannemen. Foto Pixy Liao / Stieglitz19 (Antwerpen) Javier Silva Meinel (Peru, 1949) richt zijn camera sinds de jaren zeventig op de inheemse bevolking van de Sierra- en Amazoneregio’s van Peru. Dit portret, ‘Padre e Hija’  is uit 1999. Foto Javier Silva Meinel / Galerie Younique (Parijs) De foto’s van de Zwitserse Simone Kappeler (1952)   zijn zowel experimenteel als poëtisch. De titel van dit werk:  ‘White peacock XII, 5.4.2018’ (2018). Foto Simone Kappeler /  Bildhalle (Amsterdam)  Na meer dan tien jaar als modefotograaf in New York te hebben gewerkt, keerde Brenner terug naar zijn geboorteland Guatemala, om daar in de serie ‘Genesis’ de jongeren te fotograferen in de Guatemalteekse hooglanden. Foto Juan Brenner, / TOBE Gallery (Budapest) Gilleam Trapenberg, ‘Kanti Laman #’.  Trapenberg (1991, Willemstad, Curaçao) onderzoekt in zijn werk  de relatie tussen voorstelling en beeldvorming van het Caribisch gebied. Foto Gilleam Trapenberg / Ron Mandos Gallery (Amsterdam)  Dichter, musicus, advocaat en fotograaf Lionel Wendt (1900-1944) werd geboren op Ceylon, nu Sri Lanka, en kreeg als fotograaf vooral bekendheid met zijn portretten van  mooie, blote,  jonge mannen. ‘De verborgen Mapplethorpe van zijn tijd’, zo werd hij eerder in  een stuk in NRC  genoemd. Foto Lionel Wendt / Galerie Ton Peek (Utrecht) De Italiaanse Francesca Catastini (1982) onderzoekt in haar project ‘Petrus’ (2019) hoe wij vorm geven aan onze ideeën over mannelijkheid. Foto Francesca Catastini / Ostlicht, Gallery for Photography (Wenen) In  het fotoboek ‘Sorry I Gave Birth I Disappeared But Now I’m Back’ laat de Hongaarse fotografe Andi Galdi Vinko zien hoe zij worstelt met de combinatie van het moederschap en het kunstenaarschap. Foto Andi Galdi Vinko / Erika Deák Gallery (Budapest) Shen Wei (1977,  Shanghai, China) woont  en werkt in New York en staat bekend om zijn dromerige, intieme portretten (vaak naakte, provocatieve zelfportretten), en zijn poëtische landschaps- en stillevenfotografie. Foto Shen Wei / SinArts Gallery (Den Haag) De ‘Seacapes’ van de Britse fotograaf Robert Watson doen wel wat denken aan die van de Nederlandse Bruno van den Elshout, die met zijn ‘New Horizons’ net als Watson eindeloos de horizon en het zo steeds veranderende landschap vastlegde. Foto Robert John Watson / Albumen Gallery (Londen) ‘Cosmic Green’  van de Nederlandse fotograaf Iris Bergman (1993). Ze, zo schrijft ze op haar site, ,,onderzoekt de natuur als utopie en  (re)construeert landschappen en maakt stillevens.” Foto Iris Bergman / Gallery Untitled (Rotterdam)  ‘Wishing on a star’, 2021.,,De islam meets kapitalisme in de wereld van Mous Lamrabat met Gucci en boerka’s. Het is de wereld van Mousganistan,” schreef  NRC in 2020 , toen de krant hem uitriep tot een van de nieuwe fotografietalenten. De expositie ‘Blessings from Mousganistan’ van Mous Lamrabat (Marokko, 1983). is behalve op Unseen ook tot 16 oktober nog te zien in Foam, Amsterdam. Foto Mous Lamrabat /  Loft Art Gallery (Casablanca) Lisandro Suriel (Sint Maarten) was vorig jaar een van de Foam Talents.  Op de site van zijn galerie zegt hij over zijn werk: “Mijn grootste inspiratiebronnen zijn de verhalen van geesten, mysteries van de natuur verteld door de leden van mijn gemeenschap en magische ervaringen. Dit is de basis van alles wat ik doe in mijn artistieke carrière en de drijvende kracht achter mijn zoektocht naar mijn zwarte identiteit.” Deze foto heet: ‘Orun - Memories From Home’ Foto Lisandro Suriel / Foreign Agency (Lausanne) 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/16/zoeken-naar-identiteit-op-fotobeurs-unseen-a4140864
2022-09-16||Publieke rouw gaat voor persoonlijke rouw, leerde het Britse koninklijk huis van Diana&#8217;s dood||De koning had donderdag een dagje vrij. Na dagen vol plichtplegingen hoefde Koning Charles III even niet in het openbaar te rouwen om zijn vorige week overleden moeder, koningin Elizabeth. Zoon William, nu kroonprins, en prinses Kate namen de honneurs waar. Ze brachten een bezoek aan privélandgoed Sandringham, waar de koninklijke familie  de kerstdagen doorbrengt. Bij de BBC was live  te zien hoe de twee tussen bloementapijt en dranghekken schuifelden, gadegeslagen door de Britten die de boeketten, kaarten, brieven, Paddington-beren en marmelade-sandwiches hadden neergelegd om de  Queen  te eren. William en Kate deden hetzelfde wat broer Harry en zijn vrouw Meghan een dag eerder deden. Of niet helemaal, want Harry en Meghan liepen hand in hand en dat is tegen het protocol. Vrouwelijke leden van de Koninklijke Familie horen hun tasje met twee handen te omklemmen en PDA’s (public displays of affection) zijn niet toegestaan. Nu heeft Harry zich officieel onttrokken aan zijn plichten als koningszoon, dus hier komt hij vast ook wel mee weg. De dag dáárvoor was de beurt aan prinses Anne (de enige dochter van de koningin) en haar broer Andrew. Online kwam je beelden tegen waarop het léék alsof Andrew over de billen van zijn dochter Eugenie streek bij het bukken. Ik zou zeggen: het was een bemoedigend handje op de rug, die bij traag afspelen haar behind lichtjes schampte. Koning Charles en Camilla maakten deze week eenzelfde ronde, maar dan bij Buckingham Palace. En steeds zie je hetzelfde ritueel. Langzame stappen, plechtige blik, bukken, af en toe een kaartje aan elkaar voorlezen, wijzen naar niets in het bijzonder. En als er lang genoeg gekeken is, wordt de bevolking achter de hekken bedankt voor alle belangstelling. De  BBC-verslaggever interviewde na afloop een moeder wier dochter een kort gesprekje met Kate had gevoerd. Ze kon melden dat de kinderen van de prins en prinses op school waren en dat er goed voor hen werd gezorgd. Publieke rouw is wat we al een week lang zien. Verdriet om de dood van iemand die de meeste rouwenden niet persoonlijk hebben gekend. Ik belde Irene Stengs voor uitleg over wat we hier zien. Stengs is bijzonder hoogleraar antropologie aan de Vrije Universiteit Amsterdam en onderzoeker bij het Meertens Instituut. Zij doet onderzoek naar rituelen in het publieke domein. „Hoe overweldigender  de bloemenzee, hoe indringender de roep: kijk naar mij.” Deze „materiële neerslag van emoties” valt niet te negeren voor de nabestaanden. Bij de dood van prinses Diana, in 1997, duurde het een week voor de koningin zich liet zien bij de bloemen en knuffels. Dat zorgde toen voor veel verontwaardiging. „Daarvan is geleerd het herdenkingsmateriaal met  respect te behandelen.” Vandaar de tv-aandacht voor de aandacht van de nabestaanden voor de bloemen en attributen. Zo tonen ze hun dankbaarheid voor het aan hen getoonde medeleven. Maar dan de familieleden van de koningin, zij hebben nog geen dag privé kunnen  rouwen. Die arme Charles, twee filmfragmenten gingen deze week viral waarin hij uit zijn slof schoot. Eerst stond een pennenbakje in de weg,  daarna vervloekte hij z’n  „bloody” lekkende vulpen. Werd hij overmand door emoties, of was hij gewoon chagrijnig? De kijkers mogen het zeggen. Stengs: „Het koningshuis is een publieke institutie en daarbij hoort dat er weinig ruimte is voor private rouw.”  Een andere, nooit eerder vertoonde media-rite is de 24-uurs livestream uit Westminster Hall waar de kist van koningin tot de begrafenis maandag staat. Voor het oog van de camera trekken honderdduizenden onderdanen langs de kist, bewaakt door veteranen en beefeaters (die met die platte hoeden die de kroonjuwelen bewaken). Ze knikken, buigen, een enkeling bidt. Buiten de kerk, langs de Theems vormt zich ondertussen de langste rij ooit in Londen (acht kilometer). Stengs: „Uren wachten, weer en wind doorstaan om afscheid te nemen van de vorstin, dat geeft zo’n tocht bijna de status van een  pelgrimage.”     Correctie (16 september 2022): waar prins Edward stond moest prins Andrew staan. Daarnaast werd gesteld dat de Beefeaters bontmutsen dragen. Beide onjuistheden werden aangepast. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/16/nieuwe-rites-in-de-rouw-om-de-queen-a4142083
2022-09-16||Hoe slimmer onze spullen, hoe dommer we ons voelen||Oké, we waren vermoeid, oververmoeid. En juist daarom wilden we er een weekje tussenuit. Staan we klaar om in de buurt van het gehuurde huisje onze eerste ontspannen wandeling te gaan maken, lukt het niet om de deur op slot te krijgen. Na honderd pogingen, gezoek in het huisje naar een papier met instructies, vruchteloze telefoontjes naar de beheerder en meerdere verwoede sessies op Google, is er toen geschreeuwd en misschien zelfs tegen de deur geschopt. Natúúrlijk overkwam ons dit weer, natúúrlijk waren wij weer de enigen die dit moderne sluitsysteem niet kenden. Echt íédereen had thuis zo’n supersonisch slot, alleen wij achterlijke sukkels behielpen ons nog met een ouderwetse sleutel. Nadat we al hadden besloten het vakantiehuisje tijdens het wandelen dan maar open te laten, zagen we bij toeval dat op de smalle zijkant van de deur een metalen plaatje zat. En op dat plaatje stonden lettertjes en tekeningetjes. Na het nemen van een foto konden we die vergroten en er een studie van maken, zodat het uiteindelijk lukte de deur te sluiten, net zoals het ons later die dag zou lukken de oven van het huisje aan de praat te krijgen. Ook dat ging gepaard met zoeken naar instructies, flink wat gegoogle en geprikkelde gedachtes over ándere mensen die vast allemaal allang een dergelijk ding hadden en niet zoals wij gewend zijn aan twee knoppen: die voor aan/uit en die voor de temperatuur.  Ik kan eindeloos veel voorbeelden geven van bezigheden die in mijn huishouden tot problemen leiden, en dan heb ik nog wel een partner met technisch inzicht die alles uiteindelijk weet op te lossen. Maar probeer alle wachtwoorden die je nodig hebt maar eens te onthouden, probeer maar eens te bepalen of een  e-mail van een instantie daadwerkelijk van die instantie komt of dat je misschien toch wordt belazerd. Je stapt online over op een goedkopere autoverzekering en moet ineens meer betalen in plaats van minder, totdat blijkt dat de vorige verzekeraar de schadevrije jaren niet bij een bepaald digitaal register heeft aangemeld. Moet je daar weer achteraan, moet je weer eindeloos mailen en chatten. En laatst was het weer  raak toen ik even op mijn telefoon wilde bekijken hoe het er voorstond op mijn bankrekening. Bleek de bank geblokkeerd omdat ik de app niet had vernieuwd, terwijl ik dat een maand geleden toch echt had gedaan! Kennelijk is mijn smartphone nu definitief te oud om in deze maatschappij nog mee te kunnen komen, moest ik weer uren googlen op zoek naar een andere. Een refurbished model bleek het meest duurzaam te zijn – waarbij je maar net moet weten wat er met die term wordt bedoeld.  In  ons  kruipt een   raadselachtig onbehagen waarvan je je afvraagt hoe het in zo’n welvarend land kon ontstaan  Hoe doen anderen dit toch? vraag ik me regelmatig af. Zijn die ook de hele tijd van alles aan het uitvogelen? De oudste mensen in mijn omgeving proberen het al niet eens meer, die gaan er  bij voorbaat van uit dat ze geholpen moeten worden bij bezigheden waarvoor enig digitaal vernuft wordt vereist. Mijn vader   kan het soms nog net zelfstandig; toen hij in het weekend met spoed naar de huisartsenpost moest, is hij erin geslaagd een ondoorgrondelijk keuzemenu in te toetsen. Maar mijn schoonmoeder werd 90 en  had om dat te vieren gereserveerd bij een restaurant waarvan ze dacht dat we er van een rijsttafel gingen genieten. Het restaurant bleek veranderd te zijn in een all you can eat-sushitent, ze raakte wanhopig van het bestelsysteem waarmee we na iedere gang op een tablet onze volgende keuzes moesten aangeven. „Ik wil gewoon een bord eten!”  Bewijzen kan ik het niet, maar dat het bestaan zo gecompliceerd is geworden kon wel eens grotere implicaties hebben dan je zou verwachten, ook voor jongere mensen. Wanneer ik er voor het gemak van uitga dat mijn eigen IQ gemiddeld is, dan zit een groot deel van de Nederlanders daar dus onder en raakt in nog sterkere mate de draad kwijt. Dat moet een behoorlijke invloed hebben op onze manier van denken, op de mentaliteit waarmee we in het leven staan. Eén clubje mensen heeft alle systemen bedacht, de rest heeft geen andere keuze dan erin mee te gaan, al mogen ze ze eventueel nog wel onderhouden, repareren of schoonmaken. Onbewust kruipt er daardoor in velen van ons een zeker chagrijn, het raadselachtige onbehagen waarvan je je afvraagt hoe het in zo’n welvarend land heeft kunnen ontstaan. Soms ebt het kort weg, dan werkt alles naar behoren en voel je je tevreden, totdat je het verzoek krijgt om je voor je creditcard opnieuw te identificeren en de foto die je instuurt – nadat je je er terdege van hebt vergewist dat de afzender deugt – tot driemaal toe wordt afgekeurd. Misschien dat we bij mij thuis extra emotioneel zijn, het heeft in ieder geval tot een niet geringe ergernis geleid. Laatst had ik het met een  een vriendin, die oorspronkelijk uit Oost-Europa komt, over  autocratische leiders, zoals de burgemeester van haar voormalige woonplaats en types als premier Viktor Orbán van Hongarije. Ze sprak schande van degenen die stemden op deze figuren en noemde ze ‘gekken’. Ik heb toen gezegd, en ze gaf me onmiddellijk gelijk, dat deze mensen, deze stemmers, op een andere aardbol rondlopen dan zij en ik. Wij behoren  tot degenen die deze wereld hebben ingericht, die het nodig vonden om QR-codes, onlineformulieren en zelfscankassa’s te bedenken, zij moeten maar zien hoe ze het rooien. Terwijl wij ons niet eens bewust meer zijn van het zelfvertrouwen waarmee we ons bewegen, hebben zij de indruk dat ze steeds minder greep op het leven krijgen, dat ze als het ware doorlopend worden bedreigd. Voortdurend moeten ze zich verdedigen tegen nieuwigheden waarvan ze de ballen begrijpen. Voor hen is de wereld een minder veilige plek dan voor ons. Constant zijn ze op hun hoede: wat verzinnen die lui nou weer? Een paar jaar geleden verdeelde NRC-correspondent Bas Blokker de stemmers in de Verenigde Staten doeltreffend – en ietwat gechargeerd – in ‘degenen van de opgetrokken neus’ en ‘degenen van de opgestoken middelvinger’. De Democraten willen voorschrijven hoe wij moeten leven? ‘F*ck,’ zeggen de Republikeinen. Het niet-begrijpen van alles waaraan je tijdens je bestaan bent overgeleverd is van alle tijden, maar de krachten die ons dwarszitten zijn veranderd. De vader en moeder van Erasmus, de  humanistische theoloog die werd geboren rond 1469, stierven allebei aan de pest toen hun zoon nog jong was. Niemand kende de bacterie die deze ziekte veroorzaakt, ook virussen waren nog onbekend, laat staan dat men doorhad dat virussen van dieren op mensen konden overgaan. Het gevolg was dat Erasmus zich de rest van zijn leven bedreigd voelde zodra hij zich ergens bevond waar de pest uitbrak. Historicus Sandra Langereis vertelt in haar geweldige biografie   Erasmus, dwarsdenker (2021) hoe hij dan vliegensvlug op zoek ging naar een paard en naar een veiliger land vertrok, desnoods voor jaren.  Het verschil met tegenwoordig is dat we behalve met natuurkrachten ook nog te maken hebben met krachten die we zelf in het leven hebben geroepen.  Mijn iPad deed het prima, dagelijks las ik de krant er op, totdat het niet meer lukte. Na enkele dagen worstelen werd duidelijk dat knappe koppen de app hadden veranderd en ik à 400 euro een nieuwe iPad diende aan te schaffen, die ik ook nog eens aan de praat moest zien te krijgen. Net als toen de deur van het vakantiehuisje niet op slot wilde, kreeg ik weer het gevoel dat Nederland alleen nog maar voor de slimmeriken bedoeld was, de rijkere slimmeriken. Ik wilde de krant lezen, ik wilde niet knokken om hem te kunnen lezen. Vroeger bestond een krant uit vellen papier met letters erop, nu was het een apparaat geworden waarvan ik de werking slechts vagelijk begreep.  In het hele hedendaagse bestaan gaat dat zo: doordat je je voortdurend moet inspannen om zaken te doorgronden die anderen voor je hebben uitgedokterd, kom je minder snel aan het wezenlijke toe. Het leven is al niet gemakkelijk, zit je ook nog opgescheept met dat digitale gedoe. Aan de kloof tussen mensen die er altijd al was, is een dimensie toegevoegd die je in de verleiding brengt in het defensief te gaan, om je in jezelf op te sluiten en te denken: ze bekijken het allemaal maar.   Als ik dat al heb, met mijn veronderstelde gemiddelde intelligentie, dan hebben miljoenen andere Nederlanders dat ook. De talloze innovaties die in korte tijd over ons heen zijn gekomen, voeden en versterken bij grote groepen mensen het minderwaardigheidsgevoel dat in ieder van ons sluimert, een vast onderdeel van de menselijke psychologie. Zodra je anno 2022 iets wilt, stuit je onherroepelijk op ingewikkelde toestanden. Weet je die niet te tackelen, dan krijg je de indruk dat jij er niet bij mag horen.   Dat zal er vast niet de enige oorzaak van zijn dat zoveel mensen zich buitengesloten en ‘ongehoord’ gaan voelen, maar het kan er behoorlijk aan bijdragen. Per saldo zijn we er uiteraard op vooruitgegaan, de technologie heeft ons het nodige gebracht. Als er nu een virus opduikt, zijn we in staat het te bestuderen en een vaccin samen te stellen dat in ieder geval de dodelijkheid vermindert. We weten veel en we kunnen veel, dat vertalen we in ingenieuze oplossingen die meestal een digitale dimensie hebben. Maar hoe dat alles uitpakt voor het individu, en voor de verhouding tussen individuen, is de vraag. Zelf probeer ik altijd op zondag  offline te blijven, dat helpt me om te relaxen. Er blijkt dan ook nog iets te bestaan als  bomen, wolken, vogels en mooie papieren boeken. Onlangs wilde ik toch even op zondag iemand die het moeilijk had via WhatsApp een aardig berichtje sturen en ja hoor: de wifi deed het niet, we hadden een storing. De stress sloeg onmiddellijk toe.    Eigenlijk zouden de praktische kanten van het dagelijkse bestaan weer een stuk eenvoudiger moeten worden, want in feite verdoen we nu onze tijd. Wanneer we ons niet constant hoefden op te winden over ‘verbeteringen’ die een aantasting zijn van ons welbevinden, zouden we de ruimte kunnen krijgen om rustig na te denken over dat wat er echt toe doet, over kwesties die onze nabije toekomst zullen bepalen, met name het in goede conditie houden van onze fundamentele levensvoorwaarden. En die fundamentele levensvoorwaarden zijn toch echt nog steeds doodgewoon lucht, water en aarde.   In plaats van een onderhuidse humeurigheid over deursloten, digitale formulieren en het gevecht met de techniek in het algemeen, zou er dan misschien zelfs weer wat meer vrolijke onbevangenheid in ons leven kunnen komen.||https://www.nrc.nl//nieuws/2022/09/16/ik-ben-hier-echt-niet-te-dom-voor-a4141863
2022-09-16||Dit ziekenhuis kon veel beter, zag de patiënt vlak voor haar dood||Sommige beweringen duiken zo vaak op in wervende teksten dat niemand ze meer gelooft. Eén daarvan: de patiënt staat centraal. Zou het?  En toch is het niet altijd onzin. Zo studeerde Niels Geerts (29) af aan de Amsterdamse Academie van Bouwkunst met een ontwerp dat is geïnspireerd op de architectonische gedachten van een patiënte in de laatste zes maanden van haar leven. Zij was een collega bij de Architekten Cie, een gerenommeerd architectenbureau. Ook zij zou zijn afgestudeerd aan de Academie, ware het niet dat ze voortijds overleed. In het laatste jaar van haar leven ging ze ziekenhuis in en uit, om uiteindelijk thuis te overlijden in de Vondelstraat in Amsterdam. Tijdens wandelingetjes met haar familie en vrienden in het Vondelpark dacht ze na over het revalidatiecentrum aan de Overtoom, Reade, eveneens aan het park. Ze vroeg zich af wat patiënten perspectief kan bieden, hoop. Haar gedachten inspireerden Geerts. Hij maakte een ontwerp voor een nieuw zorgcentrum op de plek van Reade. Naam: Heelhuis. Hij slaagde voor dat ontwerp cum laude aan de Academie. Geerts: „We zijn samen de architect, Boukje en ik. Haar gedachten vormden mijn architectonisch kompas. Zij gaf de aanzet, ik maakte het ontwerp.” Wie was deze vrouw? Geboren Gabreëls trouwde ze met Marnix Bügel. Ze kregen drie kinderen. In mei 2019 viel ze, in haar eigen huis. Zomaar. Ze kon niet meer opstaan. Nog dezelfde dag constateerden artsen twee hersentumoren. Ze overleed op 9 mei 2020, op vijftigjarige leeftijd. In weekblad Elsevier verscheen een necrologie onder de kop ‘Intelligente vormgever van eigen dromen’.  Behalve intelligent was Boukje Bügel-Gabreëls succesvol. Na een studie technische natuurkunde in Groningen ging ze aan de slag als managementtrainee bij KPN. Al snel werd ze commercieel directeur van Planet Internet om in 2007 over te stappen naar de NS. Daar zou ze verantwoordelijk zijn voor de invoering van de OV-chipkaart en de OV-fiets.  Ze werkte ook mee aan de herinrichting van de treinstations en juist dat gaf haar de laatste zet om het over een geheel andere boeg te gooien. Want waarom zou ze dit soort processen slechts begeleiden? Kon ze de winkels en stations niet zelf ontwerpen? Wat volgde was een radicale carrièrebreuk: van procesbegeleider naar maker.  In 2015 nam ze ontslag om zich te laten omscholen tot architect.  Pi de Bruijn, bekend van zijn creaties aan de Zuidas en de Tweede Kamer, was onder de indruk van zo’n beslissing, net als van haar energie, netwerk en intelligentie. Hij betrok haar bij zijn Architekten Cie. Het verbaasde Bügel-Gabreëls tijdens haar eerste opname in het VU-ziekenhuis al hoe beroerd de leefomgeving van patiënten is. In de VU belandde ze zelfs eens in een kamer met bijzonder beperkt uitzicht op de lucht, via een klein strookje, ergens in een van de eindeloze gangen van deze stenen patiënten-fabriek in Buitenveldert. Af en toe schrok ze op van het lawaai van een af en aan vliegende traumahelikopter.  Allengs kregen haar gedachten over een betere architectuur van een zorgcentrum meer vorm. Ze appte die gedachten aan haar vrienden, praatte erover. Haar hartsvriendin Winifred Andriessen: „Ze gebruikte eigenlijk alle energie die haar nog restte aan het denken over een instelling waarin het welzijn van de patiënt het uitgangspunt vormt.”   Geerts ontmoette haar bij de Architekten Cie. „Natuurlijk is het niet precies zo geworden als zij het voor zich zag. Maar het ontwerp is gedreven door precies die vraag die zij zichzelf voortdurend stelde: je wordt wakker en wat gebeurt er dan? Wat wil je dan, als patiënt? Hoe kun je hoop putten uit je omgeving?” En?  Wat blijkt uit de maquettes, Geerts’ afstudeerscriptie en zijn uitleg bij zijn afstuderen eerder dit jaar, is dat Boukjes vraag tot een totaal ander gebouw leidt dan er nu staat. Er is meer hout, zelfs voor dragende constructies. Meer rondingen, meer water, lucht, bomen en meer schaduw. Geerts: „We laten de natuur binnen.” Is dat nu niet zo? „Nee, kijk maar, het huidige gebouw staat met de rug naar het park waaraan het ligt. Tegelijk keert het zich af van de stad. Heelhuis doet het omgekeerde. Bewoners leven dichter tegen beide aan, er bijna in. Ze kunnen kiezen, iedere dag weer, want de een zoekt de rust van de natuur, de ander de afleiding van het stadsleven. In Heelhuis is iedereen meer bewoner, minder patiënt. Dat is ook wat Boukje wilde.”  Verdwijnen zal de lompe ingang, met een blokkerende hellingbaan van een ondergrondse parkeergarage, die nu tussen Overtoom en zorgcentrum staat. In de plint komen horeca  en huurders met een buurtfunctie. Weg gaan ook de brute hekken tussen gebouw en park, aan de achterkant. De tuin zal doorlopen in het park.  Tegen de trend van schaalvergroting in zal het pand minder patiënten kunnen huisvesten dan nu. Maar die patiënten krijgen dan ook iets. Zoals kamers met ramen aan de park- én de stadskant, met een rond bed, en licht in overvloed. Geerts: „Dit ontwerp neemt efficiëntie niet als basis voor ruimtelijke oplossingen. Centraal staat het oogpunt vanuit de patiënt, als autonome bewoner van Heelhuis. Er is veel aandacht uitgegaan naar de werking en de logistiek, waardoor het plan een realistischer antwoord biedt op de vraag naar betere zorg. Zie de zachte vormentaal en de riante overgangsruimtes en de kleinere clusters, waar patiënten, zorgverleners, naasten en vrienden elkaar kunnen ontmoeten.” Is er een kans op realisatie? Het huidige revalidatiecentrum vertrekt: Reade verhuist naar het terrein van het OLVG in Nieuw-West. Dus komt er ruimte vrij in Oud-West, op de plaats aan de Overtoom. Madeleine Maaskant, directeur van de Academie van Bouwkunst: „Het ontwerp is heel bijzonder en past zo goed op die plek dat je het er wel ziet verrijzen. Bovendien: onze studenten, en zo ook Niels, staan met beide benen in de praktijk. Niels werkt bij een gerenommeerd architectenbureau. Dus die weet de weg te vinden, ook in de bestuursgremia die van doorslaggevend belang zijn bij dit soort aanbestedingen.” ||https://www.nrc.nl//nieuws/2022/09/16/dit-ziekenhuis-kon-veel-beter-zag-de-patient-vlak-voor-haar-dood-a4141849
2022-09-16||Sprinkhaan||Aantekeningen over de  vijand.   Hij is algemeen in Amsterdam. Maar je ziet hem niet. Hij houdt zich verborgen in onoverzichtelijke ruigtes. Van die plantenmassa’s van door elkaar heen woekerende bramen, haagwindes, distels en riet. Hij houdt zich op in de taluds van de ringweg en het spoor, hij vindt het Diemerpark een hele fijne plek, maar hij zit ook diep in  de stad, in van die fijn verwaarloosde groenstroken zoals je ze buiten de ring en in Noord nog veel vindt. Daar houdt hij zich bezig met het eten van bladluizen en rupsen. Dat zou hem tot een geliefde mede-stedeling moeten maken, maar er is nog iets. Hij maakt een enorme klereherrie.  De mannetjes van de grote groene sabelsprinkhaan klimmen in de namiddag omhoog in de vegetatie, zoeken een mooi plekje uit en gaan daar een geluid produceren dat zich qua irritatie kan meten met de nagel over het schoolbord, de boor van de tandarts en rondzingende microfoons. Je kan het op honderd meter afstand horen. Zelfs vanuit een rijdende auto of trein. Misschien is dat best leuk, dat geratel uit je auto horen, net of je weer in Frankrijk op vakantie bent, maar het is helemaal niet leuk als het ineens, zonder enige aankondiging, losbarst op tien centimeter van je linkeroor.  Dat is wat mij op ons balkon overkomt, elke avond weer. Een sabelsprinkhaan heeft de druif, die zich over ons balkon slingert, aangezien voor verwaarloosde ruigte en als favoriete zangplek uitgekozen. Elke avond ratelt hij ons naar binnen. Nu weet ik ook wel dat het niet zijn doel is om ons weg te jagen. Zijn doel is om een vrouwtje te lokken. Daar gaat hij dan een spectaculaire paring mee aan, die drie kwartier kan duren. Waarna het vrouwtje ergens in de grond tweehonderd eieren gaat leggen waaruit honderd onschuldige, lieve vrouwtjes komen, en honderd etters van mannetjes die vreselijke geluiden gaan produceren.  Pogingen om onze sprinkhaan te pakken te krijgen zijn tot nu toe op niets uitgelopen. We krijgen hem vaak genoeg te zien in het licht van onze zaklantaarn. Een zes centimeter groot, knalgroen gevaarte. Dat onmiddellijk wegschuifelt of wegvliegt zodra we in de buurt komen met ons vangnetje. Want gewoon pakken is risicovol, ze kunnen nog goed bijten ook.  Ondertussen amuseren onze buren zich uitstekend bij het nachtelijke lichtenspel van onze zaklantaarns, dat begeleid wordt door stevig gevloek, en steevast wordt afgerond door de triomfantelijke ratel van de sprinkhaan van net weer even een andere plek. Die buren beseffen niet  dat we de buurt proberen te behoeden voor een explosie van herrieschoppers. We moeten onze sprinkhaan zien te evacueren voor hij een vrouwtje te pakken krijgt. Prachtig beest, die sprinkhaan, maar niet op mijn balkon!  Stadsecoloog Remco Daalder schrijft op gezette tijden over de dieren en vogels van Amsterdam.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/16/sprinkhaan-a4141837
2022-09-16||Duizenden medewerkers streekvervoer staken voor betere cao||Personeel van het streekvervoer, waar onder meer bussen en trams onder vallen, staken vrijdag voor een betere cao. Daarnaast zullen duizenden buschauffeurs naar Den Haag gaan voor een manifestatie. Hierdoor zullen vrijdag streekbussen en treinen uitvallen, dat meldt de vakbond FNV.  De medewerkers van regionale vervoersbedrijven hebben in een ultimatum eisen neergelegd voor een betere cao. Marijn van der Gaag, bestuurder FNV Streekvervoer: „De sector moet aantrekkelijker worden, zodat nieuw personeel aangetrokken kan worden. Op dit moment is er veel verloop, met personeelstekorten als gevolg. Daardoor stijgt de werkdruk en daarmee ook het ziekteverzuim.” Vorige week werden in diverse provincies al regionale acties georganiseerd. De manifestatie in Den Haag begint om 12.00 uur. De FNV heeft Tweede Kamerleden met het openbaar vervoer in hun portefeuille uitgenodigd de bijeenkomst bij te wonen.||https://www.nrc.nl//nieuws/2022/09/16/duizenden-medewerkers-streekvervoer-staken-voor-betere-cao-a4142082
2022-09-16||Maaltijdbezorgers zonder papieren: hoe Uber en Deliveroo ongestraft wegkijken|| Grote kans dat je uit gemak wel eens een maaltijd hebt laten bezorgen door een rider van Deliveroo of Uber Eats. Deze bedrijven zeggen precies te weten wie hun bezorgers zijn, maar in de praktijk zijn veel van hen ongedocumenteerd en daardoor rechteloos. Onderzoeksjournalist Merijn Rengers sprak met tientallen bezorgers en vertelt hoe deze internationale techbedrijven hiervan profiteren - en Nederland niet ingrijpt.||https://www.nrc.nl//nieuws/2022/09/16/maaltijdbezorgers-zonder-papieren-hoe-uber-en-deliveroo-ongestraft-wegkijken-a4142081
2022-09-16||Waarom smullen we zo van de familiedrama's van de Engelse upper class?||De familieperikelen van de Engelse upper class zijn een haast onuitputtelijke bron voor de meest heerlijke romans. Denk aan Brideshead revisited van Evelyn Waugh of de boeken van Rebecca West. Vol gezinnen die met stiff upper lip naar elkaar sneren, waar verval van rijkdom angstvallig geheim wordt gehouden. En dat alles opgeschreven met een vileine humor en een uitgesproken sense of Englishness. Wat is het toch aan deze specifieke sociale klasse dat we er zo graag over lezen? Rosan Hollak gaat in gesprek met Michel Krielaars en Joyce Roodnat.||https://www.nrc.nl//nieuws/2022/09/16/waarom-smullen-we-zo-van-de-familiedramas-van-de-engelse-upper-class-a4142080
2022-09-16||Mexicaanse oud-generaal opgepakt in zaak over 43 vermiste studenten||In Mexico is een voormalig generaal van het Mexicaanse leger gearresteerd op verdenking van betrokkenheid bij de vermissing van 43 Mexicaanse studenten in 2014. Dat maakte de Mexicaanse onderminister van Veiligheid, Ricardo Mejía, donderdag bekend tijdens een persconferentie.  Mejía noemde niet expliciet om wie het ging, maar meldde tijdens de conferentie enkel dat de commandant van „de legerbasis in Iguala in 2014 is opgepakt”. Dat was toentertijd José Rodriguez Pérez, die later opklom tot generaal.  De arrestatie van Rodriguez komt bijna drie weken nadat de onderminister van Binnenlandse Zaken, Alejandro Ecinas, zei dat bewijs was gevonden dat de oud-generaal zes van de 43 studenten enkele dagen vasthield in een magazijn op de legerbasis in Iguala, voordat hij opdracht gaf hen te vermoorden. Volgens bronnen heeft Rodriguez zichzelf bij de politie aangegeven.   Vorige maand werd voormalig topaanklager Jesús Murillo gearresteerd omdat ook hij in verband wordt gebracht met de verdwijning van de studenten. Hij werd in zijn huis in Mexico-Stad opgepakt nadat een uitvoerig rapport naar buiten was gebracht door een speciaal aangewezen waarheidscommissie. Murillo zou als voormalig aanklager het onderzoek naar de verdwijning hebben belemmerd. In september 2014 verdwenen in de Zuid-Mexicaanse staat Guerrero 43 studenten die een opleiding volgden tot leraar. Van slechts drie van hen werden de lichamen gevonden. Tot op heden is nooit helemaal duidelijk geworden wat precies is voorgevallen. Mogelijk werden de studenten ontvoerd door lokale politieagenten, die dachten dat ze met bendeleden te maken hadden. De toenmalige regering zou de verdwijning vervolgens in de doofpot hebben gestopt.||https://www.nrc.nl//nieuws/2022/09/16/mexicaanse-oud-generaal-opgepakt-in-zaak-43-vermiste-studenten-a4142079
2022-09-16||Sonnet van het einde van een tijdperk||Verkrampt tot wuifhand, deftig gedresseerd,
handtasgeharnast, officieel gemutst,
door ramp na rampjaar schijnbaar ongebutst,
door iedereen gefictionaliseerd,  verzonnen om voor lintjes op te draaien,
onmachtig in haar eigen kroondomein,
werd zij geacht onsterfelijk te zijn
totdat ze stierf, vermoeid van eeuwig zwaaien.  Ze was symbool van zoveel dat verdween
voordat ze ging. Een ooit extravagant
hoogmoedig wereldrijk was weggewaaid.   En nu ze heengaat, gaat ook heimwee heen.
Het arrogant vergeelde Engeland
is grondig door haar wuiven uitgezwaaid. 14 september 2022||https://www.nrc.nl//nieuws/2022/09/16/sonnet-van-het-einde-van-een-tijdperk-a4142042
2022-09-16||De tien bestverkochte boeken van week 37||Herman Koch: Het Koninklijk Huis. Ambo Anthos, 253 blz. € 22,99 (-) Arthur Japin: Wat stilte wil. De Arbeiderspers, 336 blz. € 24,99 (1) Jaap Robben: Schemerleven.  De Geus, 306 blz. € 23,99 (-) Delia Owens: Daar waar de  rivierkreeften zingen. The House of Books,  384 blz. € 10,- (5) Anjet Daanje: Het lied van ooievaar  en dromedaris. Passage,  655 blz. € 34,- (2) Liesbeth Woertman: Wie ben ik als niemand kijkt? Een andere kijk op de ouder wordende vrouw.  Ten Have,  224 blz. € 20,99 (4) Peter Terrin: De gebeurtenis.  De Bezige Bij,  220 blz. € 23,99 (9) Orhan Pamuk:  De nachten van de pest.  De Bezige Bij, 763 blz. € 34,99 (-) Stephen King: Fairy Tale.  Boekerij,  592 blz. € 24,99 (-) Henny Vrienten: De een is de ander niet. Leven in liedjes.  De Harmonie,  181 blz. € 19,90 (-) De NRC Boeken top 10 is gebaseerd op de verkoopcijfers van twaalf Nederlandse literaire boekwinkels. Athenaeum (Amsterdam), Java Bookshop (Amsterdam), Den Boer (Baarn), Van Kemenade & Hollaers (Breda), Spijkerman (Eindhoven), Godert Walter (Groningen), Kooyker (Leiden), Lovink (Lochem), Roelants (Nijmegen), Het Leesteken (Purmerend), Van Gennep (Rotterdam), Van der Velde In den Broeren (Zwolle) 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/09/16/de-tien-bestverkochte-boeken-van-week-37-3-a4142043
2022-09-16||Heel veel grondwater oppompen zonder de voorraad uit te putten||Boeren in Bangladesh zijn de afgelopen veertig jaar steeds meer grondwater gaan oppompen voor de teelt van met name rijst in het droge seizoen. Toch heeft dat niet overal in het land tot een groeiend grondwatertekort geleid. Onderzoekers hebben nu ontdekt hoe dat kan. Tijdens het natte seizoen vullen de uitbundige moessonregens de ‘vrijgekomen ruimte’ in de bodem weer op. Met andere woorden, hoe meer er wordt onttrokken tijdens het droge seizoen (november-maart), hoe meer er wordt aangevuld tijdens het natte seizoen (april-oktober). Het uitgebreide systeem van aanvullingsroutes langs grote en kleine rivieren, langs meren en vijvers, langs kanalen, noemen ze de ‘Bengal Water Machine’. Hun resultaten zijn deze donderdag verschenen in Science. De opkomst van de geïrrigeerde rijstteelt in Bangladesh voert terug op een serie ernstige overstromingen in de jaren 70. Daarna is de landbouw, mede via overheidsbeleid, geïntensiveerd. Zo was er steun voor de import van goedkope waterpompen. De vergunningverlening voor de installatie van pompen werd versoepeld, schrijft geograaf Aditi Mukherji van het International Water Management Institute in Delhi in een bijgaand commentaar in Science. De jaaropbrengst van rijst is tussen 1972 en 2019 bijna verviervoudigd, Van één oogst per jaar, ging het op veel plaatsen naar drie oogsten. Bangladesh is uitgegroeid tot een van de rijstschuren in de wereld. Voor het nu gepubliceerde onderzoek verzamelden de wetenschappers data van 465 locaties door het land waar de grondwaterstand wekelijks wordt gemeten. „We zijn tien jaar bezig geweest om al die data bij elkaar te krijgen”, zegt Mohammad Shamsudduha, hydrogeoloog aan het University College in Londen en eerste auteur van het artikel. Dat over de jaren heen een groter deel van de neerslag in de bodem  is geïnfiltreerd, heeft nog een bijkomend voordeel, schrijven de wetenschappers in Science. Het in  het natte seizoen overstroomde gebied in Bangladesh is afgenomen. „Het opmerkelijke”, zegt Shamsudduha via de telefoon, „is dat de potentie van geïrrigeerde rijstteelt in Bangladesh al in 1975 is beschreven, ook in Science.” Eigenlijk is dat slecht nieuws Ane Wiersma hydrogeoloog Dat artikel beperkte zich nog tot het Ganges-bekken in Bangladesh. De twee auteurs beschrijven een plan voor de gecoördineerde aanleg van putten, pijpen en kanalen. „Dat plan is niet uitgevoerd. Maar vervolgens is het systeem, door de actie van miljoenen kleine boeren, alsnog min of meer spontaan ontstaan”, zegt Shamsudduha. Inmiddels pompen 16 miljoen kleine boeren over het land ondiep grondwater – tot een diepte van 100 meter – actief op. De data laten ook zien dat de Bengal Water Machine niet overal even goed werkt. „In gebieden met veel klei in de bodem infiltreert het regenwater moeilijker”, zegt Shamsudduha. Ook zijn er gebieden waar een combinatie van relatief weinig neerslag (gemiddeld valt er 2.500 mm regen per jaar) combineert met  hoge temperaturen en een daardoor hoge verdamping. In haar commentaar schrijft Mukherji dat de data gebruikt kunnen worden om regionaal beleid te ontwikkelen voor het gebruik van grondwater. In het stroomgebied van de Brahmaputra zou dat gebruik in haar ogen verder geïntensiveerd kunnen worden. Tegelijk, schrijft ze, zal de aandrijving van de waterpompen met dieselgeneratoren vervangen moeten worden door irrigatie op basis van zonne-energie. Maar Ane Wiersma, hydrogeoloog bij kennisinstituut Deltares en niet bij de studie betrokken, waarschuwt voor al te veel enthousiasme. Van de 465 onderzochte locaties zien de onderzoekers slechts op een derde iets van de dynamiek van de Bengal Water Machine terug. „Eigenlijk is dat slecht nieuws.” Wiersma wijst ook op figuur 2 in het artikel. Die laat, voor één locatie, het grondwaterniveau over de jaren zien. Die gaat steeds meer schommelen: steeds meer onttrekking in het droge seizoen, steeds meer aanvulling in het natte seizoen. „Maar over de jaren heen loopt het grondwaterniveau wel steeds verder terug.” Wiersma ziet het zelf ook in het noordwesten van Bangladesh, waar hij betrokken is bij een project dat de haalbaarheid van kunstmatige grondwateraanvulling onderzoekt. Methoden die worden onderzocht zijn onder meer de aanleg van vijvers en infiltratieputten. „Je hebt er nogal wat gebieden met dikke kleilagen, waar het regenwater moeilijk infiltreert.” Hij vindt dat de auteurs de negatieve gevolgen van de grondwateronttrekking te weinig hebben belicht.||https://www.nrc.nl//nieuws/2022/09/16/pompen-zonder-grondwater-uit-te-putten-a4142049
2022-09-16||Oprichter Patagonia geeft bedrijf weg, voor het klimaat||Is dit kapitalisme 2.0? Yvon Chouinard,  oprichter en eigenaar  van het outdoor-kledingmerk Patagonia, heeft zijn miljardenbedrijf opgedeeld en overgedragen aan een stichting en een non-profitorganisatie. Dat heeft de miljardair gezegd in een interview met The New York Times. Alle winst van het bedrijf, dat honderden winkels in tientallen landen over de hele wereld heeft, moet voortaan in de strijd tegen klimaatverandering gestopt worden. „Hopelijk beïnvloedt dit een nieuwe vorm van kapitalisme die niet eindigt met een paar rijke mensen en een stel arme mensen”, aldus Chouinard. „We gaan een  maximale hoeveelheid  geld weggeven aan mensen die actief werken aan het redden van deze planeet.”   Patagonia blijft een particuliere onderneming met winstoogmerk, volgens het nieuwe model. Een klein percentage van de aandelen van het bedrijf zijn in een stichting gestopt, die erop moet toezien dat de wensen van de 83-jarige Chouinard worden vervuld en alle winst wordt weggegeven. Deze winst gaat naar een nieuw opgerichte non-profitorganisatie, die 98 procent van de aandelen van Patagonia bezit. Dat geld wil de organisatie steken in initiatieven tegen klimaatverandering en in natuurbeschermingsprojecten. Patagonia was sinds de oprichting in 1973 al geen ‘gewoon’ bedrijf. Het bedrijf heeft een activistische inslag en profileerde zich de afgelopen decennia als kledingmerk dat zich inzet voor het milieu, mede door de productie van duurzame kleding en donaties aan milieuorganisaties.  Chouinard noemt het weggeven van zijn bedrijf „de ideale oplossing” voor zijn familie. „Ik voel een grote opluchting dat ik mijn leven op orde heb gebracht.”||https://www.nrc.nl//nieuws/2022/09/16/oprichter-patagonia-geeft-bedrijf-weg-voor-het-klimaat-a4142069
2022-09-16||Column | Voor diplomatiek eindspel in Poetins oorlog is het te vroeg||Analisten noemen het al het „wonder van de rivier  Oskil” en  „een van de grootste militair-strategische successen sinds 1945”. In een paar dagen heroverde Oekraïne bezet grondgebied dat Rusland in  maanden met veel moeite had ingenomen. Het succes was, volg je de enthousiaste experts, de beloning voor een militaire operatie uit het boekje. Het is een verhaal van list en bedrog. Door eerst alle aandacht te richten op een offensief in het zuiden werd de vijand op het verkeerde been gezet, waarop hij vervolgens in het noorden, bij de rivier Oskil in buurt van Charkov,  op de vlucht werd gejaagd. De deceptie was professioneel. Alles wees op een serieus zuidelijk offensief, dat 29 augustus ook daadwerkelijk begon. Rusland schoof militairen van het noorden naar het zuiden, waarop Oekraïne in het noorden winst kon boeken. De Russische militairen in het zuiden kampten  vervolgens met logistieke problemen. Een meesterzet, aldus één analist. De Oekraïense opmars, die nog steeds doorgaat, is een zeldzame opkikker in een uitputtingsslag die al ruim tweehonderd dagen duurt. Het is niet alleen een boost voor het moreel van de Oekraïense strijdkrachten, maar ook voor de Europese bondgenoten die met torenhoge gasprijzen de winter in moeten. Minister Hoekstra (Buitenlandse Zaken, CDA) waarschuwde onlangs nog  voor oorlogsmoeheid, maar nu wordt, schoorvoetend, gesproken over de kansen op een Oekraïense overwinning. De opmars heeft het denken over het eindspel in elk geval aangewakkerd. Kanselier Scholz praatte negentig minuten op Poetin in om hem tot terugtrekking te bewegen. En ook het oude idee van westerse veiligheidsgaranties voor Oekraïne is weer terug. Vlak na de invasie opperde Zelensky dat westerse landen veiligheidsgaranties af moesten geven. Deze week presenteerde voormalig NAVO-chef  Rasmussen in Kiev een gedetailleerd voorstel voor zo’n verbond, het Kyiv Security Compact, dat de veiligheid van Oekraïne moet garanderen ná de oorlog, ná een Russische nederlaag. Het debat over het einde van Poetins oorlog was op  de achtergrond gedrongen. De gevechten gingen maar door, de fronten verschoven amper, veel voorspellers hadden hun vingers gebrand.  En ook nu is de onzekerheid groot. De terreinwinst van Oekraïne is aanzienlijk en er zijn veel verhalen over verwarring en openlijke kritiek aan Russische kant. Maar waartoe die Russische onrust zal leiden is ongewis. Een twintigtal onrustige gemeenteraadsleden en verwarde talkshowgasten is opzienbarend, maar telt nog niet op tot een paleisrevolutie. En het is goed mogelijk dat Rusland terugslaat.  Elk conflict eindigt aan een onderhandelingstafel, maar zover is het nog niet: Zelen-sky eist dat Rusland zich helemaal terugtrekt.  „Het is ons doel om ons hele territorium te ontzetten”, zei hij tegen CNN. „We kunnen Rusland niet toestaan de bezetting die het begon in 2014 voort te zetten. Nu hebben ze nog wat meer bezet en suggereren ze dat ze het conflict willen bevriezen. Dan krijg je onderhandelingen, een paar afspraken, tijd verstrijkt, ze worden sterker, en dan komen ze wéér. Dat is hun strategie: een langzaam diner. Ze eten je beetje bij beetje op. Ik noem het Russisch kannibalisme. Ik wil dat spel niet spelen.” Na de Russische aftocht is met Zelensky over  alles te praten. Bijvoorbeeld over herstelbetalingen. Eerder maakte hij al duidelijk dat bij vrede ook de berechting van oorlogsmisdadigers hoort.  Aftocht,  herstelbetaling, berechting: ook dat is uit het boekje. De vraag is dan wel hoe  Poetin daarmee om zou gaan, politiek en mentaal. Na al die grote historische verhalen waarmee hij zijn oorlog rechtvaardigde. Na het verlies van duizenden levens. Na de economische schade ten gevolge van sancties. Ruslandkenner Anne Applebaum houdt het erop dat de Oekraïense eisen zó hoog zijn dat alleen een Rusland zónder Poetin ze kan inwilligen. Als dat zo is, is de vervolgvraag of de VS  - Zelensky’s onmisbare beschermheer – het ook zover wil laten komen: een Rusland zonder Poetin. En niemand kan overzien wat er na Poetin in Rusland komt. Vrede, kortom, is zo eenvoudig niet. Zelensky waakt er intussen voor de Russische bevolking te verketteren.   „Na de bezetting moeten we nog steeds als buren leven”, zei hij tegen CNN. Het leek een knipoog naar alle Russen die niet inzien dat Oekraïners vijanden zijn.   Zelensky is niet alleen op het slagveld een geduchte tegenstander, maar ook in propaganda en  onderhandelingen. Meer afleveringen 
				Michel Kerres
			 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/09/16/voor-diplomatiek-eindspel-in-poetins-oorlog-is-het-te-vroeg-a4142062
2022-09-16||Column | Financiële vrijheid is een religie geworden||De voormalige CDA-wonderboy greep de coronacrisis dus aan om de geschiedenis in te gaan als  mondkapjesmiljonair.  Doelbewust stak hij zijn middelvinger op naar de samenleving. Over het moreel falen van dit politiek talent en van bestuurders die hem hielpen aan de beruchte mondkapjesdeal zijn inmiddels genoeg stukjes getikt en talkshowtafels volgeklept. Mijn Twitter-feed laat zien  dat er bepaald geen tekort aan leedvermaak is over de jongeman die misschien ooit premier van Nederland zou worden.  Wat tot nu in het nationale mondkapjesdeal-circus  ontbreekt, is een diepere reflectie over het mensbeeld dat Van Lienden ertoe bewoog om zijn ambtenarenbestaan op te offeren voor een versneld pad richting  miljonair. Hij  is in wezen een kind van zijn tijd. Er is een generatie die opgroeit met het geloof dat zij het niet beter zal krijgen dan die van haar (voor)ouders. Het is een generatie die financiële onafhankelijkheid als een verlossing uit de hel ziet.  Het idee dat je geld als religie kunt beschouwen is misschien net zo oud als het geld zelf. Maar door nieuwe bewegingen, gefaciliteerd door digitale technologie en sociale media, kun je gerust stellen dat er een nieuw geloof opkomt dat het evangelie van financiële onafhankelijkheid verkondigt. Denk aan de ‘FIRE-beweging’ (Financial Independence, Retire Early), waarvan de aanhangers  een aanzienlijk deel van hun inkomen sparen zodat ze op vrij jonge leeftijd een niveau bereiken dat ze niet meer van hun werk afhankelijk zijn om in hun basisbehoeften te voorzien.  Hoewel FIRE zwaar leunt op een rentenierseconomie (het vergaren van passief inkomen op basis van rendement op je vermogen), vraagt het wel een doelbewust en gedisciplineerd leven – een lange adem zelfs.  Maar er zijn andere populaire routes die millennials en leden van generatie Z een snelle verlossing uit hun hel (lees: werk) beloven. Zo zijn jongeren tijdens de pandemie massaal aan het beleggen geslagen. Zo’n 42 procent van de Nederlandse jongvolwassenen tussen de 18 en 30 jaar belegt inmiddels, zowel in traditionele beleggingen als in cryptomunten. Om nog te zwijgen over de populariteit van NFT’s.  Logisch dat ik zo nu en dan last heb van fear of missing out – ‘FOMO’. Terwijl ik aan werk- en opdrachtgevers overgeleverd blijf, zijn er generatiegenoten die  met hun verslaving aan financiële markten een ticket naar een hemel op aarde veiligstellen. Maar was ik maar de enige. Steeds meer handige ondernemers spelen in op bestaansonzekerheid van jongeren. Naast aantrekkelijke apps die jongeren tot beleggen (lees: gokken) moeten verleiden, heb je ook al enige tijd een opmars van e-commerce-goeroes die jongeren beloven om met slimme trucjes financiële zelfstandigheid te bereiken. Ze bieden cursussen aan die jongeren zouden moeten helpen om prullaria uit China voor bijna geen geld in te kopen, om ze vervolgens prijzig aan de hongerige westerse consument te verkopen (via online marktplaatsen als bol.com).  Over de bekendste Nederland e-commerce-goeroe, de 26-jarige online-ondernemer Jia Ruan, onthulde het televisieprogramma BOOS (BNNVARA) recent hoe hij zijn cursisten voor tienduizenden euro’s dupeerde. Ruan heeft de afgelopen jaren een reputatie opgebouwd als een financiële coach die mensen ‘wil bevrijden van de 9-tot-5-mentaliteit’, leer ik in de BOOS-aflevering. Geheel terecht merkt BOOS-presentator Tim Hofman op  dat Ruan zich als een valse messias manifesteert.  Daarmee raakte Hofman  de kern. Namelijk, dat financiële onafhankelijkheid een nieuwe religie is geworden voor jongeren die hun bestaansonzekerheid willen ontvluchten. Daar waar traditionele monotheïstische geloven een hemel na de dood beloven, belooft het evangelie van financiële onafhankelijkheid een hemel hier op aarde – en wel zo snel mogelijk. Maar tegen welke prijs? ||https://www.nrc.nl//nieuws/2022/09/16/financiele-vrijheid-is-een-religie-geworden-a4142059
2022-09-16||Column | Bellen werd vechten||Overal heerst personeelsgebrek. De horeca zucht er het meest onder, maar je kunt goed merken dat ook allerlei andere sectoren ermee te kampen hebben. Wat mij vooral opvalt is dat steeds meer bedrijven steeds minder mensen in dienst lijken te hebben voor de inkomende telefoontjes. Nog niet zo lang geleden was het heel gewoon dat je een bedrijf belde en meteen vriendelijk te woord werd gestaan. Of dat je een boodschap kon inspreken en kort daarna keurig teruggebeld werd. Daar is geleidelijk de klad in gekomen. Bellen is vechten geworden. Vechten met een wegduikende tegenstander en je eigen ergernis. Zolang er drie, vier wachtenden voor je waren, viel het nog wel vol te houden, maar je krijgt nu steeds het gevoel dat je moet aansluiten achter een onafzienbare rij, een Schipholachtige file van verontwaardigd ongeduld. Ondertussen word je zoet gehouden met een dreinerig muziekje en een stem die je verzekert dat „al onze medewerkers in gesprek zijn” en dat je  –  niet lachen –  langer moet wachten „dan u van ons gewend bent”.  Dat al die medewerkers in gesprek zijn, daar twijfel ik geen moment aan. Bij hun koffieautomaat, in de vergaderzaal en de kantine, op de toiletten en – voor de rokers – op de stoep zal het een drukte van belang zijn. Onderwerpen genoeg: boeren, Oekraïne, gillend rijke Sywert, desnoods Ajax. Maar een gesprek met de buitenwereld gaan ze liever uit de weg, vooral als je een ontevreden klant bent. Nadrukkelijk verwijzen ze naar hun website waar je vervolgens alleen met algemene vragen terecht kunt. Naar hun telefoonnummer moet je op die website zorgvuldig zoeken. De klant is een lastige mug die moet worden afgeweerd. Vooral aan opzeggers hebben ze een grote hekel. Ik wilde onlangs een automatische incasso opzeggen bij een grote organisatie. Daar hadden ze een speciaal telefoonnummer voor.  Na driekwartier uitputtend wachten had ik nog steeds geen contact; er werd zelfs niet aangegeven hoeveel wachtenden er nog vóór me waren. Normaal had ik al eerder opgegeven, maar de columnist in mij vond dat ik dit voor mijn lezers moest overhebben.  Toen het uur voorbij was, besloot ik het nummer van hun klantenservice te bellen. Dat hielp. Een medewerkster excuseerde zich en regelde in enkele minuten de opzegging. Dat heb ik eerder ervaren en kan ik daarom als strategie aanraden: bel een ander nummer van zo’n bedrijf, leg het uit en er is een kans dat de gêne bij de ander de overhand krijgt. Sommige grote instellingen, zoals de BelastingTelefoon, zijn berucht om hun lange wachttijden, maar ook kleinere bedrijven maken zich er schuldig aan, zelfs af en toe mijn apotheek. Is er iets aan te doen? In Spanje, las ik, willen ze bedrijven en instanties wettelijk verplichten tot een telefonische wachttijd van maximaal drie minuten. Klanten hoeven niet genoegen te nemen  met automatische robots, maar krijgen het recht met een persoon te spreken. Bedrijven moeten ook binnen vijftien dagen klachten oplossen.  De Nederlandse Consumentenbond vond het „mooie maatregelen”. Ik ook, maar ik zou nog wel graag pleiten voor minder huichelachtige teksten bij de automatische beantwoording. Dus voortaan: „We hebben maar enkele medewerkers die met u in gesprek kunnen gaan en daardoor ontstaat de wachttijd die u van ons gewend bent.”||https://www.nrc.nl//nieuws/2022/09/16/bellen-werd-vechten-a4142053
2022-09-16||Opinie | Drop||In de trein naar huis is het gezellig druk. Ik luister naar mijn favoriete muziek en heb een zakje Engelse drop naast me staan. Zonder na te denken eet ik het zakje bijna leeg. Vlak voordat ik uitstap, merk ik dat de man naast me naar datzelfde zakje drop grijpt en het laatste handje in zijn mond giet. Ik ben te verbaasd en zeg niks. Boos gooi ik het zakje weg. „Bedankt”, zegt de man. Ik kijk hem nors aan en stap de trein uit. Als ik thuis ben, kruipt een schuldgevoel mijn buik in als ik een vol zakje Engelse drop onder in mijn tas zie liggen. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/16/drop-a4142051
2022-09-16||Wat vindt NRC | Europese eenheid is een cruciaal wapen tegen autocratie||Ursula von der Leyen verdient lof voor de kritische zelfreflectie die zij woensdag namens de Europese Commissie aan de dag legde in haar jaarlijkse State of the Union-toespraak. Europa had alerter moeten zijn, stelde zij, wat betreft Poetins expansiedrift en de Europese afhankelijkheid van fossiele energie. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 „We hadden moeten luisteren naar de mensen die Poetin kennen”, erkende ze, doelend op  Russische journalisten die hun kritische werk met hun leven hebben moeten bekopen, en op de Oost-Europese staten die jaren hebben gewaarschuwd voor de intenties van de Russische president. Niet alleen is Europa overrompeld door de oorlog in Oekraïne, ook de energiecrisis die eruit voortkomt had niet zo ernstig hoeven zijn: na de oliecrisis in de jaren ’70 waren er „slechts enkele visionairs”, aldus Von der Leyen, die begrepen dat de afhankelijkheid van fossiele brandstoffen ons kwetsbaar maakt. Ze prees Denemarken, dat sindsdien grootschalig inzette op windenergie. Het is een van de belangrijke lessen die het ‘crisisjaar’ 2022 tot nu toe voor Europa in petto heeft: leer de tekenen aan de wand van naderend onheil te lezen, ook als dat nog ver weg lijkt. Poetin is immers niet de enige autocraat die uit is op een zogeheten multipolaire wereldorde, waarin het Westen een stap terug zet en niet-democratisch leiderschap meer ruimte krijgt. Ook de Chinese president Xi Jinping, die naar verwachting volgende maand een derde regeertermijn veiligstelt, beweegt zich met steeds meer bravoure op het wereldtoneel. Zie bijvoorbeeld het militaire machtsvertoon waarmee China onlangs Taiwan omsingelde. Xi en Poetin weten elkaar op dit punt goed te vinden, blijkt ook weer uit hun ontmoeting in het Oezbeekse Samarkand, deze donderdag. Voor Poetin, die in het nauw zit wegens het Russische terreinverlies in Oekraïne, is de bijeenkomst van belang om te laten zien dat hij nog altijd machtige partners heeft, die hem geen sancties opleggen maar gewoon zaken met hem blijven doen. Omgekeerd sprak hij zijn solidariteit uit met het Chinese Taiwan-beleid. Ook de gelegenheid waar Xi en Poetin elkaar troffen, een vergadering van de Shanghai Cooperation Organisation, is een uiting van de veranderende verhoudingen in de wereld. Het verbond, waartoe behalve China en Rusland ook India, Pakistan, Kazachstan, Oezbekistan, Tadzjikistan en Kirgizië behoren,  zette in Samarkand een nieuwe stap tot de toelating van Iran. Ook dat autocratisch geleide land zoekt partners tegen ‘het westerse model’ en – concreet – westerse sancties. Europa ontkomt er in deze constellatie niet aan om zelfstandiger te worden. Zo introduceerde Von der Leyen wetgeving waarmee Europa minder afhankelijk moet worden van China voor lithium en andere grondstoffen die essentieel  zijn voor de energietransitie. Ook hier geldt dat het inzicht laat komt; de Chinese dominantie op dit gebied is nauwelijks nog te breken. En ze kondigde een ongekende ingreep in de Europese vrije markt aan: het afromen van de winsten van energiebedrijven om via herverdeling de economische pijn van Europese huishoudens te verzachten.  Het is een plan dat nog veel uitwerking vergt en tot veel onderlinge verdeeldheid kan leiden. De Europese eenheid zal „op de proef gesteld worden” door actoren die daarvan willen profiteren, zei Von der Leyen, doelend op Rusland. Dat mag niet gebeuren. Hoe moeilijk het ook is, Europese eenheid moet voorop staan. ||https://www.nrc.nl//nieuws/2022/09/16/europese-eenheid-is-een-cruciaal-wapen-tegen-autocratie-a4142047
2022-09-16||Zoete aardappel-brownies||Voor deze brownies heeft u een bakvorm nodig van ca. 18 bij 18 centimeter. Dankzij het amandelmeel en de zoete aardappel is dit recept ook geschikt voor mensen die voor minder koolhydraten kiezen.  Verwarm de oven voor op 175 °C. Schil de zoete aardappel en snijd in blokjes. Breng een (steel)pan met water aan de kook. Voeg de zoete aardappelblokjes toe en kook ze gaar. Giet de zoete aardappel af, doe in een kom en pureer met een stamper. Je hoort ca. 200 gram puree te hebben. Voeg het vanillearoma, de agavesiroop, de kokosolie, de pindakaas en het ei toe en meng. Voeg het cacaopoeder, het bakpoeder, het zout en het amandelmeel toe. Meng met een spatel of een garde tot een beslag. Hak de walnoten en de chocolade grof. Hou één handje van elk opzij. Voeg de rest toe aan het beslag en meng. Vet een vierkanten bakvorm in met boter en plaats hierop een vel bakpapier. Zorg dat het bakpapier er aan de zijkanten uitsteekt zodat je de brownies na het bakken gemakkelijk kan verwijderen uit de bakvorm. Giet het beslag in de bakvorm en verspreid het gelijkmatig met een spatel. Verdeel het handje pure chocolade en walnoten over het beslag. Bak de zoete aardappelbrownies ca. 25 minuten in de voorverwarmde oven. Voor circa 9 stukjes: Soumia Aattaoui De Keuken van Sou Vrijdag 192 blz. € 26,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/16/thuiskok-zoete-aardappel-brownies-a4142037
2022-09-16||Sudoku van vrijdag 16 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/16/sudoku-a4142030
2022-09-16||In het midden||  Horizontaal: 1.  Ontmoette 31 verticaal  6.  Kloosteroverste 10.  Jammer genoeg 11.  Vast 13.  Hangt in de jungle rond 15.  Veel gedoe om niks 17.  Lid van het A-Team 18.  Telefoneert een hoop 19.  __ uzelve 23.  Past voor beet of gram 24.  Diarree-virus 25.  Past na boer of judo  26.  Griekse letters 28.  Broedplaats 29.  ‘__ belooft: niemand deze winter in de kou in Nederland’ 30.  60 32. Blue __ Shoes 33.  Alternatief voor een zakje    Verticaal:   1.  Toevoeging 2.  Canadese provincie 3.  Diverse zaken 4.  Vergroot het vermogen 5.  Monument met een oog 6.  Red Hot Chili __, band 7.  __ Speedwagon, band 8.  __ van Gent, burgemeester van Schiermonnikoog 9.  ‘__ bedreigt vluchtelingen in Nederland’ 12.  Stond vroeger op het dak 14.  Ten __ 16.  __ kwesties 17.  Kleding die steeds nat wordt 20.  Nekbekleding 21.  Is aan het wrijven 22.  Kreeg looples van Liesje 27.  Levensreddend apparaat  31.  Ontmoette 1 horizontaal   Oplossing puzzel 15 september Horizontaal: 1. STARR 5. KIEV 9. KOEBEL 11. TREE 13. PLOEG 15. CENSORS 16. PEN 17. EMOE 19. ELIA 21. IAEA 22. DOTS 24. KAP 26. NATRIUM 27. LASSO 29. KLEI 30. SYWERT 31. NEVA 32. ETEND Verticaal: 1. SEPP 2. AKONIETEN 3. ROE 4. REGEL 5. KLEEDT 6. ETSER 7. VROLIJKSTE 8. DESA 10. ECONOMY 12. ERIKA’S 14. LEGAAL 18. MEDUSA 20. LARIE 21. INKT 23. SLEE 25. POND 28. ART In het midden: GILLEND RIJK||https://www.nrc.nl//nieuws/2022/09/16/in-het-midden-a4142026
2022-09-16||Column | Crisisinflatie||‘Op dit moment verblijven er 233 amv-kinderen in Ter Apel.” De landsadvocate heeft de cijfers niet meteen paraat, tijdens het kort geding van Vluchtelingenwerk tegen de Staat en het COA. Halsoverkop krijgt ze ze toegestuurd op haar telefoon, inclusief dit aantal ‘alleenstaande minderjarige vreemdelingen’. „De verwachting is dat er daar vandaag nog 15 bijkomen.” „Enig idee hoe men die vannacht gaat laten slapen?” De rechter klinkt als een ongeduldige juf. Nerveus blikt de landsadvocate over haar tafel. „In een gewone situatie…” Ze speurt langs de uitgespreide ordners, de ringbanden, opgestapelde dossiermappen, een iPad. Zelfs haar telefoon laat haar in de steek. „Nee, dat moet ik navragen.” Om hoeveel asielzoekers gaat het, hoeveel zijn er kwetsbaar, hoeveel zitten er in de crisisnoodopvang? Al die basisfeiten moeten per WhatsApp worden ingefluisterd. Vreemd wel, in zo’n principiële zaak, van het type dat past in deze bedenkelijke trend: Stichting daagt overheid om nakomen eigen wetten. Zie Urgenda (klimaatakkoord), Mobilisation for Enviroment (stikstof), Clean Air (rookruimtes horeca), het terughalen van IS-kinderen…  Terwijl Vluchtelingenwerk probeert af te dwingen dat de Staat haar wettelijke zorgplicht tegenover asielzoekers nakomt, is er gelijktijdig in Utrecht nóg zo’n zitting: Natuurmonumenten versus –  jawel – vadertje Staat. Dat komt de beloofde natuurcompensatie bij de aanleg van de Tweede Maasvlakte maar niet na.  „Een probleem komt alleen nog op de politieke agenda door het als crisis te positioneren,” klaagden leden van de Raad voor Openbaar Bestuur woensdag in een opiniestuk in NRC.   Daar kun je aan toevoegen: en ze gaan er pas iets aan doen als de rechter ze ertoe dwingt. Diverse media kondigen donderdag een ‘leescrisis’ af. Nu maar wachten tot het CPNB naar de rechter stapt.  De auteurs van het opiniestuk pleiten voor ‘afkoeling’ en ‘weloverwogen in overleg gaan’, maar doorbreek je hiermee de evidente catch-22? Het etiket ‘crisis’ verhoogt de urgentie, die weer vermindert als je het vaker opplakt. Die crisisinflatie doorbreek je niet door maar weer eens heel weloverwogen met alle partijen in afgekoelde denktanks te gaan filosoferen over de structurele middellange termijn.  Dat er maar geen beweging komt in al die moeilijke ‘dossiers’ zou juist eens kunnen komen doordat overal honderden belanghebbenden, experts, bestuurders en omwonenden eerst eens even in alle rust een paar dossierkasten willen volstouwen. Totdat een rechter zegt: en nu opgehoepeld met je geouwehoer. Ga aan de slag, voer je eigen wetten uit.   In deze rechtszaal zijn de tafels van de advocaten met een drukknop te verhogen, om staand te kunnen pleiten. De landsadvocate ziet daar in haar tweede termijn vanaf, met een verontschuldigend gebaar op al haar uitgestalde paperassen. „Anders stort dit hele bouwwerk in.”||https://www.nrc.nl//nieuws/2022/09/16/crisisinflatie-a4142075
2022-09-16||Prijzen voor humoristisch wetenschappelijk onderzoek||Goed getimed: een paar weken voordat de winnaars van de serieuze Nobelprijzen in Stockholm worden aangekondigd, presenteert een organisatie in Boston traditiegetrouw de winnaars van de Ig Nobelprijzen. Het is een absurde en vrolijke parodie op het gewichtige circus in Zweden, met prijzen voor onderzoeken die eerst op de lachspieren (kunnen) werken, en vervolgens toch ook tot dieper nadenken stemmen. De meligheid overheerst, wat ook tot uitdrukking komt in het thema van dit jaar: ‘knowledge’, oftewel ‘kennis’. De uitreiking vond in de nacht van donderdag op vrijdag online plaats. Door de jaren heen vielen opvallend veel Nederlandse wetenschappers in de prijzen bij Ig Nobel. In 2022 is de Nederlandse „medaille-oogst” heel groot met maar liefst drie laureaten. Mariska Kret (Ig Nobelprijs voor Toegepaste Cardiologie) voor het onderzoek naar synchrone hartslag van mensen tijdens een blind date, Peter de Smet (Ig Nobelprijs voor Kunsthistorie) voor het onderzoek naar het gebruik van klysma’s in de oude Mayacultuur en Paul van Lange (Ig Nobel voor de Vrede), voor het onderzoek naar oprechtheid en onoprechtheid tijdens het roddelen. Waar heeft een eland zijn zwaartepunt? Hoe valt hij als hij wordt geraakt – bijvoorbeeld door een auto? Veel mensen zullen zichzelf deze vraag nog nooit gesteld hebben, maar voor mensen op het platteland van Zweden (en andere streken waar dit soort dieren rondlopen) is het antwoord van belang. Een aanrijding met een auto is levensbedreigend – voor mens en dier.  Om  de gevolgen daarvan te kunnen modelleren, bracht Magnus Gens, een Zweedse student techniek, veel tijd door in de Kolmården Zoo om elanden op te meten en hun gedrag te bestuderen. Zijn doel was een elandcrashtestdummy bouwen. Maar elanden zijn geen goede modellen. Hun formaat varieert enorm en ook hun gewicht verschilt per seizoen. De benen van elanden zijn erg lang en dun en de dieren zijn zo flexibel, alsof ze geen gewrichten hebben. Het elandmodel dat uiteindelijk voor de botsproeven is gebruikt, was het resultaat van het observeren van twee driejarige, mannelijke elanden (die gaan in het wild het vaakst aan de wandel), literatuurstudie en informatie van de dierenarts van Kolmården Zoo.  Video van VTI van een crashtest met het model van de eland. De dieren werden nagebouwd met 36 rubberen platen, draad en staal en daarna werden auto-ongelukken gesimuleerd. „De testauto was op een zeer plezierige manier beschadigd”, staat te lezen in een  publicatie van    het  Zweeds nationaal onderzoeksinstituut voor wegen en vervoer (VTI) uit 2001. Wat bleek: het zwaartepunt van volwassene elanden ligt rond de zevende rib op een hoogte van ongeveer 1,35 meter. Tanja Fieber  Klysma’s op Mayatekeningen.    Foto The Met Iedereen die er weleens de naam van de planeet Uranus verkeerd heeft uitgesproken, kent de Amerikaanse fascinatie voor anale humor. In die sector vallen daarom relatief vaak  Ig Nobelprijzen, een Amerikaans initiatief immers. Een onderzoek naar darmgasexplosies tijdens colonoscopie won bijvoorbeeld in 2012, hetzelfde jaar dat Frans de Waal een Ig Nobel kreeg voor zijn onderzoek naar billenherkenning bij chimpansees. Nu richt de Ig Nobeljury haar schijnwerper op het klysmagebruik ten tijde van de klassieke Mayabeschaving, met de Ig Nobeltoekenning aan een onderzoek uit 1986, door de latere Nederlandse hoogleraar kwaliteit van farmaceutische patiëntenzorg Peter de Smet (naar wie in 2017 trouwens ook weer een prijs genoemd is). Samen met de antropoloog Nicholas Hellmuth onderbouwt De Smet in 1986 dat klysma’s die op klassieke Mayatekeningen staan afgebeeld, best gebruikt kunnen zijn voor toepassing van geestverruimende middelen. De algemene gedachte was dat die klysma’s vooral een rol speelden bij rituele zuiveringen, maar De Smet maakt duidelijk dat er ook alcohol, tabak en misschien wel waterlelies en paddengif mee toegepast kunnen zijn. Een punt van discussie was of de speciaal gevormde Mayapotten niet te groot waren voor dergelijke geestverruimende toepassing, maar, zo verzekerde De Smet in 1986: „In een recent zelfexperiment kon – na bepaalde voorbereidingen – een van ons gemakkelijk een klysma van een halve liter alcoholische drank langdurig binnenhouden.” Hendrik Spiering  Eenden zwemmen achter hun moeder.    Foto Getty Images Eendenkuikens zwemmen graag in een rijtje achter moedereend aan. Het kost minder energie dan naast haar zwemmen. In 1994 bevestigde Robert Fish van West Chester University deze al lang bestaande hypothese door kuikens in een bak te laten zwemmen waarin hij hun metabolisme kon meten. Er werd gemeten toen de kuikens drie dagen, zeven dagen en veertien dagen oud waren. Bij alle leeftijden hadden de eendjes er voordeel van, maar het opvallendst was het voordeel bij de drie dagen oude kuikens: die verbruikten gemiddeld maar liefst 63 procent minder energie als ze met zijn vieren in formatie zwommen, vergeleken met wanneer ze alleen zwommen. Hoe komt dat dan? Daarover bogen Zhi-Ming Yuan en zijn collega’s van de University van Strathclyde zich in 2021 nadat Yuans dochter haar verwondering over zwemmende eendjes had geuit en de onderzoeker geen van de bij elkaar gegoogelde verklaringen plausibel achtte. De eendenkuikens ‘surfen’ op de golven die de moedereend maakt, ontdekten zij. Als het kuiken de borst in het dal van de golf heeft en de buik op de golftop, wordt het voortgestuwd. De kuikens geven de golfjes door naar achteren, dat kost ze geen extra energie. De eerste twee eendjes hebben iets meer voordeel dan derde en latere eendjes, maar in theorie kunnen er heel veel eendjes op deze manier meeliften op de golven van moedereend. Laura Wismans  IJsjes voorkomen ontstekingen in de mond.    Foto Getty Images Een stamceltransplantatie ondergaan tegen bijvoorbeeld bloedkanker, dat is afschuwelijk. Alleen al door de chemobehandeling die daaraan voorafgaat. Maar voor sommige patiënten in Warschau was er een lichtpuntje. Zij mochten van de Poolse hematoloog Emilian Snarski een heleboel ijsjes eten terwijl ze chemotherapie ondergingen. Voor deze sympathieke medische studie ontving hij donderdag de Ig Nobelprijs voor de Geneeskunde. Na de chemotherapie met een hoge dosis melfalan raakt vaak het slijmvlies van de mond ontstoken, een nare en pijnlijke bijwerking. Soms kunnen mensen daardoor niet meer eten.  De mondholte koelen kan die ontsteking soms voorkomen.  Volwassen patiënten krijgen daarvoor ijsblokjes om op te zuigen. Maar die vinden het vaak veel te koud en daardoor stoppen ze te vroeg met koelen.  Kinderen krijgen tijdens zo’n behandeling vaak ijsjes. Waarom volwassenen eigenlijk niet, vroeg Snarski zich af. Tot zijn stomme verbazing was daar nog nooit onderzoek naar gedaan. Terwijl de melfalan via een infuus hun aderen inliep, mochten 52 van de 74 patiënten drie ijsjes eten uit het ziekenhuisrestaurant. Het mochten ijsjes op een stokje zijn of roomijs, alles was goed. Ze moesten het zo langzaam mogelijk opeten en elke hap in de mond laten smelten. De overige patiënten kregen geen ijs. Onder de ijseters kreeg 29 procent van de patiënten mondslijmvliesontsteking, in de groep die geen ijs kreeg was dat 59 procent. Het werkt dus niet bij iedereen, maar ijsjes eten tijdens de chemo kan slijmvliesontsteking voorkomen. Niki Korteweg||https://www.nrc.nl//nieuws/2022/09/15/prijzen-voor-humoristisch-wetenschappelijk-onderzoek-a4141999
2022-09-16||&#8216;Massagraf gevonden in bevrijde stad Izjoem&#8217;||In de recent bevrijde Oost-Oekraïense stad Izjoem is een massagraf aangetroffen. Dat heeft de Oekraïense president Volodymyr Zelensky donderdagavond gemeld in een videoboodschap, volgens internationale persbureaus. De stad ligt in de regio Charkov en was sinds april in Russische handen. Afgelopen zaterdag hebben Oekraïense strijdkrachten Izjoem bevrijd. Zelensky gaf geen details over het aantal mensen dat begraven zou liggen in het massagraf of wat de oorzaak is van hun dood. Volgens de president wordt er nu een onderzoek gestart en wordt meer informatie op vrijdag naar buiten gebracht. „We willen dat de wereld weet wat de Russische bezetting heeft veroorzaakt”, zei hij.  Een politiechef van Izjoem heeft tegen Sky News gezegd dat het gaat om 440 lichamen. Het gaat volgens hem om slachtoffers van geweerschoten, artillerievuur, mijnen en luchtaanvallen, maar ook zei hij dat van velen de doodsoorzaak nog niet bekend is. De voorzitter van het stadsbestuur van Izjoem, Maksim Strelnikov, maakte eerder deze week bekend dat er „duizend” burgers zijn omgekomen in de stad tijdens de maanden van Russische bezetting. Het tegenoffensief van Oekraïne begon eind augustus. Vijfhonderd vierkante kilometer grondgebied zou weer in Oekraïense handen zijn.||https://www.nrc.nl//nieuws/2022/09/15/massagraf-gevonden-in-bevrijde-stad-izjoem-a4142078
2022-09-16||Fietskoeriers Uber en Deliveroo werken zonder papieren|| Platformbedrijven Uber Eats en Deliveroo verschaffen op grote schaal  ongedocumenteerde  maaltijdbezorgers werk in Nederland. De fietskoeriers uit landen als Albanië, Bangladesh en Brazilië omzeilen eenvoudig de digitale controles van de platformen door legale, geregistreerde bezorgers te betalen om onder hun naam te werken. Daarnaast maken de bezorgers oneigenlijk gebruik van studentenvisa. Dat blijkt uit onderzoek naar de arbeidsomstandigheden van zelfstandige maaltijdbezorgers in Amsterdam, Utrecht en Nijmegen. NRC sprak de afgelopen weken met toezichthouders, academici en met circa zestig maaltijdbezorgers en vroeg hen hoe zij in Nederland zijn beland, hoe zij werken en wat hun relatie is met de platformbedrijven. Meer dan de helft van deze bezorgers kon niet uitleggen of en hoe ze  een werkvergunning hadden, was niet of nauwelijks verzekerd en droeg geen belasting af. Veel bezorgers die NRC op straat sprak, gebruiken een valse identiteit. Dat kan omdat Uber Eats en Deliveroo alleen digitaal contact hebben met bezorgers en onvoldoende hun identiteit controleren. Ongedocumenteerden dragen circa 100 euro per week af aan tussenpersonen die zichzelf of een familielid hebben geregistreerd als legale koerier. Ze spreken geen Nederlands, sommigen spreken Engels. De Arbeidsinspectie bevestigt de bevindingen. De inspectie zegt in een reactie dat zij vermoedt dat er „redelijk veel illegalen bij de platforms werken”, zonder precieze aantallen te noemen. Illegale tewerkstelling is volgens de inspectie vooral een probleem bij „de grotere platforms”, waarbij „regelmatig accounts van bezorgers uitgeleend worden”. De platforms moeten  volgens de woordvoerder „beter controleren wie er op een account werkt, dan stopt ook het doorlenen aan illegalen”. Veel bezorgers en mensen die hun account uitlenen hebben de afgelopen jaren een eenmanszaak als maaltijdbezorger geregistreerd.  Die aantallen zijn geëxplodeerd: van 173 ‘bezorgbedrijfjes’ in 2013 tot 3.500 medio 2022, blijkt uit cijfers  van de Kamer van Koophandel. Dit is maar een deel van de totale groep. Deliveroo zegt 4.500 actieve accounts in Nederland te hebben, het grotere Uber Eats wil geen aantallen kwijt. Thuisbezorgd, de van origine Nederlandse concurrent van Uber Eats en Deliveroo, werkt anders en geeft bezorgers wel een arbeidscontract. Eén route om zonder de juiste papieren voor de platforms aan het werk te kunnen is via een studentenvisum. Immigratiedienst IND liet NRC eerder al weten dat het in 2021 signalen kreeg over studenten uit met name Bangladesh die vroegtijdig uitvielen in het hoger onderwijs en zich „in relatief grote aantallen inschreven als zelfstandige met een eenmanszaak”. NRC sprak er op straat een aantal die hun studie hadden omgeruild voor een bestaan als bezorger voor Uber Eats en Deliveroo. Veel koeriers met wie NRC contact had, weten niet dat zij, of degene wiens account zij huren, belasting en btw moeten afdragen. Dit bevestigt de  Belastingdienst in een reactie. De dienst laat weten dat „veel maaltijdbezorgers uit beeld blijven van de Belastingdienst”. Dit is   „omdat ze nooit belasting- of btw-aangifte doen.” Daarom is het voor de Belastingdienst „moeilijk om een eenduidige aanpak te realiseren voor maaltijdbezorgers”.    Als gevolg van hardnekkige uitvoeringsproblemen in de wetgeving rond (schijn-)zelfstandigen mag de fiscus niet controleren of Uber Eats en Deliveroo de wet overtreden door bezorgers te behandelen als ondernemers.   Deliveroo laat weten „niet op de hoogte” te zijn van ongeoorloofde praktijken van bezorgers en streng te controleren op mogelijke fraude. Uber stelt in een reactie een „zerotolerancebeleid” te voeren ten aanzien van het misbruik van accounts en in te zetten op nieuwe technologieën om identiteitsfraude te detecteren.||https://www.nrc.nl//nieuws/2022/09/15/fietskoeriers-uber-en-deliveroo-werken-zonder-papieren-2-a4142077
2022-09-16||Is klimaatverandering oorzaak overvloedige regenval in Pakistan? Dat is onzeker||Het is onzeker of klimaatverandering de oorzaak is van de extreme regenval in Pakistan afgelopen juni tot en met augustus. Politieke en sociale factoren in het land hebben ertoe bijgedragen dat de regenval tot zulke enorme overstromingen kon leiden. Dat concludeert de World Weather Attribution in een analyse van de ramp, waarbij een derde van het land onder water kwam te staan. Het team onderzoekt extreme weersgebeurtenissen, en brengt daarover snel een eerste analyse uit. Hun rapport over de Pakistaanse overstromingen verscheen deze donderdag. Vanaf midden juni tot eind augustus werd Pakistan getroffen door uitzonderlijk heftige regens. Met name in het zuiden van het land, een regio met een steppeklimaat, was de neerslag extreem. In augustus viel er in de zuidelijke provincies Sindh en Balochistan respectievelijk 726 en 590 procent meer neerslag dan gemiddeld in die maand. Al snel gingen stemmen op dat klimaatverandering een grote rol hierin had, en dat het rijke Westen (hoofdveroorzaker van het klimaatprobleem) zou moeten opdraaien voor de schade. In hun rapport sommen de onderzoekers die schade op: 1.500 menselijke doden en 750.000 stuks vee overleden, 1,7 miljoen huizen vernield, 18.590 scholen, 269 bruggen en 18.000 vierkante kilometer landbouwgebied verwoest. Eerste schattingen komen uit op een schade van circa 30 miljard euro, maar lopen waarschijnlijk verder op. De onderzoekers concluderen nu dat de rol van klimaatverandering met grote onzekerheid omgeven is. Dat heeft onder meer te maken met de complexe meteorologische situatie in het gebied. „De natuurlijke variatie is heel groot”, zegt klimaatwetenschapper Sjoukje Philip van het KNMI, en een van de 26 onderzoekers die hebben bijgedragen aan het rapport. Zo bevindt Pakistan zich aan de westrand van het gebied waar van juni tot september moessonregens vallen, legt Philip uit. „Het ene jaar bereiken die Pakistan, het andere jaar niet.” Daarnaast zijn er invloeden van weerssystemen vanuit de Grote Oceaan en de Indische Oceaan. Het maakt het lastig, zegt Philip, om in die sterk schommelende omstandigheden een duidelijk signaal van klimaatverandering te ontdekken. De onderzoekers concluderen dat de huidige extreme regenval een gebeurtenis van eens in de honderd jaar is. Maar ook dat is met grote onzekerheid omgeven. Uit de diverse observaties die ze verzamelden concluderen ze dat de neerslag in Pakistan de afgelopen decennia wel is toegenomen. Maar hoeveel daarvan door klimaatverandering komt, is wederom onzeker. Het zou bijvoorbeeld ook te maken kunnen hebben met de toename van irrigatielandbouw, waarvoor grondwater wordt opgepompt – daardoor verdampt er meer water naar de lucht. In hun rapport staan de onderzoekers ook stil bij de rol van politiek en planologie in Pakistan. Zo is er sinds de Britse koloniale tijd een systeem aangelegd dat overtollig regenwater snel de steden uitvoert, richting het platteland. Met de aanleg van dammen en sluizen is er sterk ingegrepen in de stroming van de Indus en de afvoer van sediment. Het heeft ertoe geleid dat sommige gebieden in het Indus-bekken makkelijker overstromen. Daarnaast wordt nog steeds gebouwd in overstromingsgevoelige gebieden, en de huizen zijn er doorgaans van leem. Met name vrouwen zijn kwetsbaar omdat in sommige gebieden de opvatting heerst dat ze zich niet mogen mengen tussen mannen, wat het vluchten naar schuilplaatsen lastig maakt.||https://www.nrc.nl//nieuws/2022/09/15/ander-klimaat-wellicht-niet-oorzaak-ramp-in-pakistan-a4142072
2022-09-16||Veel fietskoeriers zijn ongedocumenteerd en dus rechteloos. Zo leven de spookrijders van Uber en Deliveroo||
Lees het volledige nieuwsbericht Om elf uur ’s ochtends zijn ze er ineens. Mannen met tassen.  Ze komen uit alle richtingen aangefietst. Zonder haast nog, want die bewaren ze voor de drukke uren. Met hun mobiel hoog in de hand zoeken ze een onzichtbare grens die om het plein is getekend. Uber Eats heeft het Picopleintje in De Pijp tot blackout zone verklaard, om het vrij te houden van mannen zoals zij. Op het plein krijgen ze geen nieuwe orders. Dus parkeren ze hun  fiets precies aan de andere kant van de virtuele grens, en laten ze zich vallen op de stoelen van de Dunkin’ Donuts.  Daar zitten ze dan, achterhoofd tegen de winkelruit, gezicht in de zon. Waar ze vandaan komen?  „Albania.” Wachten ze op een eerste bestelling? Nee, schudt één van hen, ze wachten  op „the Moroccan”. Ze huren diens account voor 100 euro per week. „The Moroccan has to scan his face”, legt hij uit. Zo omzeilen ze de identiteitscontrole van Uber. Daarna kunnen ze gaan bezorgen, zoveel ze maar willen – al weten ze van tevoren nooit hoeveel ritten ze die dag krijgen. Is het algoritme de mannen gunstig gezind, dan bezorgen ze vanaf een uur of elf smoothies en ontbijtbowls van een tientje voor Joe & the Juice aan de Ceintuurbaan. Vanaf lunchtijd zijn er de pokébowls van Sushito, de donuts van Dunkin’, de broodjes döner van Lehman in de Van Woustraat. Dan worden ook de emmers gefrituurde kip bij KFC besteld, de burgers en friet bij de McDonald’s. En ’s avonds regent het bestellingen door de hele stad: pizza, sushi, wok en nog veel meer kip en friet.  Als ze ’s avonds laat uitloggen, hebben ze op een zonnige dag 100 euro verdiend, 150 als het rotweer is. Dan verdwijnen ze weer.  Zes jaar geleden bestonden ze nog niet, de mannen met tassen, op een enkele pizzabezorger na. Inmiddels zijn de riders een vaste waarde op de toch al overvolle fietspaden. De frisse, in oranje geklede studenten van Thuisbezorgd.nl en de racende bezorgers van buitenlandse ‘platforms’, te herkennen aan de turquoise tas van het aan de Londense beurs genoteerde Deliveroo en de felgroene tas van Uber Eats, de maaltijdbezorgingstak van het Amerikaanse ‘mobiliteitsbedrijf’ Uber. De platforms hanteren allemaal hetzelfde principe, geoptimaliseerd door handige programmeurs. De consumenten bestellen via internet een maaltijd bij een restaurant, waarna een algoritme er een bezorger bij zoekt, liefst eentje in de buurt van het restaurant. Thuisbezorgd heeft zijn bezorgers daarvoor in loondienst, met een rooster en een uurloon, en afdracht van werkgeverspremies. Zo niet Uber en Deliveroo, die premies ontlopen door vergaande flexibilisering. Voor de platforms fietsen enkel zzp’ers, zelfstandigen met een eenmanszaak, die zelf bepalen welke ritten ze aannemen. Als ‘ondernemers’ regelen ze hun eigen verzekeringen, belastingen en papierwerk. Dat is althans de theorie.  Wie zijn jullie? vroeg NRC de afgelopen maanden aan zo’n zestig platformwerkers van Uber en Deliveroo in de binnensteden van Nijmegen, Amsterdam en Utrecht. En hoe werken jullie hier? De antwoorden komen van Bulgaren, Nepalezen, Bengalen, Pakistanen, Nigerianen, Albanezen, Gambianen, Brazilianen en bij uitzondering van een Nederlander. Een enkeling is vrouw. Zeker de helft kan niet goed uitleggen met welke papieren ze hier werken. En ook niet of ze btw afdragen en hun wettelijke aansprakelijkheid hebben geregeld, zoals verplicht is. Vijf van hen spreken Nederlands, de helft redelijk Engels, anderen alleen Portugees of Hindi. Ze zijn onzichtbaar voor instanties, het zijn spookrijders. Blauwe enveloppen bereiken hen niet, hun visa verlopen. Als de Arbeidsinspectie op straat papieren controleert, waarschuwen ze elkaar in appgroepen – en weg zijn ze. In naam zijn ze eigen baas, maar als ze willen werken, moeten ze naar het algoritme luisteren. De ene dag trappen ze zich kapot, de andere dag hangen ze doelloos rond. De elektrische fietsen die ze huren, zijn beter verzekerd dan hun lichamen. Het is de bedoeling dat de maaltijdbezorgers heel Europa gaan veroveren. In Amsterdam bouwt Uber aan de Zuidas zijn enorme nieuwe Europese hoofdkantoor, een „eco-vriendelijke en bruisende stadscampus”, zoals die van Google en Facebook. Als het gebouw klaar is, kunnen 1.500 programmeurs, managers en fiscalisten uit tachtig landen er volgens de vastgoedvakbladen genieten van een „luxe fitnessclub met wellness, een restaurant, een koffiebar en een bakker”. Maar het is niet de bedoeling dat de mannen met tassen daar naar binnen lopen. De platforms willen hen zo weinig mogelijk zien. Er is voor hen geen kantoor, geen loket, zelden neemt iemand een telefoon op. Hun contact met de bedrijven verloopt volledig digitaal. Ze hebben zich via de computer aangemeld, foto’s van hun paspoort opgestuurd, een bankrekeningnummer ingevuld, en gingen aan de slag.  Ze wonen in Nederland, maar een leven hebben ze er niet. Als ze ziek worden, stoppen ze met fietsen. Als ze een ongeluk krijgen, verdwijnen ze uit zicht.    We are Uber. The go-getters.  Movement is what we do. It’s our lifeblood. Met dit soort teksten bestormde het Amerikaanse Uber in 2016 de Nederlandse maaltijdbezorgmarkt, een jaar na het Britse Deliveroo. De consument was nog maar nauwelijks gewend aan het idee van burrito’s en kipkluifjes aan huis, maar de Nederlandse student zag het wel zitten. Lekker op de fiets, goed verdienen, geen knellende roosters. For you. Across the entire world. In real time. At the incredible speed of now.  Dat was toen.  Wie nu at the incredible speed of now beweegt, is de vader van een jonge Albanees, een man van in de zestig met leverproblemen van de drank. Hij zwalkt op zijn fiets door De Pijp, want door een dof oog kan hij op zijn schermpje niet goed zien waar hij heen moet.  „Albert Tsjoep”, daar moet hij heen, zegt hij. „Albert Cúýp”, zegt zijn zoon. „Tsjoep.” De Albanees heeft zijn vader naar Nederland gehaald, medicatie geregeld en hem op een elektrische Swapfiets gezet. Nooit zouden zij een werkvergunning krijgen, dus huren zij accounts. Dat is nog een hele toestand met de face recognition. Eens in de zoveel tijd – je weet nooit wanneer en hoe vaak – vraagt de app van Uber een scan van je gezicht te maken, om zeker te weten dat de fietser dezelfde persoon is die zich ooit bij Uber heeft aangemeld.  De Albanees weet wat hij moet doen als de app ineens om een scan vraagt. Hij sluit de app, fietst razendsnel naar de eigenaar van het account, scant diens gezicht, en fietst weer verder.  De platforms willen hen zo weinig mogelijk zien. Er is voor hen geen kantoor, geen loket, zelden neemt iemand een telefoon op Zes jaar later is de populatie bezorgers nogal veranderd – van Nederlandse studenten met een bijbaantje in dagloners van buiten de EU, die vele uren maken. Daarmee is de vraag naar te huren accounts ook gestegen. Het tarief is inmiddels stevig. In Facebookgroepen als Dutch Riders, waar sinds kort ook accounts voor flexwerkplatform Temper aangeboden worden, gaan ze voor zo’n 100 euro per week. Op een terras in Utrecht vertelt een jonge man hoe hij zijn eigen Deliveroo-account verhuurt. Hij doet het uit „liefdadigheid”, zegt hij, zo helpt hij een Oekraïense vluchteling aan werk. Hij vraagt er 50 euro per week voor. Je moet elkaar wel vertrouwen, zegt hij. Hij moet het geld dat bij hem binnenkomt eerlijk doorbetalen aan de vluchteling. Die moet op zijn beurt het account niet verpesten door orders niet af te leveren of maaltijden zelf op te eten. Als er te veel klachten binnenkomen van restaurants en klanten, sluit het platform een account af. Deliveroo staat toe dat mensen hun account uitlenen aan andere zzp’ers, mits die zich ook registreren. Maar veel toezicht daarop is er niet – als het eten maar wordt bezorgd. Uber, dat uitlenen niet toestaat, weet ook dat er gerommeld wordt. Klanten en restaurants melden Uber regelmatig dat de bezorger op de stoep niet degene is die volgens de app de bestelling afhandelt. Dat mag niet, maar de praktijk blijft bestaan.  De Braziliaan op de Kinkerstraat heeft – na een snelle blik op zijn telefoon – wel een minuutje. Uber heeft zo vlak na de lunch toch weinig ritten in de aanbieding. Zijn naam heeft de man liever niet in de krant, hij is bang dat hij zijn account kwijtraakt als Uber ziet dat hij met journalisten praat. Hij fietst nu een jaar in Nederland, en dat verdient beter dan fietsen in Spanje of Portugal. Over een maand gaat hij terug naar zijn gezin in Madrid. Hij heeft een tijdelijke verblijfsvergunning voor Spanje. Daarmee mag hij in Nederland werken, vertelt hij. Hij betaalt zijn belastingen, zegt hij, hij doet het eerlijk. Dat geldt niet voor tientallen van zijn landgenoten die sinds kort in Amsterdam fietsen, zegt hij. Vorige week wilde hij zijn beklag over hen doen bij een kantoor van Uber bij het Amstelstation. Hij wilde vertellen dat een stel Braziliaanse fietskoeriers in Lissabon hun verdiensten bij Uber illegaal ophoogde, door de locatiebepaling op hun telefoon met fake-gps- software in de war te brengen. Daardoor leek het alsof zij verder fietsten dan zij in werkelijkheid deden, en betaalde Uber meer uit voor een rit. De computer van Uber bepaalt de ritprijs immers mede op basis van het aantal af te leggen kilometers. De truc is uit Portugal overgewaaid, en dat trekt nu bezorgers uit Lissabon aan. „In appgroepen van Uber-riders scheppen mensen op dat ze in Amsterdam meer dan 200 euro per dag verdienen. Een paar weken later komen er weer nieuwe hier.” Andere riders die NRC op straat sprak kennen de truc.  De Braziliaan zegt dat hij zo vier, vijf tussenpersonen kent die tegen betaling valse Uber-accounts aanbieden om de gps-truc mee uit te halen. Diefstal, vindt hij dat. Maar ze wilden hem niet binnenlaten in het kantoor bij het Amstelstation. Het was net vijf uur, de beveiliging stuurde hem weg. Nu hangt er een A4’tje op het raam van het kantoor. Fietskoeriers (‘leveringspartners’, zoals Uber ze noemt) worden hier niet te woord gestaan, staat erop. Ze kunnen een QR-code scannen en hulp vragen aan een virtueel ondersteuningsteam.  Twee Bulgaarse jongens leunen tegen het voormalige postkantoor op de Neude. Ze staan net buiten de blackout zone voor de McDonald’s – ook daar stonden te veel bezorgers op de stoep.   De vrienden delen een kamer in buitenwijk Overvecht en fietsen voor Uber en Deliveroo tegelijk. Ze mogen hier werken, maar hoe dat allemaal precies moet in Nederland, weten ze niet – daar betalen ze een man in Bulgarije voor. Die regelt alles voor hun „fleet” van twaalf Bulgaarse streekgenoten: de accounts bij de platforms, btw-nummer, belasting, bankrekening, fiets, huis.  Ze verdienen goed, maar van sparen komt het niet. Als je de hele dag op straat hangt, geef je ook veel uit. Hij wil geen koffie, hij wil water. Het zit hem niet lekker dat hij is weggestuurd bij het kantoor van Uber. De Braziliaan wilde zijn werkgever alleen maar helpen. Na een tweede bezoek is hij dan toch gebeld vanuit Amerika. Tegen die nep-accounts was weinig te doen, zei de stem in het Engels, maar toch bedankt. Het lijkt ze weinig uit te maken. Opgepompt met geld van beleggers en investeerders vechten Deliveroo en Uber om marktdominantie. Een frauderende koerier, een lauwe pizza, dat maakt niet uit voor de platforms die nog nooit een jaar winst hebben gemaakt. De grootste worden is het enige wat telt.  De platforms zijn een uniek product van de financiële crisis, zegt Niels van Doorn, universitair docent mediastudies aan de Universiteit van Amsterdam, die onderzoek doet naar de platformeconomie. Alles wat de platforms nodig hadden, was ineens in ruime mate beschikbaar: goedkope leningen door de lage rente, durfinvesteerders met grote sommen geld, werkloosheid in combinatie met stijgende huurprijzen in grote steden die mensen tot een extra baantje dwong. Tel daar de opkomst van de smartphone en de e-bike bij op. De corona-lockdowns brachten alles in een stroomversnelling – tijdens de avondklok mochten de bezorgers met hun ‘essentiële beroep voor de samenleving’ wel naar buiten. De Bulgaar regelt alles voor ze: fiets, btw-nummer, huis, rekening, account De omstandigheden waren zo optimaal, dat het aantal maaltijdbezorgbedrijfjes in Nederland explodeerde. De Kamer van Koophandel telde begin 2013 173 van dit soort (eenmans)zaken in heel Nederland, halverwege 2022 zijn dat er al 3.500. En dat zijn nog alleen de mensen die zich netjes als bezorger hebben geregistreerd. Deliveroo zegt 4.500 actieve accounts te hebben, Uber, dat in veel meer steden bezorgt, wil geen aantal geven. Maar eigenlijk kan maaltijdbezorging helemaal niet bestaan voor deze prijzen, zegt Van Doorn. „Er is zoveel venture capital op stukgeslagen.” Het tij keert, zegt hij. De rente stijgt, durfkapitaal wordt schaars, de arbeidsmarkt is krap, eten bestellen wordt voor meer mensen misbare luxe. Deliveroo, dat vorig jaar een tegenvallende beursgang beleefde, overweegt dit najaar te vertrekken uit Nederland. Daardoor zullen al die accounts, poef, in één klap verdwijnen. Waar de bezorgers blijven? Tsja. De Braziliaan weet dat hij niet meetelt in het grote spel. „Uber ziet me niet, ik zie Uber niet, ik fiets rond in mijn eentje.” Het put hem uit. „In de trein zat een meisje, met wie ik aan de praat raakte. Ik ben getrouwd, ik wou er niks mee, maar het was toch leuk even aanspraak te hebben. Ze vroeg me na een tijdje wat ik deed. Toen ik vertelde dat ik maaltijden rondfietste, had ze geen interesse meer.” Weet je, zegt hij. „Ik ben onzichtbaar. Zelfs de politie ziet me niet.” Zielig? Uitgebuit? Hij zeker niet. Na een burn-out in het onderwijs – hij gaf maatschappijleer – is hij gaan fietsen en nu hij wil niks anders meer. In een goeie maand fietst hij 6.000 euro bruto bij elkaar bij Uber en Deliveroo, maar hij kan het dan ook echt goed. De beste tijden, de snelste routes. Wist je dat in Utrecht de app van Uber op ‘auto’ staat? Die rekent altijd een dure omweg door het autoluwe centrum, terwijl het maar een paar honderd meter fietsen is. Dat zijn de beste ritjes.  NRC sprak voor dit artikel  ruim zestig maaltijdbezorgers, zag app-gesprekken, Facebookberichten en correspondentie met de platforms. NRC sprak daarnaast met medewerkers op het hoofdkantoor van de platforms, de Arbeidsinspectie, vakbond FNV,  immigratiedienst IND en de Belastingdienst.    Ook sprak NRC vier studenten Law in Society van de Vrije Universiteit in Amsterdam en een student van het University College in Utrecht: Nienke Heijne Makkreel, Homa Golestani, Luna Leenaers, Natalia Robledo Contreras en Pietro Tramontin. Zij interviewden tientallen bezorgers voor hun scripties. Voor sommigen is maaltijdbezorging een uitkomst. Neem de internationale studenten die geen Nederlands spreken. De broer en zus uit Hongarije, hij business, zij politics, kunnen het werk tussen de colleges door plannen. De jongen uit Nepal kan er zijn studie bedrijfskunde aan de private Webster University in Leiden mee bekostigen. Voor de jongen uit Zimbabwe die aan de private hogeschool Wittenborg in Apeldoorn studeerde, is fietsen één van de weinige manieren om aan westerse valuta te komen.   Er zijn ook mensen die zéggen dat ze studeren. Zoals de twee Braziliaanse meisjes bij De Hallen in Amsterdam die „tourism” mompelen, maar verder nauwelijks Engels spreken. Of de Indiër uit Punjab in de Kinkerstraat die helemaal niet kan vertellen wat of waar hij studeert. De Gambiaan bij de Mac in de Molenstraat in Nijmegen is spraakzamer. Hij vertelt dat hij ooit een studentenvisum had. Toen heeft hij snel alles geregeld: bankrekening, btw-nummer, accounts bij de bezorgplatforms. Dat zijn visum is verlopen, tja, wie vraagt daar nog naar? Immigratiedienst IND krijgt mondjesmaat zicht op deze groep. NRC berichtte begin september dat hogescholen worstelen met ‘verdwijnstudenten’, die een inschrijving bij een hogeschool gebruiken als sluiproute naar Nederland. De IND heeft onder meer een grote groep Bengalen op het oog, die vroegtijdig stopten met hun studie en zich „in relatief grote aantallen inschreven als zelfstandige met een eenmanszaak”. Vakbond FNV ziet ze rondfietsen met een bezorgtas.  Ook de Arbeidsinspectie probeert vat op de platformfietsers te krijgen. Dat is lastig, want zet op straat een controle uit en binnen no time gaat dat rond in appgroepen in de stad. De inspecteurs kunnen niet een pand binnenvallen en de deuren dichtdoen. Maar zelfs onder de paar koeriers die toch in hun fuik fietsen, zitten mensen zonder de juiste papieren. Daar hebben Uber en Deliveroo boetes voor gekregen. Die hebben ze betaald, maar de inspectie heeft niet de illusie dat de bedrijven daardoor hun complete bedrijfsmodel overhoop zullen gooien. De platforms bedienen zelfstandigen, houden ze vol, al ageert vakbond FNV daar al jaren tegen. Fietskoeriers moeten volgens de bond precies doen wat de techbedrijven zeggen en zijn daarom verkapte werknemers. De vakbond won hierover een aantal civiele procedures tegen Deliveroo. Toch weigert het bedrijf nog steeds bezorgers in dienst te nemen. Wel overwegen de Britten nu in november uit Nederland te vertrekken, omdat, aldus het bedrijf in een bericht aan klanten, „het bereiken en behouden van een top marktpositie in Nederland een onevenredige investering vereist met een onzeker rendement op lange termijn”.  De Pakistaan zit op een bankje bij de Juice Brothers, naast de Nepalees van Webster University. Hij zit er al vanaf 10.00 uur, maar er is nog geen rit geweest. Hoe is hij in Amsterdam terechtgekomen? Hij heeft „permanent residency”, gebaart hij vaag, omdat hij „freelancer” is. Binnenkort, zegt hij, gaat hij op en neer naar Pakistan om zijn verblijfsvergunning te regelen.  Betaalt hij btw? Heeft hij een ziektekostenverzekering? Hij weet het niet. Laatst werd-ie aangereden toen hij een doos sushi aan het wegbrengen was. Alleen zijn gehuurde fiets bleek gedekt. Hij lacht er nu hard om. Terwijl hij zichzelf van de straat aan het rapen was, had hij snel nog een vriend geregeld om de sushi te bezorgen. De meeste riders begrijpen niets van het fenomeen belastingen, zegt Martijn Müller, 38 jaar en de bekendste maaltijdbezorger van Gelderland. Toen Deliveroo in 2018 uitbreidde naar Nijmegen meldde hij zich aan, en sindsdien is maaltijdbezorgen zijn leven. Duizenden ritten heeft hij gedaan, voor Uber, voor Deliveroo – en sinds  twee jaar voor zijn eigen, lokale collectief Bestellenbij.nl, dat de bezorgmarkt eerlijker en menselijker wil maken, om te beginnen in Nijmegen. Müller kent vrijwel elke rider in de stad, ook de ongedocumenteerden, en is het aanspreekpunt voor praktische kwesties en geldzaken. Bezorgers moeten als zelfstandigen een btw-administratie voeren, belastingaangifte doen en inkomstenbelasting betalen, zegt hij. Het probleem, zegt Müller: riders zijn slordig, snappen niet dat ze op papier ondernemer zijn, of zien gouden bergen. Als hij een collega voorrekent wat die naar de fiscus moet overmaken, zegt die vaak: ‘bedankt Martijn, dan regel ik het zelf wel.’ Hij heeft zo het gevoel dat ze daarna niet betalen. Als bezorgers elkaars accounts gebruiken, wordt het helemaal onoverzichtelijk. Want wie moet er dan afrekenen met de fiscus? Het gevolg zijn betalingsachterstanden van duizenden euro’s, dwangsommen en oninbare vorderingen op koeriers met woonadressen door heel Europa, of in hostels in Amsterdam en met rekeningen bij internetbanken in Portugal of Griekenland.  In de bouw wordt de inhuur van ongedocumenteerden inmiddels hard aangepakt. Na decennia van schandalen kan de Belastingdienst inmiddels grote bedrijven aanspreken op gebrekkige controle, boetes uitdelen en onbetaalde rekeningen bij de werkgevers innen. Maar bij de zzp’ers van Deliveroo en Uber kan dat niet. Zij vallen onder de wet DBA (Deregulering Beoordeling Arbeidsrelaties). Deze controversiële wet werd zes jaar geleden ingevoerd om het onderscheid tussen zelfstandigen en werknemers in loondienst te definiëren, maar al bij invoering zegde het kabinet toe dat de wet voorlopig niet zou worden gehandhaafd.  Zet op straat een controle uit en binnen no time gaat dat rond in appgroepen in de stad De consequentie: de Belastingdienst mág niet eens bij Uber of Deliveroo controleren of ze met schijnzelfstandigen werken. Als gevolg van de aangescherpte privacy-eisen als gevolg van de Toeslagenaffaire mag de dienst ook niet zomaar een analyse draaien op een specifieke groep belastingplichtigen, zoals maaltijdbezorgers. En zo werden de mannen met tassen ook voor de fiscus ongrijpbaar. Müller wil het helemaal anders doen met Bestellenbij. Hij wil niet werken voor een doorgeschoten kapitalistisch techplatform dat „volledig parasiteert op de maatschappij”, zoals UvA-onderzoeker Niels van Doorn het noemt. Hij wil gewoon de leuke, gezonde baan die maaltijdbezorging kan zijn. Mét belastingafdracht, mét verzekering, met goede verdiensten. En zonder ondoorzichtig algoritme dat de laagste prijs zoekt en elke vorm van solidariteit tussen koeriers uitholt.  Gewoon, dat de restaurants en de bezorgers het samen doen.  Dat je gezien wordt, en niet met een chatbox of een helpdesk op de Filipijnen moet overleggen over een pizza die in Nijmegen op een klant wacht. „Ik denk dat ik niet gauw weer terugkom”, appt de Braziliaan vanuit Madrid. „Ik krijg hier binnenkort mijn verblijfsvergunning.” Deliveroo stelt desgevraagd „niet op de hoogte te zijn” van ongeoorloofde praktijken door zijn bezorgers. Die moeten vooraf bewijzen dat zij in Nederland mogen werken en worden regelmatig gecontroleerd, aldus het bedrijf. Deliveroo doet dit onder meer door bezorgers via de app te vragen een foto van zichzelf te maken, bij het restaurant waar ze wachten of met een bonnetje met een bestelnummer erop. Verder zijn bezorgers „als zelfstandigen verantwoordelijk voor hun eigen belastingaangifte”. Uber Eats  heeft een zerotolerancebeleid ten aanzien van accountfraude, aldus de reactie van het bedrijf. Om een account te openen, moeten „bezorgpartners” relevante documenten overleggen. Die worden digitaal gecontroleerd. Om misbruik tegen te gaan, ontwikkelt Uber „voortdurend nieuwe manieren door gebruik te maken van uitvoerige en geavanceerde systemen, processen en technologie”. Bezorgers zijn zelf verantwoordelijk voor afdracht van belastingen, aldus Uber. NRC legde zijn bevindingen voor aan de Arbeidsinspectie. Die herkent het beeld. Volgens een woordvoerder vermoedt de inspectie dat er „redelijk veel illegalen” werken bij met  name de „grotere platforms”  en dat „regelmatig” accounts van bezorgers worden uitgeleend. Aantallen zijn onbekend. Omdat controle van maaltijdbezorgers buiten op straat „lastig” en „arbeidsintensief” is, focust de inspectie zich op de platforms. „Zij moeten beter controleren wie er op een account werkt. Dan stopt ook het doorlenen aan illegalen.” De Belastingdienst herkent ook het beeld. „Veel maaltijdbezorgers blijven onzichtbaar omdat ze nooit belasting- of btw-aangifte doen”, schrijft de dienst. Daardoor is het „moeilijk om een eenduidige aanpak te realiseren.” De Belastingdienst wijst op de ambitie van het kabinet om het ‘handhavingsmoratorium’ op de wet DBA uiterlijk per 1 januari 2025 op te heffen „en het toezicht bij de Belastingdienst te versterken”. Uit privacyoverwegingen is één voornaam weggehaald uit het artikel. De persoon is bekend bij de redactie. ||https://www.nrc.nl//nieuws/2022/09/15/de-spookrijders-van-deliveroo-en-uber-eats-a4141976
2022-09-16||UWV zet tientallen uitkeringen stop wegens georganiseerde fraude||Het UWV heeft tientallen ziektewetuitkeringen van arbeidsmigranten uit Slowakije stopgezet wegens vermoedens van georganiseerde fraude. Het gaat om uitzendkrachten die werkzaam waren voor Nederlandse bedrijven, zich ziek meldden en terugkeerden naar Slowakije.   Volgens het UWV meldden de Slowaakse uitzendkrachten zich ziek met „opvallend vaak dezelfde, waarschijnlijk gefingeerde oorzaak”. Medische documenten die de ziekte moesten bevestigen, zijn „waarschijnlijk vervalst”. Het UWV heeft 69 Slowaakse ziektewetuitkeringen stopgezet of tegengehouden. Het heeft nog 25 zaken in onderzoek. Het gaat in totaal om 200.000 euro aan verstrekte uitkeringen. „Georganiseerde fraude op deze schaal komt bijna nooit voor”, zegt UWV-verzekeringsarts Eric van der Jagt, die mede de fraude opspoorde. Verhoudingsgewijs gaat het niettemin om kleine aantallen. Het UWV verstrekt jaarlijks 350.000 ziektewetuitkeringen. Zo’n 5.000 ervan gaan naar werknemers die in Nederland verzekerd zijn en in het buitenland wonen, met name arbeidsmigranten uit Duitsland, Polen en België.  De fraude kwam aan het licht nadat verzekeringsartsen van UWV hadden opgemerkt dat in korte tijd relatief veel uitkeringen werden toegekend aan mensen met een adres in Slowakije. Normaal gesproken zijn dat er slechts een paar per jaar.  „Ze hadden allemaal één of twee dagen gewerkt en gingen terug naar Slowakije vanwege een val van de trap of een auto-ongeval”, zegt  Van der Jagt. „Keer op keer bleek dat het  ongeval niet te verifiëren was. Documenten waren vervalst of stonden vol spelfouten.” Sinds het UWV de uitkeringen stopzette, is het aantal aanvragen vanuit Slowakije afgenomen.  Per jaar krijgt het UVM  ruim 5.000 meldingen van fraude met ziektewetuitkeringen, met name van mensen die in Nederland wonen. In de helft van de gevallen wordt een sanctie opgelegd. De beroemdste fraudezaak is de ‘Marque’-zaak, ruim tien jaar geleden, waarbij twee psychiaters voor tientallen miljoenen aan PGB-gelden en UWV-uitkeringen wisten te verduisteren door voor gezonde cliënten valse medische verklaringen op te stellen.  In ruil daarvoor kregen de psychiaters een deel van het geld dat de uitkeringsgerechtigen – die zouden lijden aan schizofrenie, alzheimer of een zware depressie – ontvingen.  De psychiaters en twee handlangers, die cliënten ronselden in Turkse koffiehuizen, werden in juli 2016 door de rechtbank Rotterdam veroordeeld tot boetes en meerdere jaren gevangenisstraf. ||https://www.nrc.nl//nieuws/2022/09/15/uwv-zet-tientallen-uitkeringen-stop-wegens-georganiseerde-fraude-a4142068
2022-09-16||SP’er Tiny Kox genoemd in uitgelekt rapport als ‘contact’  Russische spion|| De Londense organisatie Dossier Center, van oligarch en Poetin-criticus Michail Chodorkovski, heeft deze week vermoedelijke inlichtingenrapporten gepubliceerd van de voormalige Russische diplomaat Valery Levitsky. Hij werkte jarenlang in Frankrijk, maar werd in 2018 het land uit gezet vanwege spionage-activiteiten voor de Russische inlichtingendienst GROe. In de verslagen, waarvan NRC de authenticiteit niet kan vaststellen, omschrijft Levitsky de SP’er Tiny Kox als zijn „contact” in de parlementaire assemblee van de Raad van Europa.  Kox was jarenlang fractievoorzitter van Verenigd Europees Links in dit orgaan – geen onderdeel van de EU – dat toeziet op naleving van de mensenrechten in de aangesloten landen. Sinds begin dit jaar is Kox voorzitter van de assemblee.  Levitsky claimt volgens de documenten als eerste op het idee te zijn gekomen Kox naar voren te schuiven als kandidaat voor het voorzitterschap. Hij zou dit in augustus 2017 hebben voorgesteld bij oud-secretaris-generaal Bruno Aller. „Ik noemde hem Kox. Aanvankelijk maakte hij het bezwaar dat de leider van links nooit de vergadering zou leiden … Bij nader inzien was Bruno het ermee eens: bij gebrek aan andere sterke figuren heeft de kandidatuur van Tini de voorkeur”, aldus het verslag. Enkele dagen later zou Levitsky de kandidatuur ook hebben besproken met René van der Linden van het CDA. Van der Linden is een oud-staatssecretaris van Buitenlandse Zaken, die tussen 2005 en 2008  voorzitter was van de assemblee. Volgens de documenten pleitte Levitsky voor Kox tijdens een bezoek in de zomer van 2017 aan Van der Linden in Frankrijk. „Zaterdag doorgebracht met René op zijn landgoed in Savoye”, aldus het verslag. Desgevraagd erkent Van der Linden de Rus tijdens zijn vakantie te hebben ontvangen. „Dat was puur vriendschappelijk.  We hebben het geen moment over de assemblee gehad”, zegt Van der Linden, die na zijn pensioen, net als Bruno Aller, contacten in Straatsburg onderhield.  Van der Linden kwam eerder in opspraak toen hij als ambassadeur voor de provincie Limburg voor 116.160 euro vooral de banden aanhaalde met Azerbeidzjan, dat bekendstaat om zijn mensenrechtenschendingen. Van der Linden stond op vriendschappelijke voet met dictator Ilham Aliyev en leidde in korte tijd zes Limburgse handelsmissies naar dat land. Het zou voor de Russen niet onlogisch zijn geweest dat ze Kox graag als voorzitter van de assemblee in Straatsburg zouden zien. Eind 2017 was de SP’er een van de initiatiefnemers van een overleg in Parijs tussen leden van de assemblee en Russische parlementariërs over teruggave van het stemrecht aan de Russen. „De Europese regeringen hebben Rusland het stemrecht nooit willen ontnemen. Dan is het niet aan de assemblee dat wel te doen”, aldus Kox destijds. Hij was de secretaris van de Russische delegatie. Hij bracht de koffie rond Tiny Kox over contact met Levitsky In een reactie zegt hij nu dat hij Levitsky nooit een-op-een heeft ontmoet. „Hij was de secretaris van de Russische delegatie. Hij bracht de koffie rond”, zegt Kox. Wel erkent de SP’er nog regelmatig met Van der Linden te spreken. Dat de CDA’er de Russische spion tijdens zijn vakantie ontmoette, vindt Kox niet gek. „Dat hij voor de inlichtingendienst werkte, was toen nog niet bekend. Als voorzitter heeft René Poetin ooit ontmoet en een fascinatie voor Rusland gehouden. Dat hij na zijn pensioen dan nog iemand van die delegatie ziet, vind ik helemaal niet vreemd.”  De SP’er houdt er rekening mee het slachtoffer te zijn van een Russische desinformatiecampagne. Kox wijst erop dat de voorzitters van de assemblee worden gekozen volgens een roulatiesysteem. „Nu was mijn fractie aan de beurt. Ik ben de eerste voorzitter van de assemblee die de Russen eruit heeft gezet (na de inval in Oekraïne, red.). Dat hebben ze mij vast niet in dank afgenomen.”||https://www.nrc.nl//nieuws/2022/09/15/sper-tiny-kox-genoemd-in-uitgelekt-rapport-als-contact-russische-spion-a4142071
2022-09-16||Palmolie boycotten? Verduurzaam liever de sector, zeggen onderzoekers||„Palm oil is here to stay.” Van palmolie komen we niet af, is de boodschap op de presentatie van de eerste ‘Palmolie Barometer’ deze donderdag. De wereld is afhankelijk van het rode goud, vooral voor de armste mensen ter wereld is het een „cruciaal ingrediënt in het dieet” en dus van levensbelang voor voedselproductie, zegt Shatadru Chattopadhyay, directeur van de Aziatische tak van Solidaridad, de maatschappelijke organisatie die de barometer uitbracht. Bovendien zijn veel kleinschalige boeren afhankelijk van het goedje voor hun levensonderhoud. Daarom moeten we het niet boycotten, maar de productie ervan verduurzamen, luidt het oordeel. De barometer is in navolging van de Cacao, Koffie en Katoen Barometer en moet vanaf nu tweejaarlijks verschijnen. Solidaridad was eerder ook betrokken bij de andere barometers. Ook onderzoeker Maja Slingerland van Wageningen University & Research (WUR) was betrokken bij de totstandkoming ervan. Eerder pleitte zij in NRC al voor verduurzaming van de sector, die in 2021 een winkelwaarde van 284 miljard euro had. Slingerland doet onder meer onderzoek naar voedselzekerheid en duurzame ontwikkeling van boerenbedrijven.  Kleine boeren zijn de sleutel tot die verduurzaming, volgens het rapport. Niet omdat die zoveel duurzamer produceren dan grote bedrijven – „sommigen wel, maar er moet nog veel gebeuren”, zegt directeur van Solidaridad Europa Heske Verburg – maar omdat een groeiend deel van de palmolie door hen wordt aangeleverd. Op het moment is dat ongeveer 30 tot 40 procent van het totale aanbod (76,5 miljoen megaton in 2021 was afkomstig van kleine boeren), verwachting is dat dat zal uitgroeien tot 50 procent. Er zitten ongeveer 3 miljoen kleine boeren in de productie van palmolie.  Maar die kleine boer wordt genegeerd, zien de onderzoekers. Verburg: „Bijna alle bedrijven nemen een deel van hun palmolie af van kleine boeren. Maar in geen enkel jaarverslag waren die terug te vinden. Ze zijn onzichtbaar.” Dat moet beter, vindt ook onderzoeker Slingerland. Ze moeten een eerlijke prijs voor hun product ontvangen én een stem hebben bij beleidsbeslissingen. „Maak hen deel van je organisatie.” Volgens Slingerland wordt de productie van palmolie nog altijd in verband gebracht met ontbossing, grote bedrijven en Indonesië – een „ouderwets idee”. Hoewel Indonesië nog steeds de grootste producent van palmolie is, komt er steeds meer uit andere gebieden. Ontbossing komt veel minder voor, zegt Slingerland, sinds Indonesië daar in 2011 maatregelen tegen trof. Nu worden vaak gebieden gebruikt waar eerder maïs of rubber werd geproduceerd, die dus al ontbost waren. En dan zijn er dus die kleine boeren, die steeds meer aanbod leveren. „Dit gewas is extreem belangrijk voor hun levensonderhoud.” Palmolie is voor 84 procent afkomstig uit Zuidoost-Azië (voornamelijk Indonesië en Maleisië), voor 8 procent uit Latijns Amerika (voornamelijk Ecuador, Colombia en Honduras) en voor 4 procent uit West-Afrika (voornamelijk Nigeria en  Ghana).  Palmolie is de toekomst, denkt Verburg, mits de omstandigheden juist zijn. En dat zijn ze nu vaak niet. Kleinschalige boeren missen de juiste kennis en middelen voor duurzame productie, vanuit overheden komt te weinig steun. Bovendien is de marktwerking nadelig: de prijs van palmolie fluctueert hevig, waardoor een boer de ene dag een fatsoenlijk inkomen kan verdienen, „en de andere dag opeens vier keer zo weinig”.  Kostendekkend voor duurzame productie is het al helemaal niet. Daar ligt een rol voor de industrie, zegt Slingerland, maar óók voor de overheid. In de vorm van subsidies en controles. „Je kunt ontbossing verbieden of andere maatregelen opleggen, maar controleer dan ook dat die worden nageleefd.” Een van de manieren om productie te verduurzamen, is door méér te produceren zonder uit te breiden. „Goed voor natuur én economie”, zegt Slingerland. Alleen al in Indonesië kan de productie van palmolie met 60 megaton groeien zónder dat er nieuw land hoeft te worden ontgonnen. Antonius Anyu, een van de kleine boeren uit Indonesië met wie de onderzoekers spraken, doet dat bijvoorbeeld door de grond zo vruchtbaar mogelijk te maken met een specifiek type kunstmest, vertelt hij tijdens de presentatie. Ook Fiifi Ampong, een kleine boer uit Ghana en tevens aanwezig bij de presentatie, benadrukt het belang van de juiste werkmethoden. Door net anders te snoeien, op precies het juiste moment te oogsten of andere kunstmest te gebruiken, „kun je je oogst verdrievoudigen”. Een andere manier is ‘intercropping’, meerdere gewassen verbouwen op één veld door voedselgewassen tussen de palmbomen te zetten. Slingerland is daar groot voorstander van.  Maar die methoden moeten dan wel bekend én toegankelijk zijn.  Een boycot van palmolie is in ieder geval geen optie, zegt Solidaridad-directeur Verburg, omdat alternatieven niet duurzamer zijn. Ter illustratie: voor soja-olie is gemiddeld vijf keer zoveel grond nodig. Wel worden meer diersoorten bedreigd door palmolie, al is kokosolie daarin dan weer koploper. „Het beste alternatief voor palmolie is duurzame palmolie.”||https://www.nrc.nl//nieuws/2022/09/15/palmolie-boycotten-verduurzaam-liever-de-sector-zeggen-onderzoekers-a4142070
2022-09-16||De verzengende zomer liet zien: de klimaatopwarming  loopt in de papieren||Drie rivieren, drie levensaders, in de drie belangrijkste economieën te wereld. Alle drie vielen ze de afgelopen zomer vrijwel  droog.  In de Verenigde Staten kwam de rivier de Colorado, met zijn belangrijke zoetwaterbassins, zo laag te staan dat de federale overheid voor het eerst het gebruik van water aan banden legde. Telers van kiemgroenten en tarwe in de staat Arizona konden minder zaaien, de energievoorziening via waterkrachtcentrales kwam in gevaar en bleef maar net op peil.  In China bereikte de Yangtse in augustus de laagste stand ooit. Daar werd de stroomvoorziening wél getroffen. Waterkrachtcentrales konden minder energie leveren, in de economisch belangrijke provincie Sichuan moesten in augustus tien dagen fabrieken dicht, waaronder die van chipmaker Foxconn, lithiumbatterijenmaker CATL en autobouwers Toyota en Volkswagen. Internationale toeleveringsketens, al zwaar getroffen door de pandemie, kwamen extra onder druk.   In Europa bereikte de Rijn eveneens de laagste stand ooit en konden binnenschepen minder lading meenemen en minder hard varen. Dat gebeurde nét in het jaar dat de rivier zo nodig was voor het transport van steenkool –  een noodzakelijk kwaad, in deze tijden van energiecrisis. De combinatie van droogte en hitte die deze zomer gelijktijdig de drie grootste economische blokken van de wereld trof, brak records. De Chinese hittegolf was de ergste in zestig jaar. Het westen van de VS kampt al twee decennia met ‘megadroogte’ – volgens wetenschappers de ergste in 1.200 jaar. Europa beleefde de heetste zomer  ooit. Hete of droge periodes zijn niet zomaar toe te schrijven aan klimaatverandering. Maar extreme temperaturen gaan min of meer gelijk op met de toename van de gemiddelde temperatuur wereldwijd, en ook het aantal en de frequentie van droogtes is ermee verbonden, zo blijkt uit het laatste VN-klimaatrapport.  De temperaturen lopen op, en de economische schade door de opwarming ook. Hitte en droogte versterken de trends van nu – piekende inflatie en een naderende recessie. In Duitsland, dat vanwege de hoge energieprijzen afstevent op een recessie, remde de lage waterstand van de Rijn de economie verder af. Waarschijnlijk krimpt die nu al. De scheepvaart werd getroffen, en daarmee de bevoorrading van de industrie, maar bedrijven moesten ook hun productie verlagen vanwege gebrek aan koelwater. Carsten Brzeski, hoofdeconoom bij ING in Frankfurt, schat dat het Duitse bbp in de tweede helft van dit jaar een half procentpunt extra daalt door de droogte. Hij baseert zich op een vergelijking met 2018, toen de Rijn ook zeer laag stond. Dat jaar viel de bbp-groei, verdeeld over twee kwartalen, 0,3 procentpunt lager uit. Dit jaar zal de schade groter zijn, denkt Brzeski. De lage waterstand begon eerder en hield langer aan. En bovendien: dit jaar moest, en moet, de Rijn óók worden gebruikt voor kolenaanvoer.  Brzeski’s collega Iris Pang, hoofdeconoom voor China bij ING, maakte een schatting van de economische schade door stroomgebrek wegens de droogte in Sichuan. Die ligt volgens Pang rond de 1 procent van het Chinese bbp. Dat komt neer op zo’n 1.700 miljard dollar. Overigens heeft de huidige vastgoedcrisis een veel groter negatief effect op de Chinese economie, stelt Pang vast.    De gevolgen van de verzengende zomer voor bbp en inflatie zijn over het algemeen nog amper in cijfers te vatten. Duidelijk is wel dat de inflatiedruk erdoor is versterkt. Hitte en droogte beperkten het aanbod van energie en voedsel –  precies de categorieën die al het meest bijdragen aan de inflatie.   Neem de hitte in Frankrijk. Omdat het water van de rivier de Garonne zo heet werd  (28 graden, in augustus), en het water van de Rhône zo laag stond, kampten Franse kerncentrales met een gebrek aan koelwater. Enkele centrales moesten de elektriciteitsproductie verlagen. Noorwegen  legde  de export van elektriciteit aan banden omdat waterkrachtcentrales door de droogte niet op volle kracht konden draaien. Italiaanse boeren in de Povlakte – de Po, nóg zo’n rivier die droog lag – moeten met lede ogen toezien hoe hun risottorijst wordt bedreigd. Europese oogsten van zonnebloemen, sojabonen en maïs liggen naar verwachting 12 tot 16 procent onder het vijfjarig gemiddelde,  stelde onlangs  het onderzoekscentrum van de Europese Commissie. Een grote Spaanse producent van olijfolie waarschuwde Britse consumenten via de BBC voor prijsstijgingen van 20 à 25 procent, na de verzengende hittegolven in Spanje. Intussen beleeft Frankrijk een mosterdtekort, volgens Franse media vooral een gevolg  van recordhitte in Canada van vórig jaar, waar het meeste mosterdzaad vandaan komt. De oogst viel toen de helft lager uit. Potten mosterd worden in Frankrijk op Amazon en eBay voor woekerprijzen (12 euro of meer) verkocht.  Dit jaar rapporteert bijna driekwart van de boeren in het westen en midden van de VS lagere oogsten door de droogte, aldus een enquête van boerenorganisatie AFBF. In het nu kurkdroge Californië, waar veel fruit en noten vandaan komen, meldt de helft van de boeren dat ze bomen en gewassen hebben moeten weghalen.  Tomatenverwerker Ingomar moest de prijs van tomatenpuree met bijna 80 procent verhogen, aldus persbureau Bloomberg. Het draagt bij aan de stijging van de prijs van ketchup in de Amerikaanse supermarkten: 23 procent op jaarbasis. Uit China komen vergelijkbare berichten. Het Chinese bureau voor de statistiek noemde in een persconferentie de hete zomer als oorzaak van de gestegen voedselprijzen, zo berichtte CNN. De prijzen  van verse groenten liggen 12,9 procent hoger dan vorig jaar, waarmee de inflatie in deze voedselcategorie „duidelijk hoger” ligt dan de afgelopen jaren. Het klimaat als factor in de economische groei en aanjager van inflatie – beleidsmakers kunnen er moeilijk nog omheen. Isabel Schnabel, invloedrijk directielid van de Europese Centrale Bank (ECB), sprak tijdens de recente monetaire conferentie in Jackson Hole (VS) van een „nieuw tijdperk van volatiliteit”, ofwel regelmatiger grotere pieken en diepere dalen in economische groei en inflatie. Klimaatverandering, zei ze, is daarvan „een belangrijke aandrijver”, naast onder meer geopolitieke instabiliteit. ECB-economen proberen klimaatfactoren nu te integreren in economische modellen en in het toezicht op financiële instellingen, zoals verzekeraars, waar de kosten van extreem weer neerslaan. Uit een enquête van de ECB onder grote Europese bedrijven bleek dat ongeveer 80 procent ervan een vergroot risico ziet op verstoring van de productie door klimaatverandering. De Federal Reserve, de Amerikaanse centrale bank, is minder ver met het thema klimaat dan de ECB, maar ook daar begint het op de agenda te komen. Uit een studie van een Fed-econoom bleek vorig jaar dat periodes van economische krimp „waarschijnlijker en heviger kunnen gaan worden” bij verdere klimaatopwarming, vooral in opkomende landen die al hoge temperaturen kennen, zoals India. In de studie wordt klimaatverandering „misschien wel de centrale economische en sociale uitdaging van de 21ste eeuw” genoemd.  Ook bij het Internationaal Monetair Fonds staat het klimaat inmiddels centraal. Het publiceerde onlangs een studie waaruit bleek dat het economisch verstandig is grootscheeps in de energietransitie te investeren, omdat dit grote bbp-schade kan ondervangen. Centrale banken en instellingen als het IMF bouwen voort op kennis die academische economen hebben ontwikkeld. Zo kwam de Amerikaan William Nordhaus in 1992 met het DICE-model over de wisselwerking tussen klimaat en economie. Hij kreeg er in 2018 de Nobelprijs voor, maar er klonk ook direct kritiek: juist Nordhaus zou de kosten van klimaatverandering onderschat hebben, vooral die voor toekomstige generaties.  Inmiddels is een waaier aan studies verschenen, deels op Nordhaus’ werk geïnspireerd, die vaak concluderen: ongebreidelde klimaatverandering gaat de wereld veel geld kosten, in allerlei vormen. Denk aan fysieke schade aan infrastructuur door bosbranden of overstromingen, door stroomuitval onderbroken toeleveringsketens en productiviteitsverlies door hitte.  De ramingen van het mondiale bbp-verlies door ongebreidelde klimaatverandering zijn met veel onzekerheid omgeven en lopen sterk uiteen, van 7 procent tot wel 37 procent in het jaar 2100. De schade zal ongelijk verdeeld zijn, zowel op wereldschaal als binnen Europa. Arme en opkomende landen zijn vaak toch al warm, en ze zijn minder weerbaar tegen natuurrampen. Een in Nature gepubliceerde studie  over productiviteitsverlies in Europa tijdens recente hittegolven concludeert dat vooral Zuid-Europa, waar temperaturen het hoogst zijn, minder productief werd in extreem hete jaren. Bij een scenario van 2 graden opwarming kunnen Scandinavische landen juist wat ríjker worden, aldus een onderzoek van denktank Bruegel. Bij een scenario waarin de opwarming 3 graden bedraagt, verliest heel Europa, Zuid-Europa het meest.   Deze onderzoeken zijn met  veel onzekerheid omgeven. Het kan allemaal meevallen: economieën kunnen zich gaan aanpassen aan klimaatverandering. Of het kan tegenvallen –  en daar richt recent onderzoek zich met name op. Tipping points, zoals het smelten van permafrost, zorgen voor snellere opwarming en meer extreem weer, met grote economische schade  tot gevolg. Terwijl de economen verder sleutelen aan hun modellen, krijgen ze steeds meer realtime   data tot hun beschikking. De zomer van 2022 biedt het nodige om uit te putten.||https://www.nrc.nl//nieuws/2022/09/15/klimaatverandering-raakt-de-economie-in-alle-hevigheid-a4142063
2022-09-16||Azc-bordjes in de voortuinen splitsen Albergen in tweeën: ‘Door het dorp fietsend zie je: daar hebben ze er wel eentje, daar niet’||Johan (68) hoeft maar uit het raam te kijken om te weten dat hij een uitzondering is. In het overgrote deel van de voortuinen in zijn woonplaats Albergen staan op houten stokken zwarte bordjes geplant. De tekst: ‘Geen eind = geen deal’. Nogal cryptisch, voor wie niet weet waar dit over gaat. Maar de mensen in het Overijsselse Albergen weten héél goed waar het over gaat. De bordjes zijn een laatste poging van burgers om mee te beslissen over hoe lang het  toekomstige asielzoekerscentrum (azc)  in Albergen mag blijven. In augustus dwong staatssecretaris Eric van der Burg (Asiel, VVD) een azc af in hotel ’t Elshuys, dat buiten het dorp ligt. Hij passeerde daarbij de gemeente Tubbergen, waartoe Albergen hoort. Het liep de afgelopen maand uit op protesten van inwoners, een ‘stille tocht’ met omgekeerde Nederlandse vlaggen, een poging het hotel in brand te steken en een rechtszaak tegen het Centraal Orgaan opvang asielzoekers (COA) –  omdat de hoteleigenaresse onder de verkoop uit wilde. De staatssecretaris wilde een azc voor 300 mensen. Na overleg tussen het ministerie, COA, en burgemeester en wethouder (met een motie van de gemeenteraad in de hand) werden het er 150, waarvan een derde statushouders. Omwonenden mogen meedenken over een veiligheidsplan en een ontmoetings- en activiteitenplan. En er komt een begeleidingsgroep voor overleg over de „dagelijkse gang van zaken” in het azc. „Een prima deal”, vindt Johan, die de opvang van asielzoekers sowieso prima vindt. Daar denken een hoop van zijn dorpsgenoten anders over. Johan wil niet met zijn achternaam in NRC. Bijna niemand die NRC in Albergen spreekt, wil dit. Soms omdat ze niet geassocieerd willen worden met het onderwerp, soms omdat het hele dorp dan meteen weet hoe ze erin staan. „Want dat is wel het gevolg van die bordjes”, zegt Johan terwijl hij de straat op kijkt. „Je krijgt een soort tweestrijd. Dan fiets je door het dorp en zie je: daar hebben ze er wel eentje. En daar niet.”  Ook Marie Louise Olthof (67)  heeft een bordje. „Ik heb altijd met vluchtelingen gewerkt. We moeten ze niet over één kam scheren.” Wat haar betreft zijn ze welkom. Waarom dan toch dat bord? Ze kijkt naar de tekst. „Ik weet dat het tegenstrijdig lijkt. Ik heb het gedaan omdat ik hier woon. Albergen is heel hecht.”  Op 7 september belde een groepje Albergenaren – dezelfde groep die eind augustus de ‘stille tocht’ organiseerde – bij ieder huis aan met een actiebordje en een begeleidende brief. Geen eindtijd betekent dat het COA het azc „tot in de lengte van jaren” kan doorzetten, staat in de brief. En iedereen een bordje in de tuin, is een statement waar de gemeente „niet omheen kan”. Albergenaar Annegret van der Aa „dacht er niet heel diep over na”, zegt ze, haar kleinkind loopt wiebelend door haar halletje. „Ach, ik doe maar mee. En er zit ook wel iets waars aan.” Dat vindt een man (31) een straat verderop ook. „Ik heb het bordje inmiddels weggehaald, want zin heeft het toch niet. Maar ik sta wel achter de boodschap. Mensen willen weten: wat komt er op ons af?” Een eindtijd helpt volgens hem om weer wat controle te voelen. „Ik laat me niet opdringen of ik voor of tegen ben”, zegt een Albergse vrouw (73) zonder bord in de tuin. „Ik bemoei me gewoon niet met het onderwerp.” Ze friemelt aan haar sjaal en rent de keuken in om een pan van het fornuis te halen. Bang dat het dorp ‘crimineler’ zou worden, een veelgehoord argument tegen het azc, is ze niet. Ze lacht om het idee. „Er wordt nu ook weleens ingebroken. Mensen hier zijn overal tegen. Windmolens, nu dit. We mogen best wat meer tevreden zijn.” Er zijn weinig mensen die zeggen met hun buurtgenoten in discussie te gaan. „We zijn in de minderheid, maar er zijn meer mensen die geen zin hebben in racistische opmerkingen als ‘ik heb kinderen, en dadelijk kunnen zij niet meer veilig naar school’”, zegt Johan. „Hou toch op.”  Toen hij het bordje weigerde, werd er verder niet moeilijk gedaan, zegt hij. De Albergse Marian (68) besloot als een van de weinigen iets van de actie te zeggen. „We waren niet thuis toen de bordjes werden rondgebracht”, vertelt ze over de telefoon. „Ik ben ze met een paar mensen uit mijn straat terug gaan brengen om uit te leggen dat we het niet eens zijn. Je hoort zo weinig tegengeluid, daar heb ik veel moeite mee.” Toen de gemeente half augustus werd gedwongen tot het azc, dacht Marian meteen: eigen schuld, dikke bult. De gemeente heeft in de opvangcrisis volgens haar namelijk „een beetje achterovergeleund, hopend dat het overwaait. Mijn tweede gedachte was: laat maar komen. Mensen slapen buiten in Ter Apel, zij moeten gewoon opgevangen worden.” Ondertussen bijt de harde kern tégen het azc zich almaar vaster in de discussie. Een maand geleden richtte de onvrede in het dorp zich nog op het Rijk, nu is dat de gemeente. „Vorige maand hadden we idee dat gemeente aan onze kant stond.”, zegt Hennie de Haan, spreekbuis van de actievoerende Albergenaren. „Ze beloofde ons dat ze alles zou doen om een azc voor 300 asielzoekers te voorkomen.” Dat is gebeurd, erkent De Haan, maar ze stelt dat juist een eindtijd heel belangrijk is. „Ik mis begrip en erkenning voor wat zulke dwang met gewone mensen doet. Niet na één gesprek met COA en ministerie, zonder te overleggen met de achterban of de raad.”   De Haan gaat verder: „Door de raad voelen we ons trouwens wel serieus genomen.” Die nam recent een voorbereidingsbesluit over het hotel. Dat is een verklaring dat een bestemmingsplan wordt aangepast, tot die tijd mag het hotel niet meer worden gebruikt. Een juridisch adviseur waarschuwde het college dat zo’n besluit het verzet mogelijk zou verharden. Het besluit kan zorgen voor een vertraging van enkele maanden, maar voorkomt niet dat er een azc komt. Een informatiebijeenkomst voor Albergenaren begin deze maand, verliep „enorm heftig”, aldus een woordvoerder van de gemeente. Journalisten moesten aan het begin van die avond de zaal uit. De Haan en de gemeente willen niet zeggen wát er precies is gezegd, maar in een statement achteraf schrijft de gemeenteraad dat vertegenwoordigers van het COA en het college bedreigd werden. „Ontoelaatbaar” en „alle fatsoensnormen te buiten”, aldus de raad. De Haan vindt de bedreigingen „treurig”. „Sommige mensen herkennen zichzelf door dit alles niet meer”, zegt ze. „Een juffrouw barstte voor de klas in huilen uit, sommige mensen gebruiken inmiddels medicatie, een enkeling kan niet meer werken.” Het noaberschap is nu een beetje zoek. Maar ik denk wel dat het terugkomt Marian was er niet bij. „Het zijn de mensen die tegen zijn die naar die bijeenkomsten gaan. En ik weet niet of ik het aan zou durven.” Een van de gezichten van het protest, Albergenaar John de Vries, poseert op zijn Facebook-profielfoto sinds kort met een geweer en legerkleding, met de begeleidende tekst: „Alles komt goed schatje!!!”. Zijn pagina staat verder vol met verwijzingen naar de azc-discussie. „Ik denk dan: jongen, pas op”, zegt Marian. „Ook voor jezelf.” Ze denkt dat Albergenaren, na een tijd, heus anders naar het azc gaan kijken. Onderzoek van de universiteit in Groningen in 2020 staaft dat in ieder geval. Mensen die dicht bij een azc wonen, denken eerder positief dan negatief over asielzoekers, vergeleken met mensen die verder weg wonen.  Marian ziet nu dat angst en onwetendheid heersen. „De emotie begrijp ik, maar bijna iedereen in Albergen heeft het hier heel erg goed. Er is geld genoeg. Grote huizen. Het noaberschap is nu een beetje zoek. Maar ik denk wel dat het terugkomt.”||https://www.nrc.nl//nieuws/2022/09/15/azc-bordjes-in-de-voortuinen-splitsen-albergen-in-tweeen-a4142061
2022-09-16||Republikeinse staten sturen migranten in bussen en vliegtuigen richting Washington||De gouverneur van de Amerikaanse staat Florida heeft donderdag onaangekondigd twee vliegtuigen met tientallen migranten als politieke stunt richting het Democratische noorden gestuurd. Zo’n vijftig migranten, vooral uit Venezuela, werden afgezet op het vliegveld van het rijke eiland Martha’s Vineyard in de staat Massachusetts, meldt persbureau Reuters op basis van lokale autoriteiten. De Republikeinse gouverneur van Florida, Ron DeSantis, wil zo de boodschap overbrengen: Democratische staten die migranten in de Verenigde Staten willen verwelkomen, mogen deze dan ook zelf opvangen.  Florida is niet de enige staat die op deze manier tegen het immigratiebeleid van de regering-Biden protesteert. Donderdagochtend arriveerden twee bussen met migranten in Washington D.C., in de buurt van de residentie van vicepresident Kamala Harris. Ze waren opzettelijk daarheen gestuurd door de conservatieve gouverneur van Texas Greg Abbott. „Vicepresident Harris beweert dat onze grens veilig is en ontkent dat er een crisis is”, tweette hij erover. „We sturen migranten naar haar achtertuin om erop aan te dringen de grens te beveiligen.” Hij beweert sinds april dit jaar al duizenden migranten naar Washington D.C., New York en Chicago te hebben gestuurd. Ook de staat Arizona heeft migranten met bussen weggestuurd in een soortgelijke actie.  Het immigratiebeleid in de VS is een paar weken voor de tussentijdse verkiezingen in november een groot thema. Onder de Democratische regering-Biden kunnen migranten hun asielprocedure in de VS afwachten. Republikeinse gouverneurs voeren met de omstreden acties campagne tegen het opengrenzenbeleid van president Biden. Het Witte Huis zegt donderdag in een reactie het „alarmerend” te vinden dat migranten worden gebruikt als „politieke pionnen”.  Op het eiland Martha’s Vineyard ten zuiden van Boston, dat vooral bekend staat als een zomerverblijf voor welvarende Amerikanen, reageren bewoners ontzet op het optreden van Florida. „Deze mensen kregen te horen dat ze huisvesting en banen zouden krijgen en werden afgezet bij een eilandgemeenschap met beperkte middelen”, zegt een lokale verpleger tegen Reuters over de gearriveerde migranten. Bewoners proberen eten en onderdak te regelen voor de migranten uit Venezuela. „Ik begrijp dat er een immigratiecrisis is, maar een onaangekondigde reis maken is wreed.” ||https://www.nrc.nl//nieuws/2022/09/15/republikeinse-staten-sturen-migranten-in-bussen-en-vliegtuigen-richting-washington-a4142057
2022-09-16||Kabinet moet van Kamer binnen 6 weken ingrijpen in de jeugdbescherming||De Tweede Kamer geeft minister Franc Weerwind (Rechtsbescherming, D66) zes weken de tijd om de acute problemen in de jeugdbescherming aan te pakken. Een motie van de ChristenUnie, ondertekend door de drie andere coalitiepartijen VVD, D66 en CDA, is door de minister overgenomen. Tijdens een Kamerdebat op donderdag uitten zowel oppositie- als regeringspartijen forse kritiek op het kabinetsbeleid, dat urgentie zou missen en op korte termijn onvoldoende effectief zou zijn. Er moet zo snel mogelijk een plan op tafel liggen om de zorg voor onder toezicht geplaatste kinderen te verbeteren, eist de Kamer. Daarbij moeten uithuisplaatsingen zoveel mogelijk worden voorkomen. Volgens Don Ceder van de ChristenUnie zijn kinderen na een uithuisplaatsing vaak slechter af dan thuis, door wachtlijsten in de zorg en een gebrek aan passende hulp. Daarom moet er voorlopig vooral naar alternatieven worden gezocht voor uithuisplaatsingen, aldus de motie, zoals een kind tijdelijk bij familie onderbrengen.  De Inspectie van Justitie en Veiligheid en de Inspectie van Gezondheidszorg en Jeugd (IGJ) hebben het kabinet deze week opgeroepen onmiddellijk met een crisisaanpak te komen om kinderen in de jeugdbescherming op tijd passende zorg te kunnen bieden. Kinderen wachten nu te lang op hulp en de werkdruk groeit veel jeugdbeschermers boven het hoofd, aldus de inspecties. Hierop zegde de minister woensdag in een brief toe 40 miljoen euro extra vrij te maken om de acute problemen in jeugdbescherming op te lossen, mits gemeenten eenzelfde bedrag vrijmaken. Maar daarmee nam de Kamer geen genoegen. Eenmalige bedragen zijn onvoldoende om de personeelstekorten en hoge werkdruk in de jeugdzorg op te lossen, vonden partijen van links tot rechts, hoewel ze wel steun gaven voor de langetermijnplannen. De minister zegde toe om sneller te zullen handelen. ||https://www.nrc.nl//nieuws/2022/09/15/kamer-geeft-kabinet-6-weken-voor-aanpak-acute-problemen-jeugdbescherming-a4142060
2022-09-16||De IT’er is zo schaars niet meer op de arbeidsmarkt||Overal op de arbeidsmarkt zijn nu grote tekorten, maar als één sector daar al jaren last van heeft, is het wel de informatietechnologie. Des te opmerkelijker dat nu juist in de IT sprake lijkt van een kentering. Vacatures worden sneller gevuld, zien marktvorsers, freelancers kiezen voor de zekerheid van een vaste baan. Volgens Jeroen van Glabbeek, bestuursvoorzitter van het beursgenoteerde techbedrijf CM.com, is de arbeidsschaarste over haar piek heen. Het technologiebedrijf uit Breda heeft meer dan duizend medewerkers, van wie zo’n vierhonderd voor software-ontwikkeling. „Mensen zien de beelden met wachtrijen op Schiphol voor zich en denken daarom dat iedereen overal mensen tekortkomt. Dat is niet meer zo. Je merkt op de arbeidsmarkt dat die al veel meer gebalanceerd is. Mensen hadden veel eisen, soms onredelijk veel. Dat is nu minder. Als wij een baan beschikbaar hebben, krijgen we gewoon sollicitanten met wie we een gesprek kunnen hebben.” Mark van Kampen, econoom bij Rabobank, herkent dit. Hij spreekt wekelijks met IT-bedrijven en ziet de situatie op de arbeidsmarkt snel veranderen. „Niemand heeft harde cijfers, het CBS loopt een paar kwartalen achter, maar de wereld zag er voor de zomer heel anders uit. Toen konden IT-bedrijven bijna geen personeel vinden. Dat zien we kantelen.” De kentering heeft verschillende oorzaken. Zo zijn investeringsfondsen kritischer geworden bij financiering van start-ups en scale-ups – beginnende bedrijven en bedrijven die al iets verder zijn en snel willen groeien. Dit is een reactie op de groeiende economische onzekerheid en dalende koersen van techbedrijven op de beurs. Op hun beurt zijn die jonge ondernemingen terughoudender met het aannemen van mensen.  Op de arbeidsmarkt komen ook meer mensen beschikbaar, vermoedt Van Kampen. „Het kan zijn dat de arbeidsmarkt wat meer ontspant doordat, bij deze economische onzekerheid, het aantal vacatures afneemt en minder loonsverbetering wordt aangeboden.”  Rabobank verwacht dat de economie de komende kwartalen afkoelt. Dat raakt allerlei bedrijfstakken, inclusief de automatisering, al blijft digitalisering gevraagd om werk efficiënter te maken. Van Kampen: „De opdrachten zullen dus nog wel blijven komen, maar kunnen afnemen in aantal en omvang.” Vanouds is er altijd een tekort aan IT’ers geweest, ook in economisch slechte tijden De ruimere beschikbaarheid van IT-personeel betreft niet alle functies. De Rabo-econoom maakt onderscheid tussen ‘echte’ techneuten en mensen in „wat lagere functies”. Schaars blijft vooralsnog de eerste groep; software-ontwikkelaars, cybersecurity-experts, ethische hackers. Maar wie een netwerkbeheerder zoekt, iemand voor een IT-helpdesk of een SEO-specialist (die ervoor zorgt dat een bedrijf goed vindbaar is via zoekmachines), heeft ruimere keuze. Op dit soort functies bezuinigen bedrijven eerder als het economisch minder gaat. André van der Veer van 4NG Staffing, leverancier van IT’ers aan grote bedrijven, ziet hetzelfde onderscheid tussen technische en minder technische functies. Hij merkt het aan de aantallen reacties op vacatures die zijn organisatie plaatst. „Developers zijn nog steeds gewild en het aanbod is beperkt, zeker als je het hebt over goede kandidaten. Maar op andere vakgebieden zijn meer mensen beschikbaar. Een jaar geleden was het op alle rollen lastig, nu krijgen we voor bijvoorbeeld projectmanagers en scrummasters meestal vier of vijf reacties, voor developers twee.” Een projectmanager of scrummaster maakt niet zelf software, maar begeleidt de ontwikkeling ervan, houdt een project in de gaten en is schakel tussen technische mensen en opdrachtgevers. Een andere opmerkelijke ontwikkeling is dat zzp’ers in de IT in vaste dienst gaan. Dat gebeurde voorheen zelden, zegt Van der Veer. „Als freelancer stap je niet zomaar in een vast dienstverband met verplichte aanwezigheid en een minimumaantal uren per week.” Bovendien verdient een IT-freelancer doorgaans veel meer dan vast personeel. Diens inkomen kan zomaar twee tot drie keer zo hoog zijn als dat van een werknemer. Wat hier kan meespelen, is dat zzp’ers tijdens de coronacrisis hebben gezien dat vrijheid en hoog inkomen een keerzijde hebben. Van der Veer: „Er was toen een soort dip in de markt. Bedrijven waren in paniek en gingen op kosten letten. Heel veel inhuurcontracten werden opgezegd. Mogelijk heeft een bepaalde groep zelfstandige IT’ers in de coronacrisis ondervonden wat het is om eruitgezet te worden en hoe moeilijk het dan is om weer aan werk te komen.” Ook Van Kampen van Rabobank ziet „heel duidelijk” dat zzp’ers kiezen voor een vast dienstverband. Hun opdrachtenstroom neemt af en tarieven komen onder druk. „Door die combinatie grijpen veel mensen nu de kans om, voor een bepaalde periode, in loondienst te gaan – met het idee om weer als zzp’er actief te worden wanneer de economie aantrekt.”  De kentering betekent niet dat straks een groot overschot aan IT’ers ontstaat. Vanouds is er altijd een tekort aan hen geweest, ook in economisch slechte tijden. Statistiekbureau CBS drukt die krapte uit in het aantal openstaande functies per duizend banen. In de sector ‘informatie en communicatie’, waar IT onder valt, waren dat er vorig kwartaal 89. Op het dieptepunt in de coronacrisis kende de sector 43 vacatures per duizend banen – aanzienlijk minder dan nu, maar wel het hoogste aantal van alle bedrijfstakken. Naar goede mensen zal altijd vraag zijn, concludeert Van Glabbeek van CM.com. „Goede mensen kunnen goede banen vinden en krijgen daar goed voor betaald. Maar het is niet meer zo dat mensen met grote aandelenpakketten worden weggekocht.”||https://www.nrc.nl//nieuws/2022/09/15/de-iter-is-zo-schaars-niet-meer-a4142054
2022-09-16||Column | Gekkere dingen||Ik was met Lucie van Roosmalen (7) en Leah van Roosmalen (5) helemaal naar het industrieterrein bij Zaandam gelopen, een betonnen vlakte aan de rand van Wormer waar zich een aantal megastores hebben gevestigd. Ik waan me daar altijd in de Verenigde Staten. In the Midwest, in een van de wat minder aantrekkelijke, dunbevolkte staten. Het was al met al een flinke mars, die begon omdat we naar de sloop van een diervoederbedrijf wilden kijken, maar inmiddels begonnen nut en noodzaak van de expeditie me te ontgaan. Ik had ze softijs van de FEBO beloofd, er is daar een drive-investiging. Lucie van Roosmalen legde me uit waarom het ijs daar beter is dan op andere plekken in deze periferie. „Het is veel en het is met spikkels.” We troffen er inderdaad een personeelslid van een jaar of vijftien die overdreef met hoeveelheden. De jongen straalde desinteresse uit. Iemand die je niet op de verkeerde tijd in de geschiedenis tegen had moeten komen, dacht ik later. Ik kon hem makkelijk in de Tachtigjarige Oorlog situeren, met een hakselaar achter de vijandelijke linies.  Ze zaten snel helemaal onder.  Leah van Roosmalen zei: „Ik plak overal.” Omdat ze nog geen puf hadden om terug te sjokken naar het dorp, vielen we bij een enorme sanitair- en keukenspecialist binnen. Meer dan dertienduizend vierkante meter vol badkamers en keukens. We waren de enige bezoekers, ze waren meteen kwijt.  Een zonnebankbruine verkoper lag achter een bureau. Hij hees zichzelf omhoog. Hij was net terug van Ibiza, een eiland waar je nog jezelf kan zijn. Hij was zichzelf geweest, zes kilo aangekomen. Tussen hem en zijn pensioen lagen nog een stuk of vijftig keukens of badkamers. Ik zei dat ik helemaal geen badkamer of keuken zocht, dat we zomaar naar binnen waren gegaan en dat ik nog even bleef omdat mijn dochters kwijt waren. We gingen op het geluid af, ondertussen vertelde hij over de voordelen van een los bad, financiering op keukens en dat het voor een bedrijf als het zijne prettig was als je een enorm bestand tevreden klanten had.  „Tevreden klanten komen altijd terug, dan maakt het niet uit dat je hier zit.” Daarna: „Ik vind weinig spontane binnenlopers wel prettig.” Ze waren zich aan het uitkleden in een vrijstaand bad, ze hadden al uitgevonden dat er geen stromend water uit de kraan kwam.  „Ik heb heus wel gekkere dingen meegemaakt”, zei de verkoper toen ik me verontschuldigde. „Op Ibiza is iedereen bloot.” Daarna leunde hij met het volle gewicht tegen een kartonnen muur. Hij viel er langzaam doorheen. Tijdens de wandeltocht terug naar huis zeiden we de hele tijd dat we heus wel gekkere dingen hadden meegemaakt. ||https://www.nrc.nl//nieuws/2022/09/15/gekkere-dingen-a4142056
2022-09-16||Vijf kleine jeugdgevangenissen zijn begonnen als experiment en staan nu nagenoeg leeg|| De vijf kleinschalige jeugdgevangenissen die als alternatief moeten dienen voor reguliere jeugdgevangenissen staan nagenoeg leeg. Dat blijkt uit cijfers van het ministerie van Justitie en Veiligheid, opgevraagd door NRC.  In de zogenoemde Kleinschalige Voorziening Justitiële Jeugd (KVJJ) kunnen jongeren in voorlopige hechtenis worden genomen of hun gevangenisstraf uitzitten. Overdag mogen ze onder toezicht naar hun eigen school, familie, stage of werk, verder verblijven ze in de instelling. Daardoor is het een minder ingrijpende vorm van vrijheidsbeneming dan in een grote jeugdgevangenis. ‘s Avonds om tien uur gaat de deur op slot.  In de KVJJ’s zitten jongeren tussen 12 en 23 jaar die een kleiner aandeel hebben in een misdaad, spijt betuigen of voor het eerst in aanraking zijn gekomen met politie en justitie. Ook zijn ze gemotiveerd hun gedrag  te veranderen. Doel is te voorkomen dat deze jongeren later zware criminelen worden.  In 2016 startte de KVJJ als experiment. Inmiddels zijn er vijf locaties verspreid over het land: in de regio’s Amsterdam, Den Haag, Rotterdam Rijnmond, Groningen en Zuid-Limburg. Elke locatie heeft acht plekken, waar jongeren gemiddeld een maand verblijven. Waar Amsterdam in augustus nog voor de helft vol zat, zat er in Limburg maar één jongere. De gemiddelde bezetting van alle locaties lag op 30 procent. Volgens psychotherapeut en onderzoeker bij ggz-instelling Arkin, Thimo van der Pol, ligt het niet aan de KVJJ’s  dat ze onderbezet zijn. Er is voldoende personeel en geld gereserveerd. Ook adviseren de Raad voor de Kinderbescherming, reclassering,  advocaten, Openbaar Ministerie en de rechter vaak jongeren naar een kleine locatie te sturen. Maar de Divisie Individuele Zaken (DIZ) van het ministerie van Justitie, die hierover uiteindelijk beslist, kiest vaak een andere oplossing. Van der Pol: „Zij kiezen veel vaker voor een grote jeugdgevangenis dan nodig.” Kinderrechter Leonore Briët betreurt dat deze afdeling de uitspraak van de rechter slechts als advies opvat. Nu bepaalt het ministerie waar een jongere vastzit, niet de kinderrechter die alle informatie heeft. „DIZ is niet bij de zitting aanwezig waar hulpverleners informatie delen en waar je jongeren en ouders in de ogen aankijkt”, aldus Briët. En dat terwijl zaken steeds complexer zijn en jongeren te maken hebben met bijvoorbeeld schulden, armoede en psychiatrische problemen.  Het ministerie van Justitie is te voorzichtig, constateert Van der Pol van Arkin. „Terwijl wij juist kijken hoe een jongere zo snel mogelijk weer op het rechte pad komt. Als je het zou overlaten aan de mensen die met de jongeren werken en de rechtbank, dan zouden die kleine locaties uitpuilen.” Betrokkenen zeggen dat het tijdens de proefperiode beter ging, toen besliste de kinderrechter gewoon en niet de afdeling DIZ.  Kinderrechter Briët zegt de voorzichtigheid te begrijpen, omdat het ministerie verantwoordelijk is voor alle jongeren die vastzitten: „Zij willen het risico vermijden dat er iets misgaat in de kleinschalige voorziening, waar jongeren meer vrijheid hebben.” Ze vindt ook niet dat elke jongere past in een KVJJ, maar nu wordt nog te weinig gebruik gemaakt van die mogelijkheid.  Een woordvoerder van het ministerie van Justitie zegt dat de KVJJ’s redelijk nieuw zijn en dat het tijd kost  zoiets op te starten. Het ministerie herkent zich niet in de conclusie dat ze geen jongeren durft te plaatsen in  KVJJ’s, maar stelt wel dat de voorwaarden die zij hanteert voor het wel of niet plaatsen  beter kunnen. De woordvoerder: „Daaraan wordt gewerkt. In sommige gevallen waren de criteria te scherp en wordt bekeken of die verruimd kunnen worden.”||https://www.nrc.nl//nieuws/2022/09/15/kleinschalige-jeugdgevangenis-weinig-gebruikt-a4142058
2022-09-16||Rusland niet welkom bij uitvaart Elizabeth, Kremlin reageert gepikeerd||Het Kremlin reageert donderdag gepikeerd op het besluit van Londen om geen Russische vertegenwoordigers uit te nodigen bij de uitvaart van wijlen koningin Elizabeth komende maandag. Het Russische ministerie van Buitenlandse Zaken noemt het volgens persbureau AFP „zeer immoreel” dat de Britse regering „deze nationale tragedie gebruikt voor geopolitieke doeleinden, om de rekeningen met Rusland te vereffenen”. Moskou maakte afgelopen vrijdag al bekend dat de Russische president Vladimir Poetin de uitvaart van de koningin niet zal bijwonen. Wel bracht hij gelijktijdig met veel andere wereldleiders zijn condoleances over aan de koninklijke familie, en wenste hij koning Charles „moed en veerkracht” toe. Naast vertegenwoordigers uit Rusland zullen ook afgevaardigden uit Wit-Rusland en Myanmar worden geweerd bij de uitvaart, zeiden bronnen binnen de Britse regering eerder deze week tegen Britse media.  Het Verenigd Koninkrijk heeft Rusland meermaals sancties opgelegd vanwege de invasie in Oekraïne. En ook tussen Londen en Myanmar zijn de verhoudingen gespannen. Vorige week nog heeft het VK nieuwe sancties tegen Myanmar aangekondigd vanwege de „etnische zuivering van het leger tegen de Rohingya-gemeenschap”. Intussen hebben zo’n vijfhonderd regeringsleiders en staatshoofden wél een uitnodiging ontvangen voor de uitvaart op maandag. Onder anderen koning Willem-Alexander, koningin Máxima en prinses Beatrix hebben aangegeven bij de plechtigheid aanwezig te zullen zijn, evenals de Amerikaanse president Joe Biden en de premiers van Canada, Australië en Nieuw-Zeeland. ||https://www.nrc.nl//nieuws/2022/09/15/rusland-niet-welkom-bij-uitvaart-elizabeth-kremlin-reageert-gepikeerd-a4142055
2022-09-16||Prinsjesprijs voor beste politieke boek naar &#8216;Sywerts Miljoenen&#8217;||De Prinsjesprijzen zijn donderdag in Den Haag uitgereikt door Eerste Kamervoorzitter Jan Anthonie Bruijn. Journalisten Jan Hein Strop en Stefan Vermeulen van onderzoeksplatform Follow the Money wonnen met Sywerts Miljoenen de prijs voor het beste politieke boek, fotograaf Wiebe Kiestra won de fotoprijs en de prijs voor beste politieke podcast ging naar Pim van NRC. De prijzen, waaraan een oorkonde en een geldbedrag van 2.500 euro is verbonden, worden jaarlijks uitgereikt voorafgaand aan Prinsjesdag. Het boek Sywerts Miljoenen schetst hoe de omstreden mondkapjesdeal tot stand kwam en gaat dieper in op de rol die hoofdrolspelers Sywert van Lienden, Bernd Damme en Camille van Gestel daarin speelden. De twee journalisten reconstrueren „minutieus hoe hebzucht, chaos en politiek opportunisme leidden tot een miljoenendeal”, zo staat in het juryrapport. De winnaar van de PrinsjesBoekenprijs versloeg de andere genomineerden Uitgewoond van Cody Hochstenbach over de woningmarktcrisis en De Indische Doofpot van Maurice Swirc over Nederlandse oorlogsmisdaden in Indonesië. De prijswinnende foto is gemaakt door Wiebe Kiestra en is getiteld ‘Mars met de moeders en hun gezinnen’. Op de foto, gemaakt op 11 november 2021, zien we een groep door de Toeslagenaffaire getroffen ouders en kinderen die een mars houden van het stadhuis in Rotterdam naar de Belastingdienst op de Kop van Zuid. Vooraan de foto zien we voormalig staatssecretaris Alexandra van Huffelen (Financiën, D66) die namens het kabinet de zichtbaar geëmotioneerde moeders te woord staat. „De foto laat het schuren tussen politiek en maatschappij mooi zien”, schrijft juryvoorzitter Jan Dirk van der Burg. De andere genomineerde foto’s waren van Phil Nijhuis en David van Dam.  NRC ging aan de haal met de podcastprijs. In de zesdelige podcastserie over Pim Fortuyn blikt Guus Valk, chef van de politieke redactie, twintig jaar later terug op de veelbewogen periode die volgde op de moord in 2002. Aan het woord komen vrienden en familie van de vermoorde politicus, alsmede politici en collega-journalisten. De jury roemt de makers van de podcast om het bij uitstek inzetten van alle middelen die je kan gebruiken in een podcast. „Van geluid en interviews tot fragmenten uit debatten en muziek, waardoor het soms lijkt alsof je naar een hoorspel luistert.” 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/15/prinsjesprijs-voor-beste-politieke-boek-naar-sywerts-miljoenen-a4142044
2022-09-16||Met een verdwenen maan zijn in één klap twee Saturnus-raadsels opgelost|| De ringen van Saturnus ontstonden zo’n 150 miljoen jaar geleden toen een klein maantje te dicht bij te planeet kwam. Hierbij trok Saturnus met zijn zwaartekracht het maantje uiteen. De resten van die maan cirkelen nu als ringen rondom Saturnus.  Die conclusie trokken Amerikaanse astronomen op basis van modelsimulaties en meetgegevens van NASA’s Cassini. Die ruimtesonde cirkelde dertien jaar lang om de planeet. De auteurs deelden hun onderzoek deze week in Science.  Hiermee bevestigen ze een theorie uit de jaren negentig: dat de ringen bestaan uit een verbrokkeld maantje. De nieuwe studie helpt astronomen ook te begrijpen waarom de as van Saturnus zo scheef staat. Saturnus is een gigantische gasbal van voornamelijk waterstof en helium. De breedte ervan is gelijk aan ongeveer negen aardes. 82 manen vergezellen de planeet. Onduidelijk is waarom de gasreus omringd wordt door zeven ringen van steen- en ijsbrokken. Sommige daarvan zijn zo groot als een zandkorrel en andere als een huis. Uit metingen die Cassini deed toen hij door ringen vloog, bleek dat de ringen in ieder geval ‘jong’ moeten zijn, grofweg 100 miljoen jaar. Een ander raadsel is de scheve stand van de planeet: een hoek van bijna 27 graden. Nu is dat bij de aarde ook zo, maar daar hebben astronomen een verklaring voor: een botsing met een kleine planeet waarbij ook de maan ontstond. Dat een kolos als Saturnus ook op die manier een beetje omver werd geduwd, is onlogisch.  Planeetwetenschappers hebben er wel een hypothese voor. Saturnus heeft een soort langeafstandsrelatie (resonantie) met de planeet Neptunus. Terwijl Neptunus in zijn baan om de zon beweegt, zou hij Saturnus iedere keer een zetje geven met zwaartekracht. Zo ging Saturnus schuin staan.  In de waarnemingen van Cassini zagen de Amerikaanse astronomen echter dat de rotatie van Saturnus niet overeenkomt met hoe de as zou draaien als gevolg van de relatie met Neptunus. De schuine as wijst namelijk niet altijd in dezelfde richting. Dat betekent dat nog iets anders een duw moeten hebben gegeven.  De astronomen verklaren dit en lossen ook meteen het raadsel van de jonge ringen op. Ze spoelden daarvoor de huidige bewegingen van Saturnus en zijn maantjes terug in de tijd in een computersimulatie. Ze zagen dat 150 miljoen jaar geleden vermoedelijk een klein maantje te dicht bij Saturnus kwam, Chrysalis. De zwaartekracht van Saturnus trok harder aan het deel van Chrysalis dat zich dichter bij Saturnus bevond dan het deel dat verder weg stond. Chrysalis scheurde uit elkaar en de overblijfselen ervan cirkelen nu om de planeet. Volgens de auteurs zorgde die verdwijning ervoor dat de as van Saturnus net iets anders ging draaien door de verandering in zwaartekracht. Daphne Stam, planeetwetenschapper aan de TU Delft, niet bij het onderzoek betrokken: „Dit is een mooie verklaring. Maar het blijft een theorie. Als volgende stap zou ik bijvoorbeeld willen weten of we de verdeling van het materiaal die we in de ringen van Saturnus zien, ook verklaard kan worden door zo’n maantje.” ||https://www.nrc.nl//nieuws/2022/09/15/met-een-verdwenen-maan-zijn-in-een-klap-twee-saturnus-raadsels-opgelost-a4142046
2022-09-16||Shell kiest met Wael Sawan opnieuw een topman uit eigen gelederen|| Een slimme, morele en dynamische leider. Zo omschreef  scheidend Shell-topman Ben van Beurden  zijn opvolger, Wael Sawan. Van Beurden maakte deze donderdag zijn vertrek per eind dit jaar bekend. Sawan zal hem vanaf 1 januari opvolgen bij het energiebedrijf, dat wereldwijd in meer dan zeventig landen actief is en   ruim 80.000 mensen in dienst heeft. Met Sawan kiest Shell wederom voor een kandidaat uit eigen gelederen, een traditie in het conservatieve bolwerk dat Shell nu eenmaal is. Het bedrijf laat weten wel gezocht te hebben naar een kandidaat van buiten, maar in Sawan uiteindelijk de ideale nieuwe bestuursvoorzitter te hebben gevonden. De nu 48-jarige Wael Sawan werd in 1974 geboren in de Libanese hoofdstad Beiroet en heeft zowel de Libanese als de Canadese nationaliteit. Hij groeide op in Dubai, en ging in Canada naar de universiteit, waar hij een master in chemical engineering haalde aan de McGill University in Montreal. Later behaalde hij zijn MBA aan Harvard. In 1997, op zijn 23ste, ging hij aan de slag bij Petroleum Development Oman, een partner van Shell. Via een aantal andere posten in Europa, Afrika, Azië en de VS klom hij in 2012 op tot de baas van de activiteiten van Shell in Qatar. Hij was destijds de jongste ‘landenmanager’ van een belangrijk land. In Qatar gaf hij leiding aan een ambitieus project van de energiegigant om synthetische kerosine en diesel te maken uit aardgas, in plaats van uit olie. Met dit project, Pearl GTL,  was een investering gemoeid van 20 miljard dollar. Het staat te boek als een  belangrijke pijler   van de draai die Shell maakte van olie naar gas. Gas is een veel minder vervuilende grondstof dan olie, en de Pearl GTL-fabriek past in het streven van Shell om duurzamer te worden. Na Qatar werkte Sawan in Den Haag, waar hij in 2019 toetrad tot de raad van bestuur en tot vorig jaar leiding gaf aan de traditionele olie- en gasactiviteiten van Shell. Daarmee zat hij op betrekkelijk jonge leeftijd  al helemaal in de top van het bedrijf. Met terugwerkende kracht is goed te verklaren wat er daarna gebeurde. In plaats van rustig  te wachten op een kans om door te stoten naar boven, werd Sawan vorig jaar benoemd tot hoofd van de afdeling vloeibaar gas en hernieuwbare energiebronnen. Op papier kon dat uitgelegd worden als een stap opzij, maar in de praktijk blijkt dat de aanvulling in zijn cv  waarmee hij de gedroomde kandidaat werd voor de opvolging van Van Beurden. Sawan kent het bedrijf nu over de volle breedte, en een analist van investeringsbank RBC zei tegen de Financial Times dat zijn benoeming „eerder een continuering is dan een breuk” met de strategie die Van Beurden heeft ingezet. Beleggers op de beurs reageerden donderdagochtend nauwelijks op Sawans benoeming, een teken dat ook zij geen grote koerswijzigingen verwachten. Sawan, die getrouwd is en vader is van drie zonen, erft een financieel kerngezond bedrijf dat midden in een transitie zit. De winst in het tweede kwartaal van dit jaar bedroeg 11,5 miljard dollar, een record.  Maar de druk op oliebedrijven om zichzelf om te vormen tot duurzame energiebedrijven is hoog, zowel vanuit overheden als vanuit de aandeelhouders. Die druk zal de komende jaren alleen maar toenemen.  Shell zal onder leiding van Sawan de  ambitie om tegen 2030 de eigen  CO2-uitstoot te halveren en in 2050  CO2-neutraal te zijn,   versneld moeten waarmaken. Het terugdringen van het aandeel fossiele brandstoffen en  verdere investeringen in   hernieuwbare energiebronnen als zon en wind liggen daarbij voor de hand. Hernieuwbare energie – nu nog verwaarloosbaar in de totale omzet en winst van Shell –  moet uiteindelijk de kurk worden waarop het energiebedrijf de toekomst in drijft.||https://www.nrc.nl//nieuws/2022/09/15/shell-kiest-met-wael-sawan-opnieuw-een-topman-uit-eigen-gelederen-a4142040
2022-09-16||Eindhoven geeft schilderij Kandinsky terug aan erven Joodse vrouw|| De gemeente Eindhoven zal het schilderij Blick auf Murnau mit Kirche van de Russische kunstenaar Wassily Kandinsky restitueren aan de erven van een Joodse vrouw. Dat heeft het Van Abbemuseum donderdagmiddag met een persbericht bekendgemaakt. De gemeente heeft daartoe besloten na een bindend advies van de Restitutiecommissie, de commissie die adviseert over teruggaveverzoeken op het gebied van naziroofkunst. Op basis van nieuwe feiten concludeert de commissie na twee jaar onderzoek dat voldoende aannemelijk is dat Johanna Margarethe Stern-Lippmann (1874-1944) het schilderij onvrijwillig heeft verloren tijdens het naziregime. Dat staat in het donderdag gepubliceerde advies. Het is het tweede bindende advies over het kostbare werk dat in 1951 door het Van Abbemuseum is aangekocht. Eerder, op 29 januari 2018, adviseerde de commissie een verzoek tot teruggave af te wijzen. Destijds kon niet worden vastgesteld dat sprake was van onvrijwillig bezitsverlies. Uit nieuw ontdekte documenten blijkt dat er drie aanwijzingen zijn die het bezitsverlies tijdens de oorlog in hoge mate aannemelijk maken. De gemeente en het museum respecteren het tweede bindend advies en gaan in overleg met de familie de overdracht organiseren. Het is goed dat aan de jarenlange juridische strijd een einde is gekomen, zegt Anastasia van Gennip, zakelijk directeur van het Van Abbemuseum. „Voor de gemeente en het museum is het uitgangspunt altijd geweest dat in zaken als deze  recht moet worden gedaan.” Blick auf Murnau mit Kirche, door Wassily Kandinsky.
 De familie heeft een korte verklaring opgesteld. „De terugkeer naar ons markeert een belangrijk moment – we krijgen de negen rechtstreekse familieleden die zijn vermoord er niet mee terug – maar het is een erkenning van het onrecht dat onze familie en zovelen zoals wij hebben ervaren.” Het is het tweede schilderij van Kandinsky dat recent is gerestitueerd. In februari besloot de gemeente Amsterdam het doek Bild mit Häusern over te dragen aan de erven van de Joodse voormalige eigenaren. Over de teruggave van dat topstuk van het Stedelijk Museum had de Restitutiecommissie in eerste instantie ook negatief geadviseerd.||https://www.nrc.nl//nieuws/2022/09/15/eindhoven-geeft-schilderij-kandinsky-terug-aan-erven-joodse-vrouw-2-a4142025
2022-09-16||Menselijke resten op bedrijventerrein zijn van 22-jarige studente Sumanta Bansi||De menselijke resten die dinsdag zijn gevonden op een bedrijventerrein in het Noord-Hollandse Hoorn zijn van de 22-jarige studente Sumanta Bansi. Dat heeft onderzoek door het Nederlands Forensisch Instituut (NFI) uitgewezen, schrijft het Openbaar Ministerie (OM) donderdag. Bansi kwam in 2016 vanuit Suriname naar Nederland voor een studie biomedische wetenschappen aan de Universiteit van Amsterdam. Ze had een seksuele relatie met de 42-jarige Manodj B. uit Hoorn en woonde bij hem in, samen met zijn echtgenote en hun kind. In 2017 bleek Bansi zwanger van B.,  waarna ze de zwangerschap onder druk van de familie liet afbreken. Kort nadat ze in februari 2018 opnieuw zwanger bleek, verdween ze spoorloos.  Ruim tweeënhalf jaar na haar verdwijning werd in het najaar van 2020 de 42-jarige B. aangehouden op verdenking van betrokkenheid bij de zaak. Afgelopen juli is B. veroordeeld tot vijftien jaar celstraf voor het doden van Bansi en het wegmaken van haar lichaam. In een van zijn verklaringen wees hij de politie op het bedrijventerrein in Hoorn, waar vervolgens deze week menselijke resten werden gevonden.||https://www.nrc.nl//nieuws/2022/09/15/menselijke-resten-op-bedrijventerrein-zijn-van-22-jarige-studente-sumanta-bansi-a4142024
2022-09-16||Jumbo-topman Van Eerd zit nog vast voor verhoor||Jumbo-topman Frits van Eerd, die dinsdag werd aangehouden en verhoord in verband met een groot witwasonderzoek, zit voorlopig nog vast. Een van de negen verdachten in de zaak is vrijgelaten, meldt het Openbaar Ministerie donderdag. Dat is een 33-jarige man uit Assen. Twee dagen geleden hebben de politie en de Fiscale Inlichtingen- en Opsporingsdienst (FIOD) bij meerdere woningen een inval gedaan, waaronder die van de 55-jarige Van Eerd in het Brabantse Heeswijk-Dinther.  Van de acht verdachten die nog vast zitten is het onduidelijk wanneer ze vrijkomen. Dat wordt „per geval” bepaald door de officier van justitie, laat een woordvoerder van het OM weten aan NRC. „Dit is om de politie en de FIOD in de gelegenheid te stellen de verhoren af te ronden.” Tot die tijd zitten de verdachten in beperkingen en mogen zij alleen contact hebben met hun advocaat. Het onderzoek richt zich op btw-fraude in de autohandel en het witwassen van grote hoeveelheden geld via onder meer sponsorcontracten in de motorcross-sport alsook de autohandel. Van Eerd is autoverzamelaar en liefhebber van Formule 1 en motorsport. De hoofdverdachte in de zaak is oud-motorcrosser en autohandelaar Theo E. (58) uit het Drentse Gasteren. Hij is een kennis van Van Eerd uit de crosswereld. Jumbo heeft sponsordeals in de motor- en autosport, zoals met het team van F1-coureur Max Verstappen. De winkelketen schreef dinsdagmiddag dat het niet inhoudelijk wil reageren en dat het onderzoek van de FIOD zich „niet richt op Jumbo”.||https://www.nrc.nl//nieuws/2022/09/15/jumbo-topman-van-eerd-zit-nog-vast-voor-verhoor-a4142023
2022-09-16||Waterraketlancering||Terwijl de ruimtevaart een hausse doormaakt met recordaantallen raketlanceringen, kan ook de hobbylanceerder een raketbasis beginnen in de achtertuin of een veldje in de buurt. De stuwstof: water, onder druk gezet met hulp van een fietspomp. De meestal onverwachte lancering van de waterraket is al goed voor lol. Een smartphone kan een verslag van de vlucht vastleggen. lege frisdrankfles, water, triplex en figuurzaag, ducttape, kurk, fietsventiel, boor 8 mm STAP 2 Belangrijk is een stevig onderstel voor de flesraket, die behoorlijk zwaar wordt als hij met water is gevuld. De degelijkste oplossing is het aanbrengen van drie zijvinnen, gekoppeld aan een centrale ring, uit te zagen in triplex. Geavanceerde hobbylanceerders gebruiken een lasercutter. STAP 3 Bevestig het onderstel aan de fles met ducttape. Vul de fles voor de helft met water en dicht hem af met de kurk. Zet de raket rechtop en begin te pompen. Op een gegeven (onverwacht) moment zal de kurk losschieten door de luchtdruk. De raket schiet omhoog, voortgestuwd door het water dat met kracht naar buiten gespoten wordt. Tien meter is zeker haalbaar. STAP 4 (optioneel) Wetenschappelijk ingestelde waterraketlanceerders kunnen de vlucht filmen met een smartphone, mogelijk een oude die toch nog ergens in een lade lag, want de landing is onbeheerst en hard. Bescherm daarom de telefoon met schuimrubber of ander verpakkingsmateriaal, tegen de zijkant van de raket getapet. Met de app PhyPhox kun je ook andere vluchtparameters opnemen, zoals hoogte, snelheid en versnelling.||https://www.nrc.nl//nieuws/2022/09/15/waterraketlancering-a4141885
2022-09-16||Zorgen om Iran na afketsen van nucleaire deal||Blijft Iran zijn nucleaire programma uitbreiden, zodat het binnenkort over een  kernwapen beschikt? Die ongemakkelijke vraag dringt zich op aan de internationale gemeenschap, nu alles erop wijst dat een nieuw nucleair akkoord tussen de Verenigde Staten en Iran voorlopig van de baan is, mogelijk voorgoed. Anderhalf jaar lang hebben beide zijden met Europese bemiddeling getracht het akkoord van 2015 nieuw leven in te blazen. Dit pact, door oud-president Donald Trump in 2018 eenzijdig opgezegd, voorzag in de beperking van Irans nucleaire activiteiten in ruil voor opheffing van economische sancties en inspecties van zijn nucleaire activiteiten. Dit voorjaar waren de onderhandelaars er uit, heette het. Het wachten was op de handtekeningen van de politieke bazen.  Maar die bleven uit. Begin augustus overhandigde EU-buitenlandchef Josep Borrell de Iraniërs namens de VS een „laatste bod”. Iran reageerde met een nieuwe eis. Het Internationaal Atoomenergieagentschap (IAEA) moest een onderzoek staken naar  uraniumsporen op drie plekken waar Iran geen nucleaire faciliteiten werd geacht te hebben. De Amerikaanse minister van Buitenlandse Zaken Antony Blinken sprak van „een stap terug”. Duitsland, Frankrijk en het Verenigd Koninkrijk uitten zaterdag „ernstige twijfels” over Irans bedoelingen. Een akkoord was  voorlopig niet meer aan de orde. „Het hele proces is in gevaar”, verklaarde Borrell.   Zonder onderzoek naar die sporen blijft onzeker of Iran stiekem nog andere nucleaire activiteiten ontplooit, al bezweert Teheran altijd dat die louter vreedzame doeleinden dienen. Op een IAEA-bijeenkomst in Wenen steunde tweederde van de 35 leden woensdag een door Westerse landen ingediende (maar niet bindende) resolutie waarin Iran werd opgeroepen uitleg te geven over de uraniumdeeltjes op die drie bewuste plaatsen. Critici memoreren dat Iran volgens IAEA-schattingen inmiddels beschikt over 56 kilo verrijkt uranium (met een zuiverheid van 60 procent). Zulk hoog verrijkt uranium is eigenlijk alleen geschikt voor  militaire doeleinden. Voor kernwapens is 90 procent verrijkt uranium nodig. Met zijn nieuwe snelle centrifuges zou Iran daar in theorie binnen enige maanden toe in staat zijn. Of het daarmee ook werkelijk de stap naar kernwapens kan en wil maken is ongewis. IAEA-chef Rafael Grossi zei eind juli al dat Iran „voortgaloppeert” met zijn nucleaire programma. Dat Iran dit alleen doet om zijn onderhandelingspositie te versterken, zoals velen nog in 2019 dachten, wordt steeds minder geloofwaardig.  Onduidelijk is wat Iran wil. Speculeert het op Amerikaanse concessies omdat de VS geen zin meer zouden hebben in militaire interventies na hun mislukte interventie in Afghanistan? Vinden de Iraanse leiders de huidige economische problemen – inflatie van 50 procent en ontevredenheid bij de bevolking – een draaglijke prijs voor hun beleid? Of ambiëren ze – ondanks hardnekkige ontkenningen – toch een eigen kernwapen?    Terug gaan naar af wordt steeds moeilijker. „Hoe langer u wacht, hoe verder de Iraniërs gaan met hun escalatie en hoe hoger de prijs voor u wordt”, waarschuwde de  Franse minister Jean-Yves Le Drian zijn collega Blinken in 2021 al volgens  Le Monde. Uiteindelijk is het zo dat Iran zonder deal sneller bij het bezit van een bom in de buurt komt Dennis Ross voormalige Midden-Oosten-gezant VS In 2015 gingen experts ervan uit dat Iran na afloop van het pact  een jaar nodig had om voldoende uranium te verrijken voor een kernwapen, mocht het dat willen. Dat zou de VS tijd bieden voor tegenmaatregelen. Nu zou dat Iran nog maar een half jaar kosten.  Dat gegeven bemoeilijkt de onderhandelingen, al blijft een akkoord volgens velen het beste. „Uiteindelijk is het zo dat Iran zonder deal sneller bij het bezit van een bom in de buurt komt”, aldus de vroegere Amerikaanse Midden-Oosten-gezant Dennis Ross in Foreign Policy. Ross waarschuwt ook voor instabiliteit in de regio: Saoedi-Arabië heeft al verklaard in geval van een Iraanse kernbom ook kernwapens te willen.  Een probleem is dat de VS en de Europeanen nooit een plan-B hebben gehad. Zonder akkoord is de enige resterende optie militaire actie. Vooral de Israëliërs zinspelen daar al jaren op. Ex-premier Benjamin Netanyahu zwoer dat een Iraanse kernbom voor Israël onaanvaardbaar was en ook diens opvolger Yair Lapid wordt niet moe te dreigen met keiharde maatregelen als Iran zover zou gaan.  Ross adviseert president Joe Biden tijdens zijn rede tot de VN deze maand de Iraniërs in te peperen dat ze met vuur spelen.  Sluit militaire acties niet uit, stelt hij,  en laat het Pentagon vast oefenen met bommen op harde objecten.  De vraag is echter of Israël en zelfs de VS wel in staat zouden zijn de veelal  ondergrondse Iraanse faciliteiten voldoende te raken. Nog afgezien van de rampzalige  gevolgen voor Iraanse burgers en anderen in de regio.  ||https://www.nrc.nl//nieuws/2022/09/15/zorgen-om-iran-na-afketsen-van-nucleaire-deal-a4142022
2022-09-16||Lars Huijer is te klein voor de MLB en te groot voor de Nederlandse competitie||Als honkbalclub HCAW deze zaterdag begint aan de belangrijkste wedstrijd voor de club in zeventien jaar, kan het een beroep doen op de speler die daar het best geschikt voor is. Voor het eerst sinds 2005 staat de club uit Bussum in de Holland Series, de finalereeks van het honkbalseizoen. Nadat de eerste drie wedstrijden tegen Neptunus werden gewonnen,  is er nog één overwinning nodig in de  best-of-seven-serie om het eerste landskampioenschap  sinds 1998 te vieren.   Op de heuvel zal Lars Huijer staan, de 28-jarige werper die afgelopen week voor de derde keer in vier jaar  werd uitgeroepen tot beste pitcher van de competitie. Huijer kreeg in achttien wedstrijden minder dan een punt per negen innings tegen (een ERA van 0,84), gooide net zoveel drie slag als innings (128) en behaalde de meeste overwinningen (11).  Een kampioenschap zou voor een belangrijk deel te danken zijn aan de werpers van HCAW, waar dit seizoen naast Huijer ook Dennis Burgersdijk uitblonk. Maar Huijer wil daar niks van weten. „We doen het als werpers niet alleen. Als de jongens in het veld foutjes maken, dan lukt het ook voor mij niet. Zo’n prijs is elk jaar weer een eer, en het is mooi dat mijn naam erop staat, maar ik vind dat het hele team erop had moeten staan.” Het tekent de teamspirit van Huijer, die vorig jaar naar de Bussumse club overstapte omdat zijn vrienden Max en Victor Draijer dat ook deden. Samen wilden ze de hegemonie van de Amsterdam Pirates en Neptunus uit Rotterdam, die sinds 2013 de titels verdeelden, doorbreken. „Ik vind het heel belangrijk dat we een goede sfeer  in het team hebben”, zegt Huijer. „Toen er eerder dit jaar een verrassingsfeestje voor een teamgenoot werd georganiseerd, was het hele team erbij. En dat we zo hecht zijn, helpt ons ook wedstrijden te winnen.” Het is een groot contrast met de tijd die Huijer in de Verenigde Staten doorbracht in de Minor Leagues. Daarin spelen de opleidingsteams die de weg vormen naar profcompetitie MLB. Als zestienjarige vertrok hij naar de VS en speelde vijf jaar in de organisaties van Seattle Mariners en Chicago Cubs. „Daar is het een business, hier hechten we aan het teamverband”, zegt Huijer.  Hij keerde in 2015 terug naar Nederland omdat hij een maatschappelijke carrière wilde opbouwen. Hoewel hij zich nog altijd aan het opwerken was in de opleidingsteams, achtte hij de kans te klein dat hij de top zou halen. „De vijver is daar zo groot, ze kunnen kiezen uit wel tienduizend talenten.” Daarmee kwam een einde aan wat Huijer  zijn „profcarrière” noemt. Als vaste waarde van het Nederlands team heeft hij weliswaar een A-status bij NOC-NSF en kan hij leven van zijn sport, zijn teamgenoten hebben die luxe niet. „Ik ben nog steeds profhonkballer, maar ik speel niet in een profcompetitie. De rest krijgt alleen een reisvergoeding, als die al beschikbaar is. Ik train zes keer per week, zij soms maar één keer.” Te klein voor de MLB en  te groot voor de Nederlandse competitie; het is het lot van meer  Nederlandse honkballers. Het heeft te maken met die grotere talentenvijver in de VS, zegt Huijer, en met het feit dat Amerikaanse spelers  op jongere leeftijd beginnen en meer spelen en trainen. Hij ziet ook veel Nederlandse talenten zo rond hun twintigste afhaken. „Die jongens hebben hun hele leven niets anders gedaan dan gehonkbald, en die willen ook wel eens tijd voor andere dingen, zoals uitgaan of een vriendin. Ze gaan om zich heen kijken, want ervan leven kunnen ze niet.” Terwijl honkbal bij uitstek een ervaringssport is, zegt Huijer. Hoe meer je speelt, des te vaker herken je situaties en kun je je spel daarop aanpassen, zegt hij. „Het is een sport van wie zich het beste en het snelste kan aanpassen. Dat kan alleen als je veel speelt. Ik speel al twintig  jaar continu honkbal, dat werkt in mijn voordeel.” Hij zou het nog wel willen, een stapje hogerop, zegt Huijer. Maar hij heeft tegenwoordig ook rekening te houden met zijn vrouw en jonge kind. „Het is ook  niet zo dat omdat ik het hier goed doe, ik in Amerika meteen kan instromen op het hoogste niveau. Ik zou weer ergens onderaan moeten beginnen.” Toch zou hij zo’n kans wel willen pakken, ook als het in Azië zou zijn. Een gesprek met een team in Taiwan  liep in 2015  op niets uit, maar het lijkt hem wel wat. „Zo’n andere cultuur,  bijvoorbeeld in Japan, dat zou ik wel mee willen maken.”  Komend voorjaar biedt de World Baseball Classic, het wereldkampioenschap waaraan ook de profs uit Noord-Amerika en Azië deelnemen,  een mooie mogelijkheid voor Huijer om zichzelf in de schijnwerpers te zetten. Al zegt hij zelf dat hij liever ver komt met het Koninkrijksteam, waarin ook profs van de Antillen meedoen, zoals Kenley Jansen (Atlanta Braves) en Xander Bogaerts (Boston Red Sox). „We kunnen als team net als vorige keer de halve finale halen. Dat is mijn prioriteit. Dan zie ik wel of er iets voor mij uitrolt.” Eerst wil hij de Holland Series winnen. Want de sfeer kan nog zo geweldig zijn, als Huijer verliest, is hij niet te genieten. „Vroeger had ik daar nog veel meer moeite mee. Vooral als er dan jongens waren die  na een verloren wedstrijd vonden dat we goed gespeeld hadden.” Wat dat betreft heeft Huijer ook iets kunnen leren van zijn ploeggenoten, zegt hij. „Zij spelen echt voor hun plezier. Toen ik uit Amerika kwam, ging het me alleen om winnen en presteren. Dankzij hen heb ik weer  meer leren genieten van het spel.” ||https://www.nrc.nl//nieuws/2022/09/15/lars-huijer-is-te-klein-voor-de-mlb-en-te-groot-voor-de-nederlandse-competitie-a4142021
2022-09-16||Firouzja zoekt risico’s||Zelfs Elon Musk bemoeide zich met het veronderstelde bedrog bij de Sinquefield Cup, met een theorietje over de intieme lichaamsholte waarin digitale speeltjes verstopt kunnen worden. Frederic Friedel, de oprichter van de firma Chessbase, houdt zich al heel lang op een serieuze manier bezig met de bestrijding van wat ik maar computerbedrog noem, met de kanttekening dat die ‘computer’ zo klein kan zijn als een kralensnoertje in een lichaamsholte. Op chessbase.com schreef Friedel dat hij eens een bevriende expert in electronische communicatie had meegenomen naar een toptoernooi en een WK-match. Die vriend zag de uitgebreide veiligheidsmaatregelen, schrok hevig en schreef een verslag dat begon met de zin: „Wat treurig, het was zo’n prachtig spel!” Nadat Magnus Carlsen zich uit de Sinquefield Cup had teruggetrokken, werden daar de veiligheidsmaatregelen verscherpt met een dagelijkse bodyscan van de spelers en met een kwartier vertraging van de live uitzending van de zetten. Na een paar dagen verklaarde de wedstrijdleiding dat na uitgebreid onderzoek van alle partijen vanaf de eerste ronde uit niets was gebleken dat iemand iets verkeerds had gedaan. Er is een wapenwedloop tussen bedriegers en beveiligers en je kunt vermoeden dat de beveiligers vaak achterliggen op innovatieve bedriegers. Toch is het erg onwaarschijnlijk dat er iets mis was bij de Sinquefield Cup. De zaak is daarmee niet af. Van Hans Niemann, die de verdachte was, is al een uitnodiging voor een belangrijk toernooi ingetrokken. Zogenaamd niet in verband met de actie van Carlsen, maar toch. Aan Carlsen mag nu wel dringend gevraagd worden: „Wat bedoelde je toen je je terugtrok en waarom?” Tijdens de zevende ronde van de Sinquefield Cup zei commentator Jan Gustafsson: „Het toernooi is kapot.” Door al het gedoe, bedoelde hij. Een dag later viel dat in een strijdlustige achtste ronde weer mee. Toernooiwinnaar werd Alireza Firouzja (19), die ook al het inleidende Rapid & Blitz-toernooi had gewonnen. Een paar keer was het geluk aan zijn kant. Je geluk maak je zelf, zei wereldkampioen Aljechin (1892-1946) tegen een klagende pechvogel en Firouzja zal dat beamen. Hij neemt graag risico’s die een ander onverantwoord zou vinden. Alireza Firouzja - Sjachriar Mamedjarov, Sinquefield Cup Saint Louis 2022 1. c4 e5 2. g3 Pf6 3. Lg2 c6 4. Pf3 e4 5. Pd4 d5 6. cxd5 Dxd5 7. Pc2 Dh5 8. h3 Dg6 9. Pc3 Lc5 10. b4 Lb6 11. Lb2 0-0 12. Pe3 Te8 13. Dc2 Pbd7 14. Td1 a5 15. b5 Ld4 16. Tb1 c5 17. h4 h5 18. Pcd5 Zwart had al prettig spel en nu ziet wit iets over het hoofd. 18...Pxd5 19. Pxd5 Zie diagram 19...Lxf2+ Niet gezien. 20. Kxf2 Df5+ 21. Ke1 Dxd5 Zwart heeft een pion gewonnen en wits rokade onmogelijk gemaakt. Wit hoeft niet te wanhopen, want hij heeft spel tegen pion e4, maar hij kon niet vermoeden dat zijn tegenstander over zeven zetten opgeeft. 22. Tf1 Pf8 Beter was 22...Dd6 23. Tf4 Pb6, waarmee zwart zijn pion teruggeeft, maar goed stukkenspel krijgt. 23. Dc3 Pe6 24. Tf4 f5 Weer geen goede. Dit redt zijn e-pion niet en verzwakt zijn koningsstelling. 25. d3 Pd4 Zwart stond niet goed meer, maar dit is een grove blunder. Met 25...Dxa2 26. Ta1 Dd5 27. dxe4 Dd4 kon hij zich in het eindspel nog weren. 26. e3 Dxa2 Er is geen weg terug, want ook 26...Pe6 27. dxe4 is hopeloos voor zwart. 27. Ta1 De6 28. dxe4 Zwart gaf op. Samuel Sevian - Wojciech Przybylski, Titled Tuesday chess.com 2022. Wit begint en wint. Oplossing: 1. Txf4 (1. Tg1 wint ook, want na 1...De7 kan wit nog steeds 2. Txf4 spelen) exf4 2. Dg6+ Kh8 3. Pg5 en zwart gaf op. Er dreigt 4. Dh7 mat en 3...hxg5 4. Dh5 of 3... fxg5 4. Dxh6 is ook mat.||https://www.nrc.nl//nieuws/2022/09/15/firouzja-zoekt-risicos-a4142020
2022-09-16||In het rijk van koning Charles III gaat de zon straks misschien tóch onder||Hoewel het Britse Rijk tijdens haar regeerperiode aanmerkelijk slonk, kon Koningin Elizabeth II tot aan het einde van haar ruim zeventig jaar op de troon bogen op een wapenfeit: de zon ging  nooit onder in het gezamenlijke gebied waarvan zij  staatshoofd was. Van Noord-Amerika en het Caribisch Gebied tot  Oceanië rekende ze, buiten het  Verenigd Koninkrijk, 84 miljoen mensen tot haar onderdanen in lidstaten  van het Gemenebest  met de Britse monarch aan het hoofd. Ook in deze veertien zogeheten ‘realms’, onafhankelijke landen als  Canada, Australië, Nieuw-Zeeland en een reeks eilandstaten in het Caribisch Gebied en de Stille Oceaan, wordt door sommigen gerouwd om het overlijden van de Queen, die er veelal is afgebeeld op bankbiljetten en postzegels en wier portret in overheidsgebouwen en rechtbanken hangt. Voor anderen roept het koloniale verleden, dat gepaard ging met slavernij en onderdrukking, juist vragen op over de blijvende band met een vorst in een ver buitenland. De dood van Elizabeth II vormt voor veel van deze  landen  dan ook een keerpunt: in de meeste spelen discussies over de vraag of ze de Britse monarchie moeten afstoten. Een gevoel onder sommigen dat dat niet gepast was toen de veelal gerespecteerde koningin nog leefde, ebt weg nu zij ook in deze landen als staatshoofd is opgevolgd door de minder geliefde koning Charles III – al gaat het  doorgaans niet om zijn persoon, maar om nationale aspiraties om volledig over het eigen lot te beschikken. Zo zei Gaston Browne, premier van Antigua en Barbuda, twee dagen na het overlijden van de koningin dat het kleine Caribische land binnen drie jaar een referendum wil houden over afschaffing van de monarchie. „Dit is geen vijandige handeling”, verzekerde hij  het Britse ITV News, maar „een laatste stap om de cirkel van onafhankelijkheid compleet te maken.”  Waarnemers voorspellen een mogelijk domino-effect, waarbij de stap van het ene land zal dienen als inspiratie voor de bevolking van het andere. Het VK wordt door dat vooruitzicht  geconfronteerd met een mogelijke afbrokkeling van de kern van het Gemenebest. Deze organisatie van in totaal  56 landen met historische banden met Groot-Brittannië, overwegend oud-koloniën, geldt in Londen sinds de Brexit als een alternatief voor de EU. Lidstaten die in navolging van andere oud-koloniën als India, Pakistan en Zuid-Afrika de banden met de Britse monarchie verbreken, kunnen weliswaar lid blijven van het Gemenebest, toch symboliseert hun stap een verder verval van de Britse invloedssfeer. Dit zijn de 56 landen van het Gemenebest. Van vijftien landen is Charles III de  koning . Totaal heeft het Gemenebest meer dan 2,6 miljard inwoners, 151 miljoen hebben Charles III als koning. Vooral in het Caribisch Gebied staat afschaffing van de monarchie in meerdere landen hoog op de politieke agenda. Het debat over kolonialisme en slavernij heeft er een impuls gekregen na de opkomst van de Black Lives Matter-beweging in 2020. Ook het Britse schandaal rond de slechte behandeling van de zogenoemde ‘Windrush generation’, naoorlogse immigranten uit het Caribisch Gebied in het VK, heeft er kwaad bloed gezet. De eilandstaat Barbados, die sinds 1966 onafhankelijk is, zette in november vorig jaar de toon door afscheid te nemen van koningin Elizabeth als staatshoofd en een republiek te worden – een stap die er opvallend moeiteloos uitzag. De toenmalige kroonprins Charles was  aanwezig bij de ceremonie en erkende naderhand tijdens een Gemenebest-top in Rwanda dat „het een zaak is voor elke lidstaat om te beslissen” of het banden met de Britse monarchie wil behouden of een republiek wil worden.  Barbados werd in 1966 onafhankelijk, maar behield koningin Elizabeth als staatshoofd. In november werd de eilandstaat alsnog een republiek.   Foto EPA Dat republikeinse bewegingen in de Caribische regio sterk zijn, bleek eerder dit jaar ook bij een bezoek van Prins William en zijn vrouw Kate   aan Jamaica, Belize en de Bahama’s ter gelegenheid van het platina regeerjubileum van de koningin. Die reis werd overheerst door oproepen tot schadevergoedingen voor het slavernijverleden. William noemde slavernij „walgelijk”, maar bood geen excuses aan. Het doel om tijdens de reis een modern gezicht van het koningshuis te tonen en daarmee landen te overtuigen om het voorbeeld van Barbados niet te volgen, mislukte.  We kunnen geen staatshoofd hebben dat duizenden kilometers verderop woont en geen gevoel heeft voor wat er lokaal speelt Henry Usher Minister van Constitutionele Hervormingen in Belize Premier Andrew Holness van Jamaica, een land 2,8 met miljoen inwoners dat in 1962 onafhankelijk werd, zei voor de camera’s tegen William dat het  stappen zou zetten om een republiek te worden.  Ook Belize, een land met  400.000 inwoners in Midden-Amerika dat in 1981 onafhankelijk werd, wil het voorbeeld van Barbados volgen. Het land heeft een commissie voor hervorming van de grondwet opgezet. „Ik denk dat het belangrijk is dat we geen staatshoofd kunnen hebben dat duizenden kilometers verderop woont en geen gevoel heeft voor wat er lokaal speelt”, zei de verantwoordelijke minister, Henry Usher, tegen The Washington Post. De Australische premier Anthony Albanese zegt dat het „niet het moment” is om het over een republiek te hebben. De republikeinse beweging heeft daar gehoor aan gegeven en heeft beloofd geen campagne te voeren tijdens de officiële rouwperiode.  Maar volgens John Warhurst, hoogleraar politicologie aan de Australian National University in Canberra, slaat de regering de plank mis. „De reactie is overdreven voorzichtig. Ik denk dat ze de stemming bij Australiërs verkeerd inschatten. Men is niet zo enthousiast over de monarchie.” In 1999 stemde een kleine meerderheid van 55 procent van de Australiërs tegen een republiek tijdens een referendum. Maar dat is inmiddels meer dan twee decennia geleden, en de Australische demografie is sindsdien behoorlijk veranderd. Wat vindt een kwart van de Australiërs die in het buitenland is geboren van de monarchie? Warhurst: „Veel immigranten komen uit een voormalige Britse kolonie, zoals India. Daar staan ze over het algemeen niet sympathiek tegenover het koningshuis.”  De beeltenis van Elizabeth II werd na haar overlijden geprojecteerd op het beroemde operagebouw in Sydney.   Foto Mark Baker/AP Vooral onder de inheemse bevolking wordt het klakkeloos accepteren van koning Charles III ter discussie gesteld. Deze groep heeft een complexe relatie met het koningshuis. Sommige Aboriginal mensen koesteren warme herinneringen aan Elizabeth, voor anderen is ze de belichaming van het Britse imperialisme dat hen van hun land beroofde. De Aboriginal vlag wappert halfstok naast de Australische vlag op de Harbour Bridge in Sydney. Dat gaat veel mensen te ver. „Je kunt niet van Aboriginal mensen verwachten dat we het leven van de koningin vieren en dat we verdrietig zijn. Onder haar toezicht zijn verschrikkelijke misdaden gepleegd tegen de inheemse bevolking van dit land”, zegt Sandy O’Sullivan, hoogleraar Inheemse Studies aan Macquarie University. „De koningin is niet alleen een boegbeeld of slechts een toeschouwer van kolonisatie en onderdrukking, ze heeft actief het systeem in stand gehouden.” De koningin is niet alleen een boegbeeld of slechts een toeschouwer van kolonisatie en onderdrukking, ze heeft actief het systeem in stand gehouden Sandy O’Sullivan Hoogleraar Inheemse Studies aan Macquarie University Dat de soeverein wel degelijk politieke macht heeft, wordt volgens O’Sullivan bewezen door het ontslag van premier Gough Whitlam in 1975. Die werd door de gouverneur-generaal, de plaatsvervanger van de koningin in Australië, de laan uitgestuurd omdat hij zijn begroting niet op orde kreeg. Het opmerkelijke voorval ging de geschiedenisboeken in als ‘The Dismissal’. Veel Australische politici, onder wie premier Albanese, zijn voorstanders van een republiek. Zijn in mei aangetreden regering heeft zelfs een minister voor de republiek.  Om een republiek te worden is een nieuw referendum vereist. Maar deze regeerperiode staat al een referendum over de invloed van de inheemse bevolking in het parlement op de agenda, en dat kan ervoor zorgen dat een referendum over de republiek op de lange baan wordt geschoven, vreest Warhust. „Het kan nog zeker vijf tot tien jaar duren. Tegen die tijd is Charles rond de 80 jaar.” In Nieuw-Zeeland staat de kwestie de komende jaren nog niet op de agenda. Het land heeft een veel minder sterke republikeinse beweging dan buurland Australië. Er is nooit een referendum gehouden. Uit peilingen blijkt een meerderheid voor de monarchie. Toch heeft premier Jacinda Ardern (42)  gezegd dat een republiek er „waarschijnlijk nog in mijn leven” gaat komen. In Canada, met 38 miljoen inwoners het grootste land na het VK waarvan Charles koning is geworden, ligt eventuele afschaffing van de monarchie lastig. Historisch gezien is loyaliteit aan de Britse kroon een fundament van het land: Canada is gevormd door  Britse koloniën in Noord-Amerika die in de achttiende eeuw niet meededen aan de Amerikaanse Revolutie. Tot op de dag van vandaag onderscheidt de monarchie Canada van buurland de Verenigde Staten. Elizabeth, die voor bijna de helft van het 155-jarig bestaan van Canada staatshoofd was en al decennialang staat afgebeeld op onder meer het bankbiljet van 20 Canadese dollar, heeft zeker in Engelstalig Canada een toegewijde achterban. Tijdens haar regeerperiode bezocht ze Canada 22 keer, meer dan welk ander land ook. „Ze was een van mijn favoriete personen in de wereld”, zei premier Justin Trudeau, haar twaalfde Canadese regeringsleider, na haar overlijden. Toch heerst onder de Canadese bevolking groeiende onverschilligheid over het Britse koningshuis. Uit een opiniepeiling in april bleek dat slechts 26 procent van de bevolking van mening is dat het land  ook na het overlijden van koningin Elizabeth II een monarchie moet blijven. „Het is ongepast dat Canada in de 21ste eeuw een Britse monarch als staatshoofd heeft”, zegt  Tom Freda van de organisatie Citizens for a Canadian Republic,  vanuit Toronto. „De koninklijke familie staat in cultureel en geografisch opzicht ver van Canada af, de meeste Canadezen denken zelden aan hen.” Volgens Freda  is de tijd  rijp om de Canadese banden met de monarchie te verbreken. Dat zou „de laatste stap naar onafhankelijkheid” zijn, meent hij. Tegenstanders zeggen echter dat dat veel te moeilijk is: er is een grondwetswijziging voor nodig  die zou moeten worden goedgekeurd door het federale parlement en de parlementen van alle tien de Canadese provincies - een bijna onmogelijke opgave waar geen politicus zich aan wil wagen. Bovendien wordt vaak als argument aangevoerd dat het huidige systeem prima werkt: ‘If it ain’t broke, don’t fix it’.  De Canadese premier Justin Trudeau tekent het condoleanceregister voor Elizabeth. Hij noemde haar „een van mijn favoriete personen in de wereld”, maar slechts 26 procent van zijn landgenoten vindt dat Canada na haar dood een monarchie moet blijven.   Foto Justin Tang/AP Waarnemers menen echter dat deze argumenten na het overlijden van koningin Elizabeth zullen worden ingehaald door de publieke opinie. „Een groeiend aantal Canadezen is voor afschaffing van de monarchie”, zegt Benoit Pelletier, hoogleraar grondwettelijk recht aan de Universiteit van Ottawa. „Er zal een debat over dat onderwerp worden gevoerd in andere landen, en ik weet zeker dat Canadezen dat debat ook zullen willen voeren. Uiteindelijk zullen politici niet tegen de wil van de bevolking in willen gaan.”  





||https://www.nrc.nl//nieuws/2022/09/15/in-charles-rijk-gaat-de-zon-straks-misschien-toch-onder-a4142019
2022-09-16||‘NCTV en AIVD te laks over dreiging tegen Rwandezen’|| De Nederlandse inlichtingendiensten doen te weinig tegen diasporaspionage vanuit Rwanda. Dat blijkt uit de uitzending ‘De lange arm van Rwanda’ van onderzoeksprogramma Zembla. Donderdagavond wordt het programma op NPO2 uitgezonden. Het Rwandese regime van de autocratische leider Paul Kagame staat erom bekend dat het oppositieleden, ook in het buitenland, bedreigt en soms vermoordt. Bedreigingen tegen Rwandezen in de diaspora  komen ook in Nederland voor, aldus Zembla, dat met mensenrechtenactivisten, analisten, journalisten, advocaten en slachtoffers sprak. Het gaat hierbij om achtervolgingen, intimidatie, aanvallen tegen demonstranten en dreigberichten en -telefoontjes. Rwandezen in Nederland zouden zich vanwege de intimidaties totaal niet meer vrij voelen om in Nederland tegen het regime van Kagame te demonstreren. Anders dan in een land als België, waar de Rwandese gemeenschap veel groter is, lijken deze bedreigingen niet goed bekend bij de Nederlandse inlichtingendiensten. Zo liet de Nationaal Coördinator Terrorismebestrijding  en Veiligheid (NCTV) aan de programmamakers weten dat er bij de dienst niemand is met specifieke kennis over Rwanda. De Rwandese diaspora in Nederland bestaat uit 1.800 eerste- en tweedegeneratie-immigranten. In landen als België, het Verenigd Koninkrijk en Zweden zijn de bedreigingen tegen oppositieleden goed gedocumenteerd. Zo onderzocht de Britse journalist Michela Wrong de klopjacht op Kagames tegenstanders en bleek in België dat de Rwandese ambassade aldaar een knokploegje heeft om demonstranten tegen het regime van Kagame in elkaar te slaan –  ook op Nederlands grondgebied. In Zuid-Afrika werden dissidenten vermoord, in Dubai werd oppositiepoliticus Paul Rusesabagina ontvoerd en naar Rwanda overgebracht. In Nederland heerst er een ander sentiment over het Rwandese regime. Kagame wordt hier overwegend gezien als degene die het land weer heeft opgebouwd na de genocide van 1994, waarbij honderdduizenden doden vielen. Nederland besteedde ruim 130 miljoen euro aan de wederopbouw van politie en justitie in het land. En Kagame is  gevierd: drie jaar geleden  prees bondscoach Louis van Gaal hem nog tijdens een ceremonie in het land om zijn sterke leiderschap.   Nederland helpt Rwanda zelfs actief bij het dwarszitten van oppositieleden. Bekend is het voorbeeld van de naar Nederland gevluchte Victoire Ingabire, die het bij de presidentsverkiezingen van 2010 tegen Kagame wilde opnemen. Haar huis in Nederland werd op verzoek van Rwanda onderzocht  op verdenking van banden met een terroristische organisatie. Uit de uitzending van Zembla blijkt dat Nederland ook probeerde om het Nederlanderschap van Ingabires echtgenoot en moeder in te trekken, omdat zij volgens Rwanda bij de genocide betrokken zouden zijn geweest. Experts zijn kritisch over de aangeleverde bewijzen, die oncontroleerbaar zouden zijn. De  Belgische journalist en Afrika-kenner Peter Verlinden wordt vanwege zijn kritische berichtgeving over Rwanda bedreigd – zo trof de militaire inlichtingendienst in Brussel de afluistersoftware Pegasus aan op zijn telefoon en die van zijn Rwandese echtgenote. In de Zembla-uitzending zegt Verlinden: „Elk land, ook Nederland, dat niet inziet dat het meespeelt in een malafide spel van het huidige Rwandese regime om het zwijgen op te leggen aan elke kritische stem, is  eigenlijk medeschuldig aan repressie, aan onderdrukking.” In een reactie wijst de NCTV erop dat het kabinet begin 2018 een aanpak ontwikkeld heeft voor ongewenste buitenlandse inmenging in minderheidsgemeenschappen in Nederland. Deze aanpak bestaat onder meer uit het aangaan van de dialoog met betrokken landen en het verhogen van de weerbaarheid van kwetsbare groepen in Nederland.  De meeste aandacht gaat uit naar de grootste gemeenschappen en meest dreigende landen. Hier hoort Rwanda niet bij, aldus de NCTV. In het geval van Rwanda handelt de NCTV „op basis van concrete incidenten of dreigingen”.        De AIVD laat aan NRC weten niet te kunnen zeggen wat voor acties de dienst onderneemt, omdat dat „te veel inzicht geeft in de werkwijze en kennispositie” van de dienst. „In algemene zin kunnen we wel zeggen dat we alert zijn op beïnvloeding van diasporagemeenschappen vanuit het buitenland”, aldus een woordvoerder.||https://www.nrc.nl//nieuws/2022/09/15/nctv-en-aivd-te-laks-over-dreiging-tegen-rwandezen-a4142018
2022-09-16||Verbouwing van cryptoplatform Ethereum voltooid||De ingrijpende verbouwing van het grote cryptoplatform Ethereum lijkt geslaagd. Oprichter Vitalik Buterin twitterde donderdag dat „een groot moment voor het Ethereum-ecosysteem” voltooid was. De software-update moet een energiebesparing opleveren van meer dan 99 procent, vergelijkbaar met het energieverbruik van Finland.  De verbouwing van Ethereum wordt in de cryptowereld The Merge genoemd, het samengaan. De blockchain, het digitale grootboek dat het hart vormt van het platform, is nu samengevoegd met een anders georganiseerde blockchain waar twee jaar mee is getest. The Merge werd online gespannen gevolgd en gevierd, met onder meer Merge-feestjes van influencers op YouTube.  De samenvoeging was zowel een technische als een organisatorische uitdaging. Ethereum is decentraal georganiseerd en heeft dus geen leiding die veranderingen kan opleggen. De software-update was alleen mogelijk door consensus te bereiken onder de vele betrokkenen. Die hadden dit moment kunnen aangrijpen om zich af te splitsen. Dat lijkt niet op grote schaal gebeurd.  Ethereum is na bitcoin de bekendste blockchain. De cryptomunt ether is eraan gekoppeld, evenals veel applicaties voor de handel in digitale kunst. Op papier zijn alleen al de ethers zo’n 200 miljard euro waard.  Kern van de huidige verbouwing is dat niet meer álle deelnemende computers alle transacties in het grootboek verifiëren, maar alleen een selecte groep, die daarvoor ethers in onderpand geeft. Daardoor is veel minder rekenkracht nodig, en dus veel minder energie. ||https://www.nrc.nl//nieuws/2022/09/15/verbouwing-van-cryptoplatform-ethereum-voltooid-a4142017
2022-09-16||De vluchtelingenopvang in Dnipro krijgt geen geld voor elektrische kachels||Fluitend komen de metalen wielen van de evacuatietrein uit de stad Pokrovsk naast het perron in Dnipro tot stilstand. Door het schemerlicht loopt Tatjana Chorolets (73) naar buiten. Ze draagt een kleurige bloemenjurk boven haar vilten laarsjes en heeft een zangerige stem. „Er brandt al twee maanden geen licht meer”, zegt ze over haar thuisdorp in de regio Donetsk. „De verwarming doet het niet en er stroomt geen water. Ik woon in een appartementje. Hoe kan ik daar nou blijven zitten in de winter?”   De aanstaande winter dwingt zelfs de oudsten en meest hulpbehoevenden uit hun huizen in Donetsk. In de zwaarbevochten oostelijke Oekraïense provincie is de stroom op veel plekken uitgevallen en komt vaak geen gas meer uit de leidingen. De Oekraïense heroveringen  in het noordoosten van het land hebben geen invloed op deze vluchtelingenstroom. „Mensen denken niet dat het snel beter zal worden”, zegt Olga Vladymyrova, vrijwilliger van hulporganisatie Vostok SOS.  Ook Chorolets werd geëvacueerd met hulp van Vostok SOS. Die vrijwilligersorganisatie richt zich op mensen die slecht ter been zijn en zelf niet zomaar weg  kunnen. Elke avond rond 20.00 uur komt de trein uit het oosten aan. Sinds het begin van de oorlog hielp Vostok meer dan 23.000 mensen uit het oosten naar het westen te vluchten.   Officieel telt Oekraïne vier miljoen intern ontheemden. De helft daarvan verblijft in de oostelijke provincies, vertelt Octavian Mohorea, hoofd van VN-vluchtelingenorganisatie UNHCR in de regio Dnipro. „We zien dat het patroon verschuift ten opzichte van de eerste maanden van de oorlog. Eerst reisden mensen verder naar het westen, of naar het buitenland. Nu zien we dat mensen liever in naburige regio’s blijven”, zegt Mohorea. „Dit legt natuurlijk grote druk op Dnipro.”  Ook Chorolets blijft voorlopig in Dnipro. „Ik ben nog nooit over de grens geweest”, zegt ze. Ze lacht bij het idee. „Nou ja, ik ben Russisch - in het noorden, in Archangelsk ben ik geboren. Daar woonde ik tot 1972.” Ze kwam naar Oekraïne om les te geven. Ze bezocht haar thuisstad nog eens per decennium. Nu vlucht ze voor het Russische leger en de kou, naar Dnipro.   „Mensen die zijn opgegroeid in de Sovjettijd hebben vaak een sterk gevoel bij één bepaalde plek te horen”, zegt Mohorea, die zelf uit Moldavië komt. „Het overgrote deel van de mensen die in Oost-Oekraïne woonden voor de oorlog, reisde nooit ver. Reizen is heel traumatiserend voor ze.”  De nieuwste vluchtelingen,  intern ontheemden, zijn  de mensen die het niet breed hebben. Ook in Dnipro komen ze er niet vanzelf warmpjes bij te zitten. De huurprijzen zijn er door het dak gegaan. Appartementen  kosten al gauw 500 euro per maand en worden binnen een dag vergeven.  Oekraïners verdienen, als ze tijdens de oorlog al werk hebben, gemiddeld zo’n 800 euro in de maand. Het Oekraïense pensioen is gemiddeld 4.370 hryvna (118 euro). En dus komen veel mensen in een opvang terecht.   In een voormalig geologisch instituut in Dnipro worden 250 intern ontheemden ondergebracht, onder wie tachtig kinderen en 63 hulpbehoevenden. Het is een particulier initiatief, de overheid springt niet bij. Dankzij giften konden ze de badkamers al vernieuwen en geven ze de bewoners dagelijks te eten. Maar nu maakt   de organisatie zich zorgen over de aanstaande winter. In Dnipro blijft de temperatuur van december tot februari gewoonlijk onder nul.    In een voormalig geologisch instituut in Dnipro worden 250 intern ontheemden opgevangen, onder wie 80 kinderen. Er is, met de winter in aantocht, geen geld om de onverwarmde kamers van elektrische kachels te voorzien.   Foto Kostyantyn Chernichkin Een verzoek om geld voor elektrische verwarming voor de onverwarmde kamers in het honderd jaar oude gebouw, werd afgewezen. „Momenteel is er geen ruimte in het regionale budget om mensen te helpen die zich in een moeilijke positie bevinden,” schreef het departement van Sociale bescherming van de bevolking in een brief aan het instituut, „Gezien het bovenstaande is het niet mogelijk om u te helpen bij de aankoop van elektrische kachels.”  UNHCR buigt zich nog over oplossingen van de aanstaande kou. „Iedereen is bang voor de winter”, bevestigt Mohorea. „De nood is gigantisch.” Met de opvanglocatie in het oude geologisch instituut is hij niet bekend, maar  Mohorea ziet geen nalatigheid van de overheid. „Als je kijkt naar de omvang van de crisis dan vallen er natuurlijk gaten. De overheid doet zijn best.”   Olga Vladymyrova van Vostok SOS op het perron: „De afgelopen weken zien we mensen met erg zware beperkingen en ernstige ziektes. Het zijn de mensen die eerder wel af wilden wachten, of dachten: als ik sterf dan sterf ik.” Ze verwelkomt steeds meer negentigplussers. „69 vinden we hier jong. Dit zijn mensen die echt helemaal niet van plan waren om hun huis nog een keer te verlaten.”   Hulpverleners proberen het leven te redden van een vrouw uit de evacuatietrein. Ze raakte na aankomst buiten bewustzijn en zou even later overlijden.   Foto Kostyantyn Chernichkin Veel van de negentigplussers die de trein uitkomen  zijn niet aanspreekbaar. De een hoort slecht door ouderdom, een ander begrijpt sowieso weinig meer van wat er om hem heen gebeurt, weer een ander antwoordt wel, maar praat onhoorbaar zacht. Een vrouw van in de vijftig is er ernstig aan toe. Ze raakte bij aankomst buiten bewustzijn.   Het team van Vostok SOS was al op de hoogte dat de vrouw bij aankomst hulp nodig zou hebben. Vladymyrova laat een video zien die bij het vertrek werd genomen. In vrijetijdskleding trillend op haar benen werd de blonde vrouw haar huis uit geleid.  Nu blijkt dat ze niet meer ademt, starten de vier amateur hulpverleners hartmassage. De stationsarts belt een ambulance.   Op het perron staat een wagen van het Rode Kruis. „Maar dat zijn geen artsen,” zegt Vladymyrova. „Het zijn mensen die nog aan het leren zijn en eigenlijk uit andere beroepen komen. Ze hebben een soort brigade gevormd en patrouilleren in de stad of er ergens hulp nodig is.  Alsof ik in een film ben beland. Een verschrikkelijk spektakel Vluchteling in Dnipro Na een half uur komt de ambulance het perron op rijden. Artsen sluiten een hartmonitor aan. Het apparaat piept een alarmtoon, die over het perron schalt. Op het oplichtende scherm blijft de lijn horizontaal. Geen polsslag. Het ambulancepersoneel neemt de hartmassage over. Het gezicht van de vrouw kleurt inmiddels blauw. De geur van angstzweet trekt over het perron. Na een tijdje moeten ze concluderen dat de vrouw is overleden.   Bij een vluchtelinge met kort zwart rollen tranen over haar wangen. „Alsof ik in een film ben beland. Een verschrikkelijk spektakel.” Een zilveren busje met de laatste evacuees staat nog op het perron. De deur kan nog niet dicht, omdat een stokoude man weigert zijn sigaret uit te maken. Als hij klaar is met roken rijdt het busje weg. De vrijwilligers nemen timide afscheid van elkaar. „Ik voel me verschrikkelijk”, zegt Vladymyrova. Morgen komt de volgende trein uit Poktrovsk.  ||https://www.nrc.nl//nieuws/2022/09/15/de-vluchtelingenopvang-in-dnipro-krijgt-geen-geld-voor-elektrische-kachels-a4142016
2022-09-16||Dick Benschop kon Schiphol niet snel genoeg veranderen|| Nóg een vacature op Schiphol. Naast de honderden beveiligers, bagagemedewerkers en ander ondersteunend personeel moet de luchthaven nu ook op zoek naar een nieuwe president-directeur.   Dick Benschop, die sinds mei 2018 leiding gaf aan Schiphol, vertrekt vanwege de aanhoudende chaos op de luchthaven. Hij is er niet in geslaagd de problemen door onder meer het grote personeelstekort op de luchthaven op te lossen. Woensdagavond bood Benschop zijn ontslag aan bij de raad van commissarissen van het luchtvaartbedrijf. In de loop van donderdag vertelde Schiphol het aan de buitenwereld.  Het ministerie van Financiën, grootaandeelhouder van Schiphol, werd niet ’s avonds geïnformeerd maar vlak voor de bekendmaking, zegt een woordvoerder. Financiën respecteert het besluit van Benschop om te stoppen. Maar: „De noodzaak om de huidige problemen op te lossen blijft net zo groot.” Minister Mark Harbers (Infrastructuur en Waterstaat, VVD), die gaat over het toezicht op de luchtvaart in Nederland, hoorde van het besluit tijdens een debat met de vaste commissie voor Infrastructuur, nota bene  over de voortdurende problemen op Schiphol. In het debat had Harbers nog gezegd dat er „heel veel maatregelen zijn aangekondigd om de problemen op Schiphol op te lossen”. „Bij elkaar hebben die nog te weinig effect. Er moet echt een tandje bij.” De chaos is compleet, reageerde Tweede Kamerlid Suzanne Kröger (GroenLinks) donderdag in de Kamer. „Een betere illustratie van de puinhoop kan je niet krijgen.” GroenLinks en ook andere politieke partijen willen meer toezicht op betere arbeidsvoorwaarden en veiligheid op Schiphol. Het kabinet zou meer controle moeten houden op de nationale luchthaven. Zo verliest Schiphol de man die op vele vlakken niet snel genoeg de omslag kon realiseren   die de Amsterdamse luchthaven nodig had. Of misschien al veel eerder had moeten doormaken. Van de prijsvechter in de Europese luchtvaart naar een modern en kwalitatief vliegveld dat meer in harmonie werkt met zijn omgeving. Met een nu nog ontbrekende natuurvergunning bijvoorbeeld, en een antwoord op de stikstofproblematiek. Van een grote en, voor luchtvaartmaatschappijen, goedkope luchthaven waar de arbeidsomstandigheden van ondersteunend personeel beroerd zijn, naar een vliegveld waar je graag zou willen werken.  Van een vliegveld dat de afgelopen jaren wilde blijven groeien – of  van achtereenvolgende kabinetten misschien wel móést groeien –  naar een vliegveld dat moest krimpen. Van 500.000 naar 440.000 vliegbewegingen per jaar vanaf november 2023. Voormalig PvdA-politicus Benschop bleef te lang vasthouden aan het beleid van zijn voorganger Jos Nijhuis. Die had als taak van Schiphol een internationale hub te maken, een netwerk voor overstappende reizigers dat Nederland zou verbinden met de hele wereld. Toen  duidelijk werd dat die groei ten koste ging van werknemers, omwonenden, het klimaat en de natuur, en op het laatst ook van passagiers, lukte het Benschop niet meer de omslag te versnellen. Donderdagmorgen, voordat hij zijn besluit wereldkundig maakte, nam Dick Benschop een korte videoboodschap op. „Er is veel aandacht, en ook kritiek, voor de manier waarop Schiphol de problemen aanpakt en voor mijn verantwoordelijkheid als ceo , zei hij deemoedig in de camera. „Ik maak op eigen initiatief plaats om Schiphol de ruimte te geven een nieuwe start te maken. Ik wil niet dat de aandacht voor mijn persoon een belemmering voor Schiphol gaat worden.” Voor de zomer, toen Schiphol al veel problemen had gekend tijdens de meivakantie, gingen de gesprekken nog over de persoon van Dick Benschop. Waar was de baas van Schiphol tijdens de staking van grondpersoneel van KLM? Of toen de passagiers extreem lang moesten wachten voor hun vluchten? Benschop, meldde De Telegraaf, voer op een fluisterbootje, ging naar buitenlandse congressen. Maar de afgelopen weken ging het meer over de problemen op Schiphol zelf dan over de persoon van Dick Benschop. Die was de afgelopen weken misschien wel te weinig het gezicht van de moeizame situatie op ‘zijn’ vliegveld. Aftreden?, zegt een betrokkene. Hij had moeten óptreden.  „Met het vertrek van Benschop zijn de problemen op Schiphol niet opgelost”, reageert Arjan Kers, directeur van touroperator TUI Nederland. „Schiphol moet de regie pakken, hopelijk brengt een opvolger van Benschop meer operationele voortvarendheid binnen. De schuld van de hernieuwde chaos wordt neergelegd bij anderen, zoals de beveiligingsbedrijven. En de oplossing moet nu komen van de luchtvaartmaatschappijen en de reisorganisaties." TUI, dat met de eigen luchtvaartmaatschappij TUI Fly op Schiphol vliegt, kreeg donderdagmorgen te horen dat in oktober weer minder passagiers mogen vertrekken vanaf Schiphol. In een videovergadering met meer dan honderd betrokken partijen maakten Benschop en zijn mededirecteuren bekend dat Schiphol volgende maand opnieuw het aantal passagiers gaat verlagen, nu met 18 procent ten opzichte van het al eerder verlaagde aantal van maximaal 69.500 passagiers per dag.  Marnix Fruitema van brancheorganisatie BARIN, die de luchtvaartmaatschappijen op Schiphol vertegenwoordigt, was „uiterst teleurgesteld” over dat besluit. Hij noemt het vertrek van Benschop „een verstandig en moedig besluit”. Wat had Benschop anders kunnen doen de afgelopen tijd? „Helder aangeven wat de mogelijkheden en onmogelijkheden zijn. Niet voortdurend achter de feiten aan lopen en verrast worden. Meer op de bal spelen!” De president-directeur van Schiphol moet zowel politicus als ondernemer zijn, stelt Fruitema. „Het is een baan met twee petten. Eén pet paste hem niet heel goed”, zegt hij over voormalig staatssecretaris Benschop. Fruitema had meer ondernemerschap verwacht van Benschop.  Marjan Rintel, president-directeur van KLM, reageerde donderdag koel op de aankondiging van Benschop. „Ik heb kennisgenomen van het aanstaande vertrek [...]. Ik waardeer zijn inzet van de afgelopen jaren op het gebied van duurzame luchtvaart en de verbinding met de maatschappij zeer. Ik heb begrip voor zijn besluit gezien de voortdurende chaos. In het belang van onze klanten verwacht ik dat er snel en adequaat orde op zaken wordt gesteld.” KLM is de grootste gebruiker van Schiphol. Circa de helft van het aantal vluchten op de Amsterdamse luchthaven wordt uitgevoerd door de Nederlandse maatschappij. Als Schiphol het aantal vluchten vanaf volgend jaar moet terugbrengen met 60.000, betekent dat dat KLM 30.000 vluchten (‘slots’) moet inleveren. En als Schiphol het aantal vertrekkende passagiers per dag begrenst in oktober, kan KLM naar schatting ruim zesduizend tickets per dag minder verkopen.  Schieten de werknemers op Schiphol nu iets op met het vertrek van Benschop? Joost van Doesburg, campagneleider van FNV Schiphol, betwijfelt het. Hij noemt diens vertrek „spijtig”. Samen met CNV sloot FNV eind mei – vlak voor Benschop in de Tweede Kamer op het matje werd geroepen – een sociaal akkoord met de Schipholdirecteur. Zij kwamen niet alleen een zomerbonus overeen voor alle medewerkers op de luchthaven. Zij maakten ook afspraken voor de langere termijn om de ‘race naar de bodem’ te stuiten, de slechte arbeidsomstandigheden te verbeteren. Die verbeteringen heeft Schiphol nu ingezet – het aantal grondafhandelingsbedrijven wordt bijvoorbeeld beperkt – maar de man die de afspraken namens Schiphol tekende, stapt nu op.  Op de korte termijn hebben medewerkers bij de beveiliging of in de bagagekelder alleen iets aan het vertrek van Benschop als de vertrekkende president-directeur solliciteert als security-medewerker of koffersjouwer. Wie Benschop opvolgt aan de top is nog onbekend. Hij blijft aan tot een opvolger is gevonden.||https://www.nrc.nl//nieuws/2022/09/15/dick-benschop-kon-schiphol-niet-snel-genoeg-veranderen-a4142015
2022-09-16||Hoe Hannah Gadsby haar trauma’s tot Netflix-hitshow verwerkte||Boek Hannah Gadsby, Tien stappen naar Nanette – een memoir situatie, uitgeverij Nijgh & van Ditmar  Het na een paar jaar opnieuw bekijken van Nanette, de one-woman show van de Australische Hannah Gadsby op Netflix is een aanrader, vooral als je dat doet met iemand die deze megahit uit 2018 gemist had – en al helemaal als dat een heteroseksuele witte cisman is, het mikpunt van veel van Gadsby’s grappen en aantijgingen.  Het is een stiekem genot om tijdens de eerste pakweg twintig minuten van licht amusement en ergernis („Best grappig. Maar was dit nou zo’n groot succes? En dat gedoe over witte mannen steeds!”) af te wachten tot de eerste mokerslag valt; de onversneden persoonlijke en morele woede van Gadsby over wat ze heeft moeten doorstaan omdat ze opgroeide als dikke, autistische lesbienne in Tasmanië. Vervolgens wordt de kijkende man weer op het verkeerde been gezet door de verlichting die Gadsby biedt met milde, bijna kokette relativering en slimme context. Terwijl jij weet dat de echte mokerslagen in haar zelfverklaarde ‘afscheid van comedy’ nog moeten komen.  Er is voldoende aanleiding de show Nanette nog eens terug te kijken, nu eind vorige maand de autobiografie van Hannah Gadsby is uitgekomen in Nederlandse vertaling, Tien stappen naar Nanette – een memoir situatie.  Het is volgens de schrijfster zelf een traditionele autobiografie. „Het begint bij mijn geboorte en eindigt met een deadline van de uitgeverij.” Maar het boek vertelt twee verhalen; haar levensverhaal in pijnlijk detail, én het ontstaansverhaal van haar hitshow Nanette. Die show is uiteraard direct gevolg én onderdeel van haar levensloop, maar dit tweede deel is ook te lezen als een meer technisch stuk: een gedetailleerde beschrijving van het proces waarin een persoonlijke crisis tot voorstelling wordt gevormd.   Dat is interessant, want zoveel boeken over hoe comedy tot stand komt zijn er niet.  Een bekend voorbeeld is How I Escaped My Certain Fate uit 2011 van de gelauwerde cabaretier Stewart Lee. Dat boek bevat de teksten van drie van zijn shows, de uitgebreide aantekeningen daarbij laten zien hoe hij daarbij kwam en hoe de show in elkaar steekt. In haar boek legt Gadsby uit hoe Nanette zorgvuldig werd opgebouwd om het gewenste effect te bereiken. De show gaat niet alleen over trauma, haar trauma, maar is ook bedoeld om bij het publiek „een gevoel op te wekken dat grenst aan trauma”.   Stand-upcatharsis, noemt ze deze vorm van comedy. „De eerste helft zit propvol zeer solide clou’s en elke keer dat ik de show speelde, wist ik de zaal te vullen met een hoop geschater (…). Mijn publiek moest me gaan vertrouwen omdat mijn publiek zich veilig moest gaan voelen (…) zodat ik die veiligheid kon weghalen en niet meer terug zou geven. Waarom? Omdat trauma zo in elkaar steekt.”    Meer voor de fijnproever misschien zijn de uitgebreide beschouwingen over de verschillende versies van de show waarin dit effect werd scherpgeslepen. Toch laten ook die zien hoe nauw het luistert: welke grappen wanneer, en wanneer niet meer. Het probleem van ‘gewone’ comedy is volgens Gadsby dat ze daarin weliswaar haar eigen pijn liet zien, maar op een manier waar ze zelf niet van opknapte en het publiek ook niet veel wijzer werd. Opgelucht, zeker, maar niet wijzer. Er was in die vorm geen manier om te praten over haar aanranding en verkrachting, of over de ingesleten systemen, vooral in het beslist niet progressieve Tasmanië waar ze opgroeide, die hadden geleid tot de wanhopige situatie waar ze uiteindelijk terecht kwam.  Anders dan Gadsby beweert begint het boek trouwens niet bij de haar geboorte. Het begint op een grasveld bij het huis in Hollywood van Eva Longoria, dat zo groen en glad is dat Hannah Gadsby móet voelen of het echt is. Die drang wordt zo groot dat ze abrupt wegloopt uit een gesprek met zangeres Janelle Monáe „om een vreemd uitziend gazon te gaan aaien”.  Een vergelijkbaar verstorende obsessie had ze een paar weken eerder al met het witte tapijt tijdens het Emmy-feestje van Netflix. „Ik wist dat ik me abnormaal gedroeg.”  Gadsby etaleert in dit eerste hoofdstuk bewust en hilarisch haar pas laat gediagnostiseerde autisme, dat uiteindelijk een groter probleem bleek voor ‘normaal functioneren’ dan haar indertijd in Australië nog volstrekt verboden homoseksualiteit en genderbending.  De toon van het boek is geheel in lijn met die van Nanette. Op veel plekken zet ze zichzelf droog te kijk, en het is vaak hardop lachen bij het lezen. Maar het detail en de intelligentie waarmee ze haar beschadigende jeugd beschrijft in het conservatieve deel van het conservatieve Tasmanië is onthutsend en indrukwekkend.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/15/hoe-hannah-gadsby-haar-traumas-tot-netflix-hitshow-verwerkte-a4142014
2022-09-16||Wandelen door prachtige natuur en naar onbekende musea||Bij het zien van de cover van een  nieuw wandelboek van de ANWB, Wandelen langs de Nederlandse kust, was mijn eerste reactie niet juichend de wandelschoenen aantrekken. Zeker niet door die ondertitel: ‘Van Cadzand tot Den Helder, 30 wandelingen langs de Noordzee’. Die hele kustlijn af, van boven naar beneden? Dat betekende wekenlang rechts de zee, links het strand, alsjeblieft zeg. Maar toen sloeg ik het boek open.  

●●●●●
 Wat blijkt: de meeste wandelingen kómen niet eens bij de zee. Vanaf het uiterste noorden (zij het zonder Texel)  tot bijna in België kan de wandelaar ontdekken hoe het landschap eruitziet áchter die meer of minder bekende duinen. En dat is veelzijdiger dan je  zou denken, aldus  het boek: „Op weinig plekken kun je zo gevarieerd wandelen als langs de Nederlandse kust. Strand, duinen, bossen, landgoederen, bollenvelden – op één enkele route kun je het allemaal tegenkomen. Plus nog heel veel meer verrassingen.” Laten we eens twee heel verschillende wandelingen nemen dan. Te beginnen in Meijendel, het fraaie bos- en duingebied tussen Wassenaar en Scheveningen. Wie hier  ’s morgens vroeg gaat wandelen komt vrijwel niemand tegen, en dat in de achtertuin van de derde stad van ons land. Een afwisselende (en bij warm weer door het hete mulle zand pittige) route voert ons langs de Waalsdorpervlakte, de bekende en ontroerende plek  van de jaarlijkse Dodenherdenking, waar de Duitsers in de oorlog ruim 250 mensen fusilleerden.  Om in oorlogssferen te blijven volgt later, als we op de helft zijn van de korte variant (12 kilometer; in deze brandende zon  slaan we de optionele extra lus door Scheveningen van nog eens 4,5 kilometer maar even over) de gevangenis van Scheveningen, residentie van tal van internationale verdachten van oorlogsmisdaden . En vlak daarna het ‘Oranjehotel’, het Nationaal Monument met het beruchte zijdeurtje waarvandaan terdoodveroordeelde verzetsstrijders naar de Waalsdorpervlakte werden gebracht. Wat jammer dat het bijbehorende museum pas om 11 uur opengaat: een beetje wandelaar is dan natuurlijk alweer bijna thuis.  Deze wandeling gaat wél een flink stuk langs het strand – een naaktstrand zelfs – en met vloed is het dan behoorlijk ploegen door het zand. We zijn blij als we, na nog een loeiheet stuk door de duinen, terugkeren op de schaduwrijke paden in het bosgedeelte en uiteindelijk bij de parkeerplaats, alwaar goddank ook een horecagelegenheid (Boerderij Meyendel). Met  koud bier proosten we op onze prestatie op  – en op een prima beschreven wandeling waarbij we toch weer wat leerden over dit mooie gebied.  Wandeling twee is van een heel andere orde. Het reisdoel is Veere, alwaar niet in duinen of langs de zee gelopen wordt maar langs vestingwallen en het Veerse Meer. Het belooft wederom een hete dag te worden – deze zomer was er nu eenmaal weinig keus  – dus extreem vroeg wegrijden is het devies, zeker als je vanuit  Noord-Holland helemaal naar Walcheren moet.   Maar de rit was de moeite waard: wat volgt is een  wederom     uitstekend beschreven wandeling. De route voert langs ‘oorlogskreken’ (de geallieerden zetten in 1944 een deel van Walcheren onder water om de Duitsers te verjagen) en deels door Veere zelf, een fraai maar ook zeer toeristisch plaatsje, waar ook nog een historische markt wordt gehouden met standhouders in middeleeuwse kledij – iets wat de vele Duitsers hier prachtig blijken te vinden. Bijzonderder zijn de vestingwallen  als je Veere weer uitloopt – het lijkt  wel een Teletubbie-landschap met al die  door Willem van Oranje én Napoleon aangelegde bastions, gangen en grachten. En hier, in dit idyllisch golvende groen op slechts enkele minuten van de lange rij voor de palingkraam, is geen toerist meer te bekennen.  Het boek heeft voor een wandelboek een fors formaat en is dan ook niet mee te nemen tijdens het lopen. Foto’s maken van de pagina’s (en eventueel uitprinten) is dan het handigst, vooral ook als je de vele heldere uitlegtekstjes rond bijzonderheden op de route wilt lezen. Handig is ook de QR-code waarmee je in Google Maps kunt zien of je goed loopt. Slechts één keer hoefden we daar gebruik van te maken. Heel fijn ook dat bij vrijwel alle wandelingen uit dit boek gekozen kan worden uit twee en soms zelfs drie afstanden – niet iedereen loopt even makkelijk 15 kilometer of meer, en deze auteur snapt dat gelukkig. Daarmee is dit boek geschikt voor zowel de beginnende als de gevorderde wandelaar die houdt van zee, duinen én de geheimen daar weer achter.     Bij elk nieuw boek van uitgeverij Gegarandeerd Onregelmatig wordt de wereld toch weer een stukje mooier, weten wandelboekenfans.  Wandelen in Gooi en Vechtstreek is de nieuwste loot aan de al stam en behandelt een breed gebied rond Hilversum, grofweg vanaf Muiden in het noordwesten tot in het oosten Laren en Blaricum.  De eerste wandeling (15,5 kilometer): ‘Hoorneboegse Heide en Zonnestraal’. Bij dat laatste woord gaat bij mij nog geen lampje branden – des te leuker. De route voert door fraaie heidevelden, nog net mooi paars  – helaas wel met meerdere hondeneigenaren die zich blijkbaar niet kunnen voorstellen dat niet elke wandelaar gediend is van het op zich af zien stormen van een  hond met wijd open bek vol tanden, zeker niet in het geval van blote benen.  

●●●●●
 Verkoeling volgt in bos met mooie beukenlanen. Een prachtig extraatje is de (optionele) lus door Landgoed Zonnestraal, alwaar je je kunt vergapen aan architectonische hoogstandjes met wit, staal en veel glas, ooit voor tbc-patiënten ontworpen door  architect Jan Duiker. Sla dit rondje niet over, waarschuwen de auteurs, en ze hebben gelijk: eeuwig zonde als je dit stuk (4,5 kilometer,  ook prima  los te lopen) laat liggen.  In een van de schitterende gebouwen zit nu Brasserie Zonnestraal, ideale stop voor een lunch.  De routebeschrijving is zo goed als foutloos, al was het nog mooier geweest als die enkele twijfelmomenten  er niet geweest waren – maar dit exemplaar is vers van de pers en deze uitgeverij zorgt continu voor updates   als wandelaars onjuistheden of een veranderde situatie constateren, is de ervaring. De digitale kaartjes via de QR-code werken in twijfelgevallen overigens fantastisch. En misschien was het sowieso slimmer geweest als ik meer op de  gekleurde paaltjes had gelet die aan het begin van de beschrijving handig op een rij staan, dan telkens de uitgeschreven tekst minutieus te volgen.  De tweede route (10,5 kilometer) betreft als enige  geen rondwandeling maar gaat van A naar B – meestal een onhandig concept, behalve wanneer het begin- en eindpunt een station betreft, zoals in het geval van Breukelen en Maarssen. Kende ik Breukelen enkel van die lelijke Chinees langs de A2, dit boek overtuigde me ervan dat dit geenszins exemplarisch was voor het dorp áchter het wegrestaurant.  De proef op de som dus maar. Een prachtig stukje Gooi is dit zeker, met uiteraard de Vecht als verbindende parel kronkelend door het landschap, maar wel jammer dat  zowel begin- als eindpunt even doorbijten is. Beide dorpjes hebben een merkwaardige ligging ten opzichte van het station:  dat ligt aan de overkant van het Amsterdam-Rijnkanaal en dat betekent vanuit de trein eerst een heel stuk kaarsrecht langs de kade,  de brug over,  om dan datzelfde eind weer terug te moeten lopen alvorens je eindelijk het dorp in kwestie betreedt. Bij Maarssen exact hetzelfde verhaal, maar dan om vanuit het dorp de trein terug te bereiken. Beide tippels van en naar het station zijn ruim anderhalve kilometer lang; een kilometer is altijd al langer dan je wandelend denkt, laat staan als het een rotstuk betreft dat je enkel moet afleggen om op een mooi stuk (c.q. het eindpunt) te kómen. Beter was misschien geweest hier geen (soort van) NS-wandeling van te maken, maar  een langere wandeling van Maarssen  terug naar Breukelen, of twee aparte wandelingen.  Neemt niet weg dat dit alle overige kilometers een fraaie route was (met als enige dissonant een foto bij de tekst van een wandelaar die precies de verkeerde kant oploopt: verwarrend), langs schitterende buitenplaatsen aan de Vecht – waar het een stuk beter kijken naar is dan naar de opzichtige patserboten, waar er hier in dat altijd drukke Gooi nogal veel van varen.  Na een niet zo positieve recensie eerder deze zomer van (o.a.) 25 zondagen, wandelen & museum, ontving ik een boekje dat óók wandelen en museumbezoek combineerde, met het  bescheiden geformuleerde verzoek van de auteur er wellicht een keer een blik op te werpen. Het handzame werkje, met de slimme titel Weg van het museum, bevat 12 wandelingen in de Achterhoek en Overijssel – een gebied waar ik gezien het vele natuurschoon sowieso al snel op aansla. Het is uitgegeven bij het  kleine  Anoda en  oogt een beetje selfmade, maar de mij grotendeels nog onbekende musea plus de relatief korte wandelingen (4 tot 6,5 kilometer) maakten dat ik er  graag mee op pad wilde gaan.  

●●●●●
 Het boek suggereert  te  gaan lopen ná museumbezoek; ik deed dit echter in alle  gevallen precies andersom: het vermoeiendste graag eerst –  en zeker in de zomer geldt: hoe vroeger  hoe beter. Tegen de tijd dat de zon je wegbrandt kun je lekker afkoelen (en uitrusten) tussen de kunstwerken.  We beginnen met Kampen,  4 kilometer dwars door  dit historische stadje, en  wat heerlijk om een werkelijk foutloze beschrijving te lopen. In het Stedelijk Museum Kampen blijkt een grote tentoonstelling te zien met werk van  Eli Content, de dit voorjaar overleden veelzijdige kunstenaar en echtgenoot van auteur en Muizenhuis-maakster Karina Schaapman. Het door haar liefdevol samengestelde  Lust for Life + More, met  ook ontroerende foto’s van Contents naderende einde, is nog te zien  tot en met zondag 25 september –  een aanrader.  De tweede wandeling is van een heel andere orde: geen stadswandeling maar  puur natuur, beginnend en eindigend in het kunstenaarsplaatsje Diepenheim. Prachtige natuur waar de route van 6 kilometer  je wederom foutloos doorheen leidt, met als cadeautje een zwarte specht.  Het Drawing Centre Diepenheim blijkt een fraai, zeer modern kunstmuseum, waar diverse kunstenaars hun werk tonen. Een laatste proef op de som dan: in en om Enschede. De route van 6 kilometer start in Roombeek, tussen de verrezen – aantrekkelijke – nieuwbouw, nadat een complete wijk hier op 13 mei 2000 werd weggevaagd bij de ontploffing van S.E. Fireworks, met 23 doden, 950 gewonden en 200 verwoeste woningen tot gevolg. Achter de parkeerplaats ligt het monument voor de slachtoffers, inclusief resten van de funderingsplaten van de vuurwerkfabriek.  De wandeling gaat via fraaie parken  het groen rond Enschede in, en dat blijkt  verrassend veel.  Dit is weer genieten voor de natuurliefhebber, maar ook voor cultuurfans: dankzij Rijksmuseum Twenthe. Een medewerker vertelt hoe het dak door de klap bij de vuurwerkramp een stukje werd opgelicht, waarna  sluiting en renovatie volgde. Daar is nu niets meer van te zien, sterker nog, de liefhebber van moderne kunst loopt inwendig jubelend door dit overzichtelijke gebouw met zaaltjes vol  kunst van gerenommeerde kunstenaars waar het Stedelijk Museum in Amsterdam jaloers op kan zijn.   Het boekje is rijkelijk voorzien van door de auteur zelf – Hans Wassink is beeldend kunstenaar –  geschilderde illustraties van het landschap ter plekke, die het geheel een vrolijke uitstraling geven. Wat een goed concept bedacht hij met Weg van het museum, en wat fijn dat je als arrogante westerling, die anders misschien wel schouderophalend aan het ‘dorpsmuseum’ voorbij zou lopen, door hem rücksichtslos naar binnen wordt gestuurd, alwaar je beseft dat juist op onverwachte plekken soms de mooiste dingen gebeuren. En daarmee is dit  toch echt de grootste verrassing van deze drie boeken. ||https://www.nrc.nl//nieuws/2022/09/15/wandelen-door-prachtige-natuur-en-naar-onbekende-musea-a4142013
2022-09-16||Kosmopolitische snack van Praag tot Jakarta||Rotterdam is de wereld en de wereld is Rotterdam. In 1938 laat     Ferdinand Bordewijk in zijn roman Karakter zijn hoofdpersoon  de havenstad typeren als de „internationale stad” van Nederland, een stempel dat ze heeft gekregen van de zee, „de enige werkelijke kosmopoliet” op de wereld. Maar sinds 2003 heeft  Rotterdam er een nieuwe kosmopoliet bij: de kapsalon. Hoe zat het ook alweer met dat vettige shoarmagerecht? De Kaapverdische kapper Nataniël Gomes, van kapsalon Tati,  liet bij de Turkse shoarmazaak El Aviva in dezelfde winkelstraat in de Rotterdamse wijk Delfshaven een eigen gerecht samenstellen: patat in een aluminium bakje, bedekt met shoarma, daar overheen knoflooksaus en sambal, gesmolten kaas, met bovenop ijsbergsla, komkommer en tomaat.  Omdat Gomes zelf de bestelling niet kon ophalen, stuurde hij een medewerker naar El Aviva: „Zeg maar ‘kapsalon’, dan weten ze wel wat er bedoeld wordt.” Jonge omstanders vonden het er wel smakelijk uitzien. „Doe ook maar  een kapsalon” – en een populair gerecht was geboren. In een mum van tijd prijkte de naam kapsalon op de menukaarten van de vele Turkse eettenten die Rotterdam rijk is. De caloriebom (ruim 1.200 kilocalorieën, de grotere portie zo’n 1.800) bleek ook zeer gewild onder uitgaanspubliek. Op zondagochtenden begon het zwerfvuil in het centrum opvallend veel uit aluminium bakjes te bestaan. De rest van Nederland nam het Rotterdamse eetgerecht gauw over. Het was een kwestie van tijd dat de kapsalon ook de grens over zou gaan. Via de Turkse diaspora bereikte de culinaire hap landen als België, Duitsland, Oostenrijk en uiteraard Turkije zelf. De aanwezigheid van relatief veel Oost-Europese arbeidsmigranten in Rotterdam bracht de kapsalon naar Polen en Tsjechië. In Nepal bleek de kapsalon zelfs een delicatesse en onlangs kwam iemand in het Amerikaanse Portland  de ‘kapsalon fries’ tegen, al was dat meer een verhipte variant dan een kopie van het origineel. De meest opvallende plek waar de kapsalon recentelijk opdook is Indonesië. RTV Rijnmond-verslaggever Tenny Tenzer ontdekte op zijn vakantie in Jakarta per toeval het eettentje Smaklek, waar de kapsalon als ‘Dutch comfort food’ wordt aangeboden. Een van de eigenaren heeft in Rotterdam gestudeerd en miste bij terugkeer in Indonesië het gerecht. Op andere plekken in Jakarta is de kapsalon nu ook verkrijgbaar, met rijst in plaats van patat onderin het bakje. Pogingen van de Rotterdamse bedenkers om een patent aan te vragen bleek lastig, maar de kapsalon werd enkele jaren geleden wel uitgeroepen tot ‘Echt Rotterdams Erfgoed’, een eretitel van Museum Rotterdam. Dat bleek overigens bittere noodzaak, vooral nadat een Amsterdamse eetgelegenheid de kapsalon presenteerde als ‘Amsterdam speciality’. De Turkse Rotterdammer Dervis Bengü, eigenaar van El Aviva waar de kapsalon is bedacht, reageerde: „De kapsalon is door ons uitgevonden. Dat weet toch iedereen?”  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/15/kosmopolitische-snack-van-praag-tot-jakarta-a4142012
2022-09-16||De Kia Niro EV is waakzaam en dienstbaar, en de afwerking is eersteklas||De Kia e-Niro was na de Teslagolf een van de eerste betaalbare elektrische verkoopsuccessen in dit land. Van de in Nederland verkochte Niro’s, ook leverbaar als plug-in-hybride met en zonder stekker, was rond de 50 procent elektrisch. Het verschil met de gewone Niro zag je nauwelijks en onderweg deed stekkermans wat je van Kia’s mag verwachten. Op de kleintjes letten, niet kapotgaan. In de prijsklasse van 35 tot 42 mille kreeg je behalve bij Hyundai nergens meer waar voor het geld. Saaie mensen, die hun vlakheid alleen terugzien in de ander, vonden hem duf. Ik zou, nu alles kleurrijk en uniek wil zijn, een loflied op de saaiheid willen zingen. De Niro behoorde tot het zeldzame ras der ENA’s, de Extreem Normale Auto’s. Hij was loyaal onzichtbaar als de nederige Nederlandse ambtenaar voordat de sukkel op sociale media reclame leerde maken voor zijn inclusieve skills, zijn vechtlust en verbinderskunsten. De nieuwe kreeg een tikje van die mallemolen mee. Dit is de eerste Niro die aan profilering doet. De C-stijl is opgenomen in een geknikt, desgewenst in een contrastkleur te bestellen sierpaneel, exact de gekantelde V in het NRC-logo. Dadaïstisch ingelijste lenskoplampen en achterlichten op de kam van de V-knik verraden artistieke ambities. Fataal verhipsterd is hij niet. Het bleef bij burgerlijk, veilig modern, mobiele Corneille. Van hem wist je ook: wat nou abstract, hij hangt gewoon boven de bank, ik zie een vogel.  Binnen is de Niro voor en achter als vanouds voor iedereen begaanbaar. Het ordelijke meubilair lijkt er al honderd jaar te zitten. Nieuw is het dashboard. Het grote, in twee schermen opgesplitste digitale instrumentenpaneel komt uit de Kia EV6. Dat is een aanbeveling:  menuvoering en bereikbaarheid zijn voorbeeldig.  Een van de pluspunten van de Niro is zijn hanteerbare formaat. Hij is veel stadsvriendelijker dan de enorme EV6. Ook motorisch houdt hij maat. Ten opzichte van zijn voorganger is het koppel van de topversie met de grote 64,8kWh-accu teruggeschroefd van 395 naar 255 newtonmeter. Merk je onthutsend weinig van. Optrekken doet hij even snel. Hij is waakzaam en dienstbaar, houdt je zorgzaam bij de les. Als de brug weer dicht is of het stoplicht weer op groen springt zegt het beeldscherm: „Voertuig voor u rijdt weg.” De afwerking is eersteklas. Op belabberd testwegdek rammelt niets. Dat maak ik bij merken met meer pretenties weleens anders mee.  Zorgen had ik over de actieradius. Die stond bij vertrek op 350 kilometer, 80 tot 90 minder dan ik van de vorige gewend was. Waarschijnlijk hebben de testcollega’s voor me hem voor een Ferrari aangezien. Na 185 kilometer 100 rijden is hij helemaal de oude. Met een gemiddeld verbruik van 15,1 kWh op 100 kilometer kan ik volgens de boordcomputer nog 204 kilometer doortutten. In de zomerse testweek loopt de actieradius verder op tot een geruststellende 425 kilometer. Van de EV6 leent de Niro ook de fantastische touchbalk onder het infotainmentscherm. Die verander je met een druk op de knop van een menu- in een klimaatcluster en vice versa. Op de middentunnel zijn de schakelaars intelligenter geplaatst dan in de EV6. Niet meer op de bovenrand, waardoor ongewenst contact met de touchbalk kon ontstaan, maar verticaal naast de draaiknop voor de automaat. Daar vind je in de duurste e-Niro, de ExecutiveLine, van stuurverwarming tot stoelkoeling tegenwoordig alles wat je twintig jaar geleden alleen in de topklasse aantrof. De stoelen? Natuurlijk elektrisch verstelbaar. En gelukkig heeft de top-Niro een echt schuifdak in plaats van zo’n afschuwelijk glazen panoramadakraam dat niet open kan. Had hem alleen maar zwaarder gemaakt, en op gewicht wil je bij stekkerauto’s graag besparen, massa is kassa. Voor de stroomleverancier.  Met 1.657 kilo is het topmodel ruim vijftig kilo lichter dan zijn duurste voorganger. Een in dat perspectief charmant detail is de ‘hoedenplank’. Die reïncarneert hier als een lichtgewicht en elegant opvouwbaar netje dat je kunt opbergen in een berghoesje onder de laadvloer. Daar tref je ook de thuislaadkabel en de adapter voor de bidirectionele lader, waarmee je de auto bijvoorbeeld op de camping als laadpaal kunt gebruiken voor een elektrische fiets of een ijskastje. Dit is alweer een foutloze auto voor een stevige, door de prijsexplosie in het stekkerkoninkrijk tragischerwijs nog steeds concurrerende prijs. Jaja, ik hoor mij dit zeggen, over een auto van een halve ton. Het is niet anders. Motor elektromotor  Vermogen 218 pk  Koppel 255 Nm  Aandrijving voor  Transmissie automaat Topsnelheid 167 km/u Acceleratie 0 – 100 7,8 seconden Verbruik gemiddeld 16,2 kWh/ 100 km  (fabrieksopgave) CO2-uitstoot 0 g/km  Energielabel A  Basisprijs 41.795 euro Prijs testauto 49.395 euro||https://www.nrc.nl//nieuws/2022/09/15/waakzaam-en-dienstbaar-de-afwerking-eersteklas-a4141864
2022-09-16||Feesthoedjes, zo op de koppen van de duiven geplakt||‘Zie je dat? Haar achterste teen zit helemaal naar voren geklapt.” Hélse pijnen levert dat voor de duif op, vertelt Billie Savage (53) aan de nieuwe vrijwilligers die zich hebben aangesloten bij haar stichting Stadsduiven Hulp Nederland. Ze zit op een bankje aan de Elandsgracht in Amsterdam, waar ze een duif op haar schoot heeft liggen. Met een pincet, een nagelschaartje en een oplossing van water en betadine verwijdert ze de draden die het pootje van het dier verminken. Stringfoot heet de aandoening, zegt ze. Een veelvoorkomend probleem in grote steden, en vooral in Amsterdam. De duivenpopulatie is er te groot, net als de mensenpopulatie. Als de hongerige duiven op straat op zoek gaan naar voedsel, lopen ze bijvoorbeeld het risico te worden overreden door fietsers, of omvergelopen door kinderen die het leuk vinden om door een groep duiven heen te rennen. Of ze raken verstrikt in de haren die uit de hoofden van bewoners en toeristen vallen, waardoor hun tenen worden afgekneld, gaan ontsteken, en hun poten langzaam afsterven.   Vroeger had ze niet per se iets met vogels, vertelt Savage, van oorsprong Amerikaanse. De duiven zijn gewoon op haar pad gekomen. Ze is yogadocent, en toen haar sportschool sloot tijdens de lockdown maakte ze veel stadswandelingen en zag ze een duif op de grond liggen die niet kon lopen vanwege zijn ontstoken poten.  Be good, do good, zei haar eigen yoga-docent altijd, en dat is wat ze deed. Maar nadat ze die duif had geholpen, zag ze overal ineens gewonde duiven. „Niemand zorgt voor deze groep”, zegt  Savage, behalve die paar oude Amsterdammers die elke dag de stad doorkruisen om ze te voeren.   Ze vindt het een vorm van speciësisme dat mensen zich eerder om het leed van een kat of zwaan bekommeren dan om dat van een duif. Met vochtige ogen vertelt ze over wat ze afgelopen zomer heeft aangetroffen: een paar duiven met kleine roze hoedjes op hun kop gelijmd. Levensgevaarlijk, aangezien duiven bijna 360 graden zicht nodig hebben om te kunnen vliegen, en kunnen sterven aan stoffen in de lijm. „Een van die duiven had stringfoot. Hij had medische húlp nodig. En in plaats daarvan kreeg hij een feesthoedje opgeplakt.”  Ze wordt inmiddels tijdens haar ‘stringfootwalks’ in de stad geholpen door  andere dierenliefhebbers, maar er zijn structurele oplossingen nodig, zegt ze. Het huidige voederverbod vindt ze ineffectief. Wat wel helpt: „De eieren van de duiven vervangen door nepeieren om de duivenpopulatie te stabiliseren.  Er moeten duiventillen komen. En een duivenasiel.” Het kost haar veel tijd en geld om onderdak te vinden voor  ernstig gewonde duiven, maar aan stoppen denkt ze niet.  „Elke dag dat ik niet op pad ga, weet ik dat er duiven rondlopen die ik van hun pijn had kunnen verlossen.”||https://www.nrc.nl//nieuws/2022/09/15/feesthoedjes-zo-op-hun-kopje-geplakt-a4141865
2022-09-16||De dictator van vandaag draagt geen uniform en slaat geen opstanden neer, maar is nog net zo gevaarlijk als Mao of Stalin||Op 13 februari 2020 kregen familieleden en vrienden van de Marokkaanse econoom en mensenrechtenactivist Fouad Abdelmoumni via WhatsApp video’s toegestuurd waarop te zien is dat hij en zijn vriendin de liefde bedrijven. Seks buiten het huwelijk is in Marokko strafbaar. Later verschenen de video’s ook op een openbare site gelieerd aan een van ’s lands veiligheidsdiensten en in regeringsgezinde media. Aan de Franse krant l’Humanité vertelde Abdelmoumni dat de video’s waren gemaakt met minuscule, geavanceerde cameraatjes die iemand in de airconditioning van zijn huis had verstopt om hem erbij te lappen. Dit was een professioneel opgezette val. Hij was van tevoren gewaarschuwd dat er compromitterend materiaal over hem gepubliceerd zou worden, tenzij hij beloofde om de Marokkaanse regering niet meer te bekritiseren. Maandenlang had hij anonieme telefoontjes gekregen, was hij bedreigd en zelfs door de belastingdienst lastiggevallen. Eind 2019 bleek zijn telefoon bovendien geïnfecteerd met Pegasus-software uit Israël. Maar hij bleef weigeren om zijn mond te houden. Vervolgens werden de video’s publiek gemaakt en werd hij onder het mom van een formele, juridische aanklacht zwart gemaakt. Zelfs mensen die hem steunen, zei Abdelmoumni, „houden hun mond, want dit land is in de greep van terreur.”  Het geval van Abdelmoumni is een schoolvoorbeeld van hoe moderne dictaturen te werk gaan – niet alleen in Marokko, maar overal ter wereld. Waar dictators vroeger politieke opponenten in voetbalstadions opsloten om ze vervolgens te laten ‘verdwijnen’, laten ze hun critici nu door justitie vervolgen wegens fiscale misdrijven, zedendelicten en andere niet-politieke vergrijpen. De klassieke tirannen van de twintigste eeuw – Hitler, Stalin en Mao – die massaterreur gebruikten om hun onderdanen in de greep te houden en de wereld naar hun hand te zetten, hebben afgelopen decennia plaatsgemaakt voor een subtieler, gluiperiger soort, dat niet minder gevaarlijk is. Misschien zijn deze ‘spindictators’, zoals Sergei Guriev en Daniel Treisman hen noemen in hun uitstekende, hoogst actuele boek Spin Dictators. The Changing Face of Tyranny in the 21st Century, zelfs wel gevaarlijker. Spindictators dragen geen uniformen, maar maatpakken. Ze doen niet aan massa-executies en slaan geen opstanden neer, maar vliegen naar het World Economic Forum in Davos en houden onderonsjes met zakentycoons, popsterren en acteurs. Ze doen alsof ze de grootste democraten van de wereld zijn: ze houden verkiezingen, stijgen of dalen in opiniepeilingen, laten democratische instituties intact, houden zogeheten ‘townhall meetings’ en Zoom-gesprekjes met burgers. Maar, waarschuwen Guriev (hoogleraar Economie aan de prestigieuze Sciences Po in Parijs) en Treisman (hoogleraar Politicologie aan de universiteit van Californië), dit is allemaal schijn: hedendaagse autocraten zijn er, evenals hun voorgangers, op uit om een machtswisseling onmogelijk te maken. „Ze hebben hun greep op de bevolking geenszins verslapt – integendeel, ze hebben hard gewerkt aan veel effectievere manieren om burgers onder de plak te houden. Wat ze eigenlijk doen, is democraatje spelen.”  Er worden veel boeken geschreven over moderne dictators en de geavanceerde methodieken die ze gebruiken. Geen wonder. Volgens de democratie-watchdog Freedom House is het aantal echte democratieën ter wereld in 2022 voor het zeventiende jaar op rij afgenomen, Ook in de Europese Unie, die democratie en respect voor de rechtsstaat als kernwaarden heeft, en in de Verenigde Staten zijn de afgelopen jaren autocraten aan de macht gekomen. Wat opvalt aan Viktor Orbán, Recep Tayyip Erdogan, Abiy Ahmed en vele anderen binnen en buiten Europa, is dat zij in diverse gradaties het democratische spel meespelen. Ze gebruiken geen tanks, keiharde censuur of gesloten grenzen meer om burgers te controleren, maar een softere, efficiëntere manier om de publieke opinie te manipuleren. De meesten komen niet door staatsgrepen aan de macht, maar omdat ze populair zijn. Die populariteit gebruiken ze om hun macht te consolideren. Ze scheiden goedgeïnformeerde critici van het publiek en zetten die twee tegen elkaar op, zodat ze enkel een groepje ‘elitaire’ critici – ‘verraders’ – het leven zuur hoeven te maken. Ze vullen instituties als rechtbanken en toezichthouders met loyalisten. Ze veranderen kiesdistricten in hun voordeel (‘gerrymandering’). Anders dan hun voorgangers zijn ze vaak niet ideologisch en houden ze hun land open. Zo profiteren ze van internationale handelsstromen, coöpteren ze mondiale elites en, cruciaal, gebruiken ze het internet om hun regime als competent af te schilderen en opponenten te overstemmen of aan de paal te nagelen. In die zin zijn ze met hun tijd meegegaan: spindictators zijn producten van de globalisering. Volgens Guriev en Treisman is nog maar 10 procent van alle autocratische regimes een klassieke ‘fear dictatorship’, die leunt op brute onderdrukking en repressie. In de jaren zeventig was dat 60 procent. Ook Gideon Rachmans The Age of the Strongman. How the Cult of the Leader Threatens Democracy Around the World beschrijft moderne autocraten. Rachman, buitenlandcommentator van de Financial Times, heeft velen persoonlijk ontmoet, soms vóór ze de democratie in hun land begonnen uit te hollen. Allen kregen een hoofdstuk: Erdogan in Turkije, Modi in India, Johnson in het Verenigd Koninkrijk, Bolsonaro in Brazilië. Maar het blijft grotendeels bij beschrijvingen van deze mannen, hun technieken en hoe de rest van de wereld er aanvankelijk intuinde (ook Rachman, zoals hij ruiterlijk toegeeft). Spin Dictators graaft dieper, om twee redenen: Guriev en Treisman beschrijven methodisch hoe moderne autocraten te werk gaan en verklaren waarom dat onder een democratische dekmantel gebeurt. Eén man zette volgens hen de overgang van klassieke dictaturen naar spindictaturen in gang: Lee Kuan Yew, 31 jaar lang premier van het stadstaatje Singapore. Voor hij in 1959 aan de macht kwam, sloeg zijn voorganger met grof geweld een studentenopstand neer: troepen ramden de studenten van de campus af. Daarna had Lee’s voorganger het verbruid bij de bevolking. ‘Ik besloot dat ik die fout nooit zou maken’, schreef Lee later. „Ik zou iets verzinnen om te zorgen dat de ouders die studenten van de universiteit  halen en mee naar huis nemen. De marechaussee kon later altijd nog wat studentenleiders oppakken.”  Lee’s geheim? Geef burgers welvaart en stabiliteit, zodat ze je steunen. Maak duidelijk dat jij de baas bent, maar zet je macht subtiel in. Gebruik zo min mogelijk zichtbaar geweld en politieke repressie. Geef burgers ook het idee dat je luistert. In een postindustriële samenleving, begreep Lee, is dit cruciaal: mensen zijn beter geschoold, werken vaak in de dienstverlening, zijn mondiger en hebben moderne mores. Daardoor is het lastiger om ze onder de plak te houden. In zo’n samenleving werkt klassieke onderdrukking niet meer. Vooral niet als je je land welvarend wilt houden door internationale geldstromen jouw kant op te buigen, en je onderdanen reizen en contact hebben met buitenlanders. Zoals George H. W. Bush zei in 1991: „Er is geen land op aarde dat weet hoe je goederen uit de hele wereld importeert maar buitenlandse ideeën bij de grens stopt.” Vanwege deze paradox had je als leider geen keus, redeneerde Lee: je moest burgers een stap voorblijven. Hen fysiek controleren, dat ging niet meer. Maar mentaal kon het wel – met spin. Lee was een wegbereider, omdat hij voorzag dat je in de moderne wereld controle moest houden over het verhaal. Je hoeft niet alle informatie te controleren, je hoeft er alleen maar voor te zorgen dat jouw versie van het verhaal verreweg de dominantste is. Hij bedacht dit voordat iedereen internet had en lang voordat sociale media waren uitgevonden. Alleen als burgers politiek echt lastig werden, stuurde Lee Justitie op hen af vanwege allerhande wetsovertredingen, al dan niet gefingeerd. Intussen wijzigde hij de wet zo dat burgers met een strafblad zich niet verkiesbaar konden stellen. Met gerichte intimidaties liet hij opponenten een toontje lager zingen zonder zelf populariteit te verliezen. Lee had geen mitrailleurs of fraude nodig om steeds herkozen te worden. Hij maakte zijn land, een achtergebleven gebied onder Brits koloniaal bewind, tot een van de rijkste landen ter wereld. Veel Singaporezen droegen hem op handen. En ook buiten Singapore had hij invloed. In 1990, kort nadat hij de studentenopstand op het Tiananmenplein bloedig had laten neerslaan, reisde de Chinese premier Li Peng naar Singapore voor advies. Lee Kuan Yew vroeg hem achter de schermen waarom Beijing zo’n ‘grote show’ had gemaakt met die harde repressie. De hele wereld had het op tv gezien. China had zichzelf internationaal belachelijk gemaakt. Het zou jaren kosten om dat beeld te corrigeren. In een globaliserende wereld, aldus Lee,  betaal je daar een hoge prijs voor: investeerders zouden elders heengaan, toeristen zouden wegblijven. Bij multilaterale organisaties als de VN, die steeds belangrijker werden, verloor je zo goodwill en macht. Wilde China niet juist opstoten in de vaart der volkeren? Ja, antwoordde Li Peng, „Maar wij zijn compleet onervaren met die dingen.”  Veel landen waren dat. Van oud-Sovjetrepublieken als Kazachstan tot Venezuela en Peru - overal probeerden leiders in de jaren tachtig en negentig uit te vogelen hoe je, zoals Lee had gedaan, het publiek kon plezieren met economische groei, goedbetaalde banen en felbegeerde importgoederen. Maar hoe kon je er vervolgens voor zorgen dat je die populariteit niet verloor bij een tegenslag of economische krimp? Lee had een recept: profiteer economisch van de globalisering, maar houd altijd controle over het politieke discours in je land. Dat recept ging de wereld over. Hugo Chavez, Vladimir Poetin, Bibi Netanyahu, Mohammed Bin Salman en Donald Trump: allemaal hebben ze het gebruikt. Dat betekent niet dat de traditionele autocratie verdwenen is. China, bij voorbeeld, blijft leunen op massale, klassieke repressie – het ‘moderne’ eraan is vooral dat het nu gedigitaliseerd is. Rusland is een ander voorbeeld. President Poetin heeft, sinds hij in 1999 premier werd, aanvankelijk het redelijk softe spel meegespeeld. Hij noemde Rusland een ‘soevereine democratie’, zoals Orbán Hongarije een ‘illiberale democratie’ noemde. Hij haalde de economie uit het slop. Hij liet oppositiekrantjes die veel Russen toch niet lazen gewoon bestaan, zodat hij kon zeggen dat er persvrijheid was in zijn land. Hij schakelde enkel opponenten uit die hij politiek echt gevaarlijk vond. Dat maakte hem redelijk populair. Maar de laatste jaren, zeker na de invasie in Oekraïne in februari, glijdt Rusland weer af van een spin- naar een ouderwetse militaire dictatuur. De vraag is: als manipulatie van burgers beter werkt dan keiharde repressie, zijn spindictators – die de democratie gebruiken om de democratie uit te hollen –  dan gevaarlijker voor liberale democratieën dan hun brute, tirannieke voorgangers? Zo ja, hoe kunnen echte democratieën zichzelf verweren tegen spin dictators? Zowel Rachman als Guriev en Treisman benadrukken dat je een idee maar op één manier kunt weerleggen: met een beter idee. En dat betere idee, dat is nog altijd de westerse liberale democratie. Spin dictators weten dat. Dat ze zich voordoen als liberale democraten, bewijst dat ze zelf geen visie hebben. Het wordt tijd dat echte democraten eens wat harder terugvechten. Beide boeken zijn daar een sterke aanzet toe. Correctie (16 september 2022): aanvankelijk werd vermeld dat Poetin in 2000 premier werd. In dat jaar werd hij president. Verder werd een uitspraak van George H.W. Bush toegekend aan diens zoon George W. Bush. Beide onjuistheden werden gecorrigeerd. 
●●●●●

Gideon Rachman: The Age of the Strongman. How the Cult of the Leader Threatens Democracy Around the World. Other Press, 288 blz. € 19,99
 

●●●●●
 De vertaling van Gideon Rachman, Het tijdperk van de sterke man,  verschijnt op 20 oktober bij Alfabet||https://www.nrc.nl//nieuws/2022/09/15/de-tiran-van-vandaag-speelt-democraatje-maar-is-het-niet-a4142011
2022-09-16||Shirma Rouse: ‘Ik ga rustig in mijn eentje naar een sterrenrestaurant. Why not?’||In het eettentje Altijd in de Buurt, met kamerplanten en een roze vloer, zit Shirma Rouse al te wachten aan een tafeltje naast de bar. De fotoshoot is achter de rug. Ze zit op haar telefoon, alles aan haar straalt uit dat ze nog heel even niet gestoord wil worden. Haar lange dreads hangen over haar schouders naar voren. Ze draagt een bril met goudkleurige bovenrand en gouden oorbellen. Op  tafel ligt een ronde glittertas.  Ze legt haar telefoon weg. „Oké, ik ben er.” Nog maar net is ze terug in Rotterdam. Zes weken was ze op Curaçao bij haar ouders. Curaçao, dat is thuis. „De zee! Ik zwem elke dag.” Zwemt ze ook in de Noordzee? Ze kijkt me aan of ik gek ben. Pakt haar telefoon. Laat foto’s zien van kristalheldere baaien met stranden zoals stranden bedoeld zijn. Haar ouders, 65 en 67 jaar, zijn met haar meegekomen en logeren nu bij haar in Rotterdam-West. „Al ben ik 42, mijn moeder maakt zich nog steeds druk om mij. Ik geniet ervan. Ze zegt elke dag ‘ik hou van jou’. Mijn vader kon het nooit zeggen, ik leer hem dat nu. Ik zeg pap, we hebben dat nodig. ‘Ja maar je weet dat het zo is.’ Ik: nee, zeg het. Dan gaat-ie” – ze mimet de woorden I love you met haar lippen. „Zo schattig.”  Altijd in de Buurt Weena 709,  Rotterdam 1 avocado chicken   10,00 1 pollo loco   8,00 1 Mangosteen  3,50 1 Spa Blauw   3,10 Totaal 24, 60 euro Vanaf half september trekt de Nederlandse Queen of Soul door het land met haar nieuwe show Hoop en liefde. Eerder dit jaar was ze coach in EO-programma Amazing Grace, waarin acht bekende Nederlanders gospelonderricht kregen. Ze is bezig aan een tweede kookboek dat ze ook zelf gaat illustreren. En eind september opent in het Catharijneconvent in Utrecht een expositie over gospelmuziek waarvan ze co-curator is. „Hoop werk hoor”, zegt ze. „We beschrijven de ontwikkeling van de muziek van West-Afrika, naar Amerika, naar Nederland. Er is veel te vinden over gospel in Amerika, maar niet over hoe het hier is gekomen.” Trots: „We hebben ook een slavenbijbel in bruikleen weten te bemachtigen. Heel bijzonder, er zijn er maar drie op de wereld. Zendelingen uit Europa kwamen in Amerika het woord verspreiden, maar van iets als de exodus uit Egypte mochten de slaven niet weten, dan zouden ze gaan vechten voor hun rechten. Dus dat werd eruitgehaald. Veel mensen wisten niet dat zulke bijbels bestonden. Mijn oma had me erover verteld, daarom zijn ze ernaar op zoek gegaan voor de expositie.” Op de geplastificeerde menukaart staan foto’s van de gerechten. Dit is het meest verkochte, zegt Shirma Rouse, wijzend naar de chicken ’n waffles. „Heel Amerikaans.” Zij neemt avocado chicken, een andere favoriet. „Zonder broodje”, zegt ze tegen de serveerster.  Rotterdam is haar stad. „In mijn straat heb je zeker twintig nationaliteiten. En je hebt weinig toeristen. Ik kan zo tien plekken opnoemen waar ik ga zitten en iedereen ken die langskomt. Super chill.” De barvrouw leunt over de bar en zegt dat ze geen gemberbier meer heeft. „Nee?”, zegt Shirma Rouse.  De barvrouw noemt een reeks alternatieven. „Mangosteen, wat is dat, is dat lekker?  Wil ik wel proberen.” Shirma Rouse is niet alleen zangeres. Sinds ze op haar negentiende in haar eentje van de Antillen naar Nederland kwam, stampte ze in haar eentje een bloeiend bedrijf uit de grond. „Shirma, derde persoon, is te boeken voor heel verschillende dingen. Doceren, life coaching, studieloopbaanbegeleiding, masterclass over ondernemen, benefietconcert. Ik doe van alles! Vooral met jongeren. Ik ben net met vijf tieners naar Suriname geweest. Terug naar hun roots.” Dat was als ambassadeur van de stichting Dushi Vriend. In Dushi Huizen verblijven kinderen die niet meer thuis kunnen wonen en vaak traumatische dingen hebben meegemaakt. Moeilijk voor te stellen dat deze muzikale  powervrouw lang genoegen heeft genomen met een rol op het tweede plan. Jaren zong ze in dienst van andere artiesten, onder wie Chaka Khan, Candy Dulfer, Wouter Hamel, Glennis Grace en Anouk, met wie ze in 2013 het Songfestival deed, waar ze werd uitgeroepen tot beste achtergrondzangeres. Ze tourde intussen met eigen liedjes en Aretha Franklin-songs maar echte roem bleef uit. Dat veranderde pas na haar deelname aan The Voice of Holland in 2013, al leverde ook dat geen platencontract op.   Misschien had ze een lange aanloop nodig omdat een zangcarrière nooit in de planning zat. Ook al zong ze van jongs af aan in de kerk en hoorde ze van haar moeder en oma dat ze goed was, zangeres worden kwam niet bij haar op. „Mijn ouders vonden kennis belangrijk. Je moest lezen, leren.” Haar moeder was medisch analist, haar vader dieselmonteur en muzikant – hij begeleidde artiesten op de piano. Ze woonden op het kleine Sint Eustatius (21 vierkante kilometer), dat ze beschrijft als een paradijs voor kinderen. „Weet je hoe vrij! School begint om zeven uur, om half een ben je klaar. Wij gingen eten bij oma, dan spelen, zwemmen, wandelen, op zoek naar vruchten. Echt avontuur.” Een nadeel was dat ze met haar vwo-advies naar de mavo moest, er was geen andere school. Ze compenseerde het gebrek aan uitdaging door extreem veel te lezen. „Voor mijn vijftiende had ik de bibliotheek uit.”  Op haar zestiende ging ze uit huis om havo te doen op Curaçao. Drie jaar later ging ze scheikunde studeren in Leiden. „Leiden was leuk want ik had heel veel vrienden, maar er werd wel veel gediscrimineerd. Het is een witte stad, niet zoals Rotterdam. Je had alleen veel vluchtelingen want er was een azc in de buurt. Ik werd daar dan heel makkelijk ook onder geschaard. ‘Wat doe je hier’, vroegen mensen. Hallo, ik heb gewoon een Nederlands paspoort.” Ze sloot zich aan bij een gospelkoor. Bandjes begonnen haar te vragen als achtergrondzangeres. Terwijl ze al volop tourde maakte ze haar studie af, waarna ze de scheikunde alsnog voor gezien hield en zang (jazz) ging studeren aan het conservatorium in Rotterdam.  Haar Apple Watch maakt een muzikaal geluid.  „O sorry, mijn tandarts. Die moet ik even nemen.” Er is een facing van een van haar tanden af. Terwijl ze belt wordt de kip op tafel gezet.  Ze is een enorme foodie, zegt ze even later genietend. „Het oog wil wat, maar de smaakpapillen ook. Eten is als muziek, het kan je raken.” Jarenlang deed ze Shirma’s Soulkitchen, waarbij ze kookte voor publiek en tussen de gangen door zong met andere artiesten. „Ik kan ook soms drie gangen voor mezelf maken. Alles rustig snijden op blote voeten. Dat voelt vrij. Wij liepen als kind altijd op blote voeten, mijn moeder ook.” Lachend: „Ik hoor mijn vader nog roepen: trek schoenen aan!”  Shirma Rouse koos voor een lunch in Altijd in de Buurt omdat: „Het is mijn plekkie. Superfijn om te zitten als ik moet werken. Veel licht en heerlijk eten!”   Over haar uiterlijk is ze altijd tevreden geweest. Maar toen haar zus een kind kreeg, vier jaar geleden, ontstond de wens vrijer te kunnen bewegen, met haar nichtje te kunnen rennen en spelen. Ze volgde een medisch dieet, ging fanatiek sporten en viel ruim zestig kilo af. Ze ontdekte het nadeel van haar levensritme. „Laat in de avond spelen, na de show lekker eten.” En ze ontdekte dat ze een gelukseter is. „Eten speelt een integrale rol in onze cultuur en al helemaal in ons gezin. Vieren! Samen zijn!” Ze moest, zegt ze, de functie van eten gaan scheiden van het geluksmoment. „Hetzelfde gevoel houden, maar gezondere dingen eten.” Niet makkelijk. „Iedere laag vet die eraf gaat is een laag ellende die naar boven komt. Je moet durven jezelf te confronteren. Je houdt verkeerd gedrag in stand door slachtoffer te zijn. Slachtoffer is als je je er niet van bewust bent dat iets je overkomt waar je geen controle over neemt. Pas als je dat kunt doorbreken kunnen er dingen veranderen.” Ik vraag waarvan zij slachtoffer was. „Ik denk: van prestatiedruk. Mijn vader was streng. Als je een negen haalde was het: waarom geen tien. Als je een tien haalde: volgende keer weer een tien. Kijk, als hij wist dat een acht voor jou het maximum was: oké. Maar hij wist dat ik beter kon. Pas op latere leeftijd besefte ik dat hij daarom zoveel van mij verwachtte. Maar het was fijn geweest als hij mijn prestaties af en toe had erkend, al was het maar door te zeggen: ‘goed gedaan’.”  Corona kwam voor haar op het juiste moment. „Ik zei altijd ja, ook als ik nee moest zeggen. Ik deed backing vocals, tegelijk bracht ik mijn eigen muziek uit. Kreeg ik een klus voor mijn eigen muziek, dan liet ik die gaan om mensen niet teleur te stellen. Maar je  maakt muziek zodat anderen het kunnen horen. Ik schrijf liedjes voor mezelf, maar het is wel mijn verhaal dat ik wil delen. Ik ging zover over mijn grens dat ik zelfs het plezier van het zingen kwijt was. Ik dacht: ik weet niet of ik dit nog wel moet doen. Tijdens  corona kwam ik tot het besef: ho wacht even, zingen maakt mij gelukkig.”  In diezelfde periode eindigde haar relatie. „Hij was gone with the wind. Precies op tijd. Een relatie is leuk maar ook wel: werk. Toevallig had ik het met mijn moeder hierover. Ik zeg ma, als ik nooit meer een vriend heb ben ik ook oké. Ik wil van het leven genieten, ik wil geen gezeik, niemand zijn shit oplossen. Ik wil iemand die houdt van reizen, zoals ik. Die houdt van familie, zoals ik. En ook…” …ze zoekt het woord… „met een bepaalde intelligentie. Niet in de zin van boeken lezen maar betrokken zijn bij de wereld, weten wat er gebeurt. Dat je gewoon een gesprek kunt voeren.” De inspiratie is terug. „Ik wil weer schrijven. Ik wil weer maken. Ik wil weer zingen.” Haar nieuwe show is „een reis door mijn leven”, met eigen nummers en songs van muzikale helden  als Aretha Franklin. Volgend jaar gaat ze een huis laten bouwen op Curaçao. Ze eet koolhydraatarm, met minder vetten, om de volgende kilo’s kwijt te raken. En als ze wil genieten, gaat ze genieten. „Ik ga rustig in mijn eentje naar een sterrenrestaurant. Je vraagt veel van je lichaam, van je denken, van je zijn, dus je moet ook opladen. Dan ga ik op het terras zitten met een boek en een mooi glas van iets. Hoe lekker! Why not!”||https://www.nrc.nl//nieuws/2022/09/15/eten-is-als-muziek-het-kan-je-raken-a4141855
2022-09-16||Bomen redden in ‘oorlogstijd’||Hij heeft grote handen. Hij draagt rubberen laarzen, een oude spijkerbroek en altijd, behalve als het echt warm is, een blauw fleecejack. Met zijn stationcar en aanhanger rijdt hij naar landgoederen en bossen, en een dag hard werken later ligt die wagen tjokvol boompjes die elders een nieuwe bestemming krijgen. Als het moet, gaat ecoloog Franke van der Laan (69) er bovenop staan, om alles samen te persen, zodat het net past. „Acht dagen in de week, vierhonderd dagen per jaar”, is Franke van der Laan bezig. Vakantie, noemt hij het. Als hij met vrijwilligers werkt, is hij de aanjager die adviseert, instrueert en corrigeert. „Kijk, zo doe je dat”, en hij laat een gele schop onder een hoek van 45 graden de grond in gaan. En nog eens, en nog eens, in hoog tempo. „Zie je, zo komt hij los.” Even wrikken en hij heeft een esdoorn, meidoorn, eik of beuk met wortel en al in zijn handen. Weer een boom die kan bijdragen aan wat hij „de zachte landing voor de mensheid” noemt. Met die ‘zachte landing’ bedoelt hij dat de mensheid grote ecologische rampen voorkomt, die onze leefwereld volgens hem ernstig bedreigen. „Stikstof, PFAS, klimaat, kernenergie, plastic soep, migratie, politieke instabiliteit, eh, drinkwatergebrek, hou maar op, er zijn wel dertig crises”, zegt hij tijdens een gesprek op Meermond, een speelbos in Heemstede. En dus heeft hij geen tijd te verliezen, merk je aan alles. Liever krijgt hij geen vragen, dat houdt maar op. Hij vertelt wel hoe het in elkaar zit. Zijn motto: kom uit je luie stoel en doe er wat aan.  Op zijn veertiende zat hij bij „een beetje anarchistische natuurstudieclub” van christelijke origine. Hij ging biologie studeren, maar turen naar cellen vond hij niets. Hij wilde iets groters. In de laatste fase van zijn studie richtte hij zich daarom  op het gebruik van satellieten voor ecologische informatie.   Hij werkte in Mozambique, daarna bij de Verenigde Naties. Later kwam Van der Laan bij een Amerikaanse ict-multinational terecht, hij reorganiseerde zelfs patatfabrieken („die zijn zeer vervuilend”) om ze duurzamer te maken.    „Overal heb ik top-down en op grote schaal geprobeerd om de wereld te verbeteren.”  Maar steeds, zegt hij, liep hij tegen het kortetermijndenken aan, financiële belangen, juridisch geneuzel. „Iedereen is bezig met zijn eigenbelang, we kijken naar geld en intussen gaan we naar de klote met z’n allen.”  Zo’n vijftien jaar geleden vond hij het tijd het andersom te proberen: bottom-up. Hij was al vrijwilliger bij een heemtuin in Hoofddorp, werd beheerder en richtte zijn eigen stichting op: Meergroen. „Meer staat voor ‘maatschappelijke, ecologische, educatieve, economische en recreatieve meerwaarden’.” Nu beheert hij in en om Hoofddorp zo’n zestig  projecten met zeventig   vrijwilligers.   Foto Merlijn Doomernik
 Meermond, een van die projecten, was een verwaarloosd terrein op een oude vuilnisbelt dat hij met een trouwe schare vrijwilligers onder handen nam. Nu zijn er bloemenweides, fruitbomen, wordt het riet teruggedrongen. „We hebben hier vijf soorten wilgen staan”, zegt hij tijdens een rondwandeling. „Dit is de katwilg, dat de treurwilg. Je hoeft maar een tak in de grond te steken en je hebt een nieuwe. En dan hebben we de grijze wilg, de geoorde wilg, en oh ja, de boswilg, die kun je ook zo stekken.” De boom die hij ons in het bijzonder wil laten zien is een sequoia, die hij zelf heeft geplant. „Hier kunnen we over vijfhonderd jaar kijken of het gelukt is om al die crises de kop in te drukken.” De sequoia is een van zijn lievelingsbomen, omdat die zo groot en oud kan worden en dus enorm veel fijnstof en CO2 vastlegt. De andere lieveling is de vuilboom, een tamelijk bescheiden soort, maar die is uitstekend voor de biodiversiteit. De bloemen ervan trekken insecten aan, vogels houden van de bessen. Veel emotie voelt hij bij zijn lievelingsbomen niet. „Ik ga niet met bomen praten, ben ook niet religieus. Ja, ik wil alle bomen redden. Voor het klimaat en de biodiversiteit, dat is heel pragmatisch.”    Steeds is hij bezig om letterlijk meer groen te maken. Daartoe struint hij de bossen af om zaailingen uit de grond te trekken, al die miniboompjes die het daar toch niet gaan redden. Hij besloot ze gratis te geven aan de inwoners van Hoofddorp, waar de versteende voortuintjes hem ergerden. „Dat woordje ‘gratis’ in de regionale kranten leverde 1.800 bezoekers op, zes weken lang werden we platgelopen door mensen die een gratis boompje wilden ophalen om thuis te planten. Het jaar erop werd het meer, het jaar erop stonden er files tot in de verre omtrek.” Is Hoofddorp nu minder versteend? Die vraag vindt Van der Laan getuigen van de argwaan en controledrang die de samenleving volgens hem zo kenmerken. Hij wist milieuorganisatie Urgenda en boerenorganisatie Caring Farmers te interesseren voor zijn project en zo ontstond meerbomen.nu, dat landelijk actief is. In de wintermaanden oogsten vrijwilligers boompjes op verwilderde landgoederen, in door bramen en brandnetel overwoekerde natuurgebieden. Als er een beetje wordt doorgewerkt, en daar zorgt Van der Laan voor, kunnen een stuk of tien vrijwilligers op een dag 1.500 tot 2.000 boompjes oogsten. Op een website kunnen gegadigden zich opgeven. De boompjes gaan naar boeren, landgoederen, voedselbossen en particulieren. Zo zijn de afgelopen twee jaar 890.000 bomen geoogst en weggegeven om te planten.  Voor Van der Laan is het nog maar een begin. „Ik wil uitbreiden, altijd uitbreiden.” Na Hoofddorp en Nederland moet Europa in de ban komen van het planten van bomen. Hij heeft al eens met eurocommissaris Frans Timmermans gesproken, die de Green Deal beheert, het plan om Europa klimaatneutraal te maken. Van der Laan wil hem een subsidie van 5 miljard euro vragen, uit het klimaatfonds van 500 miljard euro. „Vinden jullie dat veel? Dat is maar 1 procent! Voor een waanzinnig goed plan om miljarden bomen te planten.”  Ook loopt hij rond met een plan („Maar ik heb er wel vijftig”) voor tegelbelasting. „Heel simpel: 20 procent van je tuin mag je betegelen, 30 procent kost 5 euro per vierkante meter, 100 procent kost 300 euro per vierkante meter.” Want, zegt hij, de mensheid is in oorlog met het ecosysteem. „We willen het niet zien, dus we moeten oorlogsrecht toepassen om te zorgen dat in het bewustzijn doordringt hoe ernstig het is.”   Maar eerst moet in speelbos Meermond het ‘heksenpad’ worden onderhouden, ziet Van der Laan. ‘Pas op, gevaar!’ staat er op een bordje. Hij gaat ons voor over glibberige stammetjes door drassig rietland. Iets verderop het bordje ‘Durf je nog?’ „Zo daag je die kinderen uit”, zegt Van der Laan. En dat is nodig want „de hele jeugd duikt weg in computerspelletjes omdat ze geen toekomst meer ziet”. Dat hij nu de enige is die hier tot zijn knieën in het water staat om het pad begaanbaar te houden, maakt hem niet uit. „In alles wat ik doe zit een uitdaging om boven jezelf uit te stijgen. Om het lef te hebben te zorgen dat de wereld voor je kinderen beter is dan die klotezooi die we nu achterlaten.” 
Nieuwsbrief
		NRC De Wilde Tuin
	 
		Blijf op de hoogte van ons crowdsourcing project De Wilde Tuin
	||https://www.nrc.nl//nieuws/2022/09/15/bomen-redden-in-oorlogstijd-a4141851
2022-09-16||Hoe Roger Federer de tenniswereld veroverde – maar zijn grip erop verloor||Met de lichtvoetigheid van een danser zweefde hij over de banen. Geruisloos, zelden zwetend. Hij sloeg ballen die het voorstellingsvermogen van velen te boven gingen. Meester van de tijd en ruimte, met buitengewone hand-oogcoördinatie. Tennis, een complex samenspel tussen inzicht, timing, techniek en geest, leek bij hem vanzelf te gaan.  Roger Federer (41), met twintig grandslamtitels een van de beste tennissers ooit, kondigde deze donderdag zijn afscheid aan na een profcarrière van 24 jaar. „Ik heb hard gewerkt om terug te komen op niveau en fit te worden. Maar ik ken de mogelijkheden en limieten van mijn lichaam, en de boodschap is mij recentelijk duidelijk geworden.” Zijn houdbaarheid verstreek langzaam, diep in zijn loopbaan, na vier knie-operaties in zes jaar. Na de Laver Cup, van 23 tot en met 25 september in Londen, stopt hij. In de twee decennia dat hij het gezicht van de sport was, creëerde hij nieuwe rivaliteiten, zette nieuwe normen, vormde het ijkpunt voor een uitzonderlijke generatie. Hoewel niet de succesvolste, Rafael Nadal (22 titels) en Novak Djokovic (21) gingen hem in aantal grandslams voorbij, geldt hij als de invloedrijkste speler die het tennis gekend heeft. En zonder twijfel de populairste.  Zijn spel was ongeëvenaard, technisch vrijwel volmaakt. Poëzie in beweging, is het vaker genoemd. Er was een subtiel verschil tussen tennis kijken – of Federer zien spelen. Zijn eerste racket in zijn jeugd was van hout en zo tenniste hij later ook, alsof hij uit een ander tijdperk kwam. Klassiek aanvallend, met veel variatie – korte lepe balletjes, feilloze volleys en elegante enkelhandige backhand. „Retro-stijl”, noemde Federer zijn spel eens.  Hij bracht een moderne uitvoering van old school tennis, in combinatie met een grote mate van efficiëntie. Door zijn instinct, intelligentie en gevoelige touch – letterlijk spelend met de bal – wist hij het meer eendimensionale powertennis, dat eind jaren negentig opkwam met harde baseline-rally’s, zijn wil op te leggen. Creativiteit won het van kracht – al veranderde dat toen Nadal op zijn pad kwam.  De entree van Federer begin deze eeuw gaf het wat ingedutte mannentennis een nieuwe dimensie, na de dominantie door Pete Sampras. Federers spel was een mix van de spelers die hij in zijn jeugd adoreerde – Boris Becker, Stefan Edberg, Sampras. Zij hadden een vergelijkbare offensieve spelopvatting, met ieder een kenmerkende stijl. Dat zij met enkelhandige backhand speelden, maakte waarschijnlijk dat Federer dat ook deed, zei hij later. Kopiëren wilde hij hen niet, maar door goed te kijken leerde hij en ontwikkelde hij zijn eigen identiteit. Federer serveert in de halve finale van het ABN Amro-toernooi, in 2018. Foto Koen Suyk / ANP
 Op zijn beurt inspireerde en vormde hij jongere generaties. Jeugdspelers proberen zijn slagen te imiteren, huidige spelers hebben hem als idool. Stefanos Tsitsipas en Denis Shapovalov, twee jonge topspelers, spelen mede door Federer met enkelhandige backhand, en niet de gangbare dubbelhandige variant. De speelstijl van de tien jaar jongere Bulgaar Grigor Dimitrov, voormalig nummer drie van de wereld, is bijna een kopie. Als Federer slaat, heeft hij zijn ogen net iets langer op het contactpunt gericht dan iedere andere speler die Christopher Clarey zag in de dertig jaar dat de journalist van The New York Times tennis volgt, schrijft hij in The Master (2021), zijn boek over Federer. „Dat vermogen om de slag af te maken, echt af te maken, kan hem nonchalant doen lijken, maar het maakt onlosmakelijk onderdeel uit van wat het zo moeilijk maakt je blik van hem af te wenden”, schrijft Clarey. „Het is hetzelfde als Michael Jordan die net iets langer in de lucht naar de basket zweeft dan wie ook, of een danser die een pose vasthoudt om nadruk te leggen.” Essayist David Foster Wallace schreef in 2006 in The New York Times over de ‘religieuze ervaring’ die hij ervoer bij wedstrijden van Federer. Hij noemde hem „een schepsel wiens lichaam zowel vlees als, op de een of andere manier, licht is”. Gevraagd naar dat veelbesproken artikel, jaren later, zei Federer zich er een beetje ongemakkelijk bij gevoeld te hebben. „Uiteindelijk ben ik gewoon een tennisser.” Een misvatting rond Federer is dat zijn ‘natuurtalent’ de alomvattende verklaring is voor de tennisser die hij is geworden. De werkelijkheid is dat het hem jaren kostte zijn potentieel te ontsluiten en te verzilveren.  Hoe Federer de tenniswereld veroverde – maar zijn greep erop verloor.  Hij groeit op in een middenklassegezin in een gemoedelijke omgeving in Zwitserland, in Münchenstein, onder Basel. Zijn ouders, de in Zuid-Afrika geboren Lynette en de Zwitser Robert, leren elkaar kennen in de buurt van Johannesburg tijdens een zakelijke reis van farmaceutisch bedrijf Ciba-Geigy, waar ze beiden werken. Ze krijgen twee kinderen, Diana (1979) en Roger (1981). Dat Roger fijn assoneert met Federer, is mede de reden dat ze die naam kiezen.  Als enthousiaste tennissers spelen zijn ouders in Basel op de gravelbanen bij de club van hun werkgever. Het kleine ventje gaat vaak mee in de weekenden en begint op zijn derde. Al snel slaat hij uren tegen een tennismuur of garagedeur. Hij doet verschillende sporten, zolang er maar een bal in het spel is: squash, basketbal, voetbal.  Als 16-jarige, met zijn ouders Robert en Lynette. Foto Claus Bergmann / Imago Zowel in het voetbal – hij is een snelle, behendige spits – als in het tennis valt Federer op. Op zijn twaalfde kiest hij voor tennis omdat hij, naar eigen zeggen, meer talent in zijn handen heeft dan in zijn voeten. Ook wil hij voor winst of verlies niet afhankelijk zijn van anderen.  Meest invloedrijk in zijn tienerjaren is Peter Carter, een jonge, sociale Australiër, die na een mede door blessures mislukte profcarrière in Basel terechtkomt. Hij geeft tennislessen bij Federers club Old Boys, waar hij de dan tienjarige jongen onder zich krijgt. Federer trekt zich al snel op aan Carter, beschouwt hem als een vriend en mentor. Carter verfijnt zijn techniek en leert hem hoe wedstrijden te winnen. De Australiër speelt zoals Federer later zal doen – agressief aanvallend, met enkelhandige backhand. Carter ziet dat Federer de rally’s kort moet houden vanwege concentratieproblemen en zijn backhand, die niet erg betrouwbaar is. Het ligt in lijn met hoe Federers vader hem op jonge leeftijd stimuleerde risicovol te spelen – niet alleen slaan om het slaan. „Ga voor winners”, zei Robert Federer tegen zijn zoon.  Een complicatie is zijn emotionele gedrag op de baan. Bij fouten gooit Federer met rackets en schreeuwt hij gefrustreerd. Hij kan niet tegen zijn verlies – wat lastig is omdat hij in zijn jonge jaren weinig wint. Na een nederlaag trekt hij zich een keer huilend terug onder een scheidsrechtersstoel vertelde zijn allereerste tennisleraar, Madeleine Bärlocher, eerder tegen NRC. „Met moeite kreeg ik hem er weg.” Een tennisser moet in staat zijn perfect te spelen, zei Federer al op zijn vijftiende in een Zwitserse krant. Falen maakt hem „gek”, verklaart hij later in The Times. Hij had twee stemmen in zijn hoofd, de duivel en de engel, „en de ene kant van mezelf kon niet geloven hoe dom die andere kant kon zijn”. ‘Hoe kon je die bal nou missen?’ zei de ene stem. Waarna hij ontplofte.  Zijn vader „schaamde” zich soms bij wedstrijden en riep dat Roger stil moest zijn. In de auto terug naar huis kon het gebeuren dat zijn vader anderhalf uur zweeg. Na weer een uitbarsting op een toernooi, stopte zijn vader hem een keer met zijn hoofd in de sneeuw om hem te laten afkoelen. Zijn ouders laten hem vrij in wat hij met tennis wil, zetten hem niet onder druk – in tegenstelling tot veel fanatieke tennisouders. Als hij veertien is en in beeld komt bij de Zwitserse bond, maakt Federer zélf de afweging om uit huis te gaan: hij gaat fulltime trainen bij de bond, op het nationale trainingscentrum in Ecublens, bij Lausanne, in het Franstalige deel van Zwitserland.  „Mijn ouders zeiden: dit zijn de plussen, dit de minnen, ben je er klaar voor?”, vertelt Federer in 2018 in een interview met NRC. „Ze waren altijd betrokken, maar nooit pushy. Ze checkten altijd: Roger, gaat het goed met je? Coach, gaat het goed met Roger? Ze waren meer de quarterback.” De eerste maanden heeft Federer, die dan nog geen Frans spreekt, vaak heimwee en zit hij soms huilend in de trein als hij op zondag weer van Basel naar Ecublens reist.  Bij de bond bouwt hij een reputatie op van een soms wat luie en met name impulsieve, speelse jongen. „Hij was zo gek als een deur. Altijd grappen maken, iedereen in de maling nemen”, vertelde Sven Groeneveld enkele jaren terug. De Nederlander wordt in 1997 aangesteld als nationale coach van de Zwitserse tennisbond, na de verhuizing van het trainingscentrum van Ecublens naar het tweetalige Biel/Bienne. Hij krijgt de destijds zestienjarige Federer onder zijn hoede en herenigt hem daar met trainer Carter.  Federer houdt van het „spelletje” tennis,  maar ook van het „spel van het leven”. Zo is hij in die jaren de ‘koning van de PlayStation’, met trainen heeft hij minder. Groeneveld: „Hij won bijna nooit een trainingswedstrijd, dan was er geen spanning. Raakte hij verveeld, kon zich niet concentreren.” Om hem te prikkelen variëren ze veel in de trainingsoefeningen.  Zijn temperament blijft in die tijd een probleem – de „demonen” in zijn hoofd, zoals Federer het later zal noemen. „Hij was een firecracker [rotje], kon elk moment exploderen”, aldus Groeneveld. Bij een training gooit Federer een keer woedend zijn racket dóór een doek achter de baan, waarop de namen van de sponsors van de bond staan. Het talent vreest dat hij uit het programma wordt gezet, maar Groeneveld is mild: hij laat hem tien dagen lang elke ochtend de banen schoonmaken op een rijdende stofzuiger.  Die driftbuien, gericht op zichzelf, leiden tot zorgen in zijn omgeving: dit kan zijn carrière gaan hinderen. Aangespoord door zijn trainers en ouders wordt Federer op zijn zestiende gekoppeld aan een sportpsycholoog, voormalig voetbalprof Christian Marcolli. Met als doel het leren beheersen van zijn emoties.  „Ik wilde niet die speler zijn met die houding”, zegt Federer in 2019 terugblikkend, in een podcast van The New Yorker. „Ik voelde mij zo leeg, halverwege een toernooi. Ik was zo moe van het boos zijn, schreeuwen, het commentaar op elke bal die ik miste. In het belang van winnen, heb ik mijn houding veranderd.” Wat hij daar niet vertelt, is dat hij pas werkelijk veranderde na een noodlottig ongeval.  Huilend rent Federer door de straten van Toronto, augustus 2002. Zijn coach Peter Lundgren, waarmee hij in Canada is voor een toernooi, heeft hem net verteld dat Peter Carter is omgekomen bij een auto-ongeluk op zijn huwelijksreis in Zuid-Afrika. Hij is 37 geworden. Carter trainde Federer in zijn tienerjaren in totaal acht jaar, over twee periodes.   Federer slaapt die nacht nauwelijks, staat gedetailleerd beschreven in The Master. Naast verdriet is er ook schuldgevoel. Hij had Carter aangemoedigd om de reis naar Zuid-Afrika te ondernemen en zijn moeder Lynette hielp bij het regelen ervan, het is immers haar geboorteland. Het stel maakte de trip ook om te vieren dat Carters vrouw gezond was verklaard na een zware ziekte.   Anderhalf jaar eerder kiest Federer verrassend de Zweed Lundgren als coach, boven Carter. Hoewel teleurgesteld, neemt Carter dit sportief op. De band blijft. „Hij was niet mijn huidige coach, maar hij was wel mijn ware coach”, vertelt Federer na zijn overlijden. Op de afscheidsdienst in Basel, zijn eerste begrafenis, is hij ontroostbaar. „Het was een wake-up call toen hij wegviel. Toen begon ik echt hard te trainen”, vertelt Federer jaren later bij CNN. Carters dood is „misschien wel de beslissende factor” in zijn ontwikkeling van talent tot een van de beste spelers aller tijden, schrijft Clarey. „Vanaf dat moment zag Federer in dat zijn succes Carters inspanningen bevestigde en zijn herinnering eerde. Carters leven is veel te kort geweest, als Federer dan tenminste kon bereiken wat Carter op de baan voor zich had gezien, was zijn leven dienstig geweest aan een deel van dat doel.”   Een jaar later, in 2003, wint hij Wimbledon – het begin van zijn heerschappij. Het is in die periode dat Federer zijn temperament beter in bedwang heeft. Hij verliest zich niet langer in zijn perfectionisme, speelt ogenschijnlijk emotieloos.    Federers eerste Wimbledon-titel, in 2003. In de finale versloeg hij de Australiër Mark Philippoussis. Foto Srdjan Suki / EPA Zij is de belangrijkste reden dat hij tot op latere leeftijd door kan blijven spelen: Mirka Vavrinec, met wie Federer tijdens de Olympische Spelen van 2000 in Sydney voor het eerst kust en in 2009 trouwt. „Als zij zou zeggen: ik wil niet meer reizen, dan is mijn carrière over”, zegt Federer kort voor zijn 36ste verjaardag. „Zij is de sleutel hierin.” Zij zorgt ervoor dat het hele gezin meereist naar toernooien, iets waar Federer veel waarde aan hecht. Al binnen twee weken na de geboorte van hun eerste van twee tweelingen (twee meisjes in 2009, twee jongens in 2014) vliegen ze met de baby’s van Zwitserland naar Canada voor een toernooi – in een privéjet en met hulp van een nanny. Juist Vavrinec kan niet wachten weer op reis te gaan. Waar hij speelt, is zij ook. Vanwege een voetblessure moest Vavrinec in 2002 haar tenniscarrière beëindigen. Door Federer blijft ze toch betrokken bij de sport – en wordt zijn succes deels ook haar succes. Als ze bij grote wedstrijden weer nagelbijtend op de tribune zit, wordt duidelijk wat zijn prestaties voor haar betekenen. Zij wil niet dat Federer zijn talent verspilt, vertelt hij in The Master. Omdat ze zelf als speelster „extreem hard” moest werken maar tot zekere hoogte „beperkt” was, weet ze dat hij met zijn talent nog veel meer kan bereiken. Dat geloof van haar heeft „veel invloed” op hem.  Met partner Mirka Vavrinec op de rode loper bij de Laureus World Sports Awards in 2005. Foto Tiago Petinga / EPA Vaak benadrukt Federer haar sterke karakter. Vavrinec, drie jaar ouder, beschermt Federer in zijn beginjaren tegen zichzelf, vertelde Groeneveld. „Hij was een ongeleid projectiel.” Onder haar invloed lukt het hem zich volledig te concentreren op tennis, zag Groeneveld. Ze brengt structuur in zijn soms ongeordende leven. Ze kookt voor hem en ruimt zijn appartement op in de eerste jaren van hun relatie. En buigt zich na zijn sportieve doorbraak over de zakelijke kant van zijn tennis – sponsoring, mediaverzoeken, reisschema’s.  Een manager neemt die rol uiteindelijk over, maar Vavrinec blijft een belangrijke schakel. Haar steun is essentieel bij zijn opleving in 2017, na een lange blessureperiode. Bij de prijsuitreiking van zijn Wimbledon-titel dat jaar zitten hun vier kinderen op de rand van de spelersbox van het centercourt, moeder achter zich, zicht op hun vader. Hij verloor geen set, is de oudste winnaar ooit, met 35 jaar en 342 dagen – en die twee weken het fitst van allemaal.  Vroeg in zijn carrière, eind vorige eeuw, komt Federer atletisch vermogen tekort. Vooral op het gebied van voetenwerk en explosiviteit. „Zijn probleem was zijn onvoorstelbare talent”, zegt zijn jarenlange fysieke trainer Pierre Paganini in de biografie Federer (2019). „Daarmee kon hij tekortkomingen op atletisch vlak verdoezelen.” Zijn Australische generatiegenoot Lleyton Hewitt, ook geboren in 1981, is in die jaren fysiek verder en heeft in 2002 al twee grand slams gewonnen en is nummer één van de wereld. Federers potentie is onmiskenbaar, hij realiseert zich dat er meer nodig is. Met Paganini stelt hij eind 2000 een plan op om binnen drie jaar lichamelijk op topniveau te komen – op onderdelen als kracht, snelheid, coördinatie en uithoudingsvermogen.    „Dat verbond alles”, zegt Federer jaren later in een interview voor de documentaire Strokes of Genius. Door zijn verbeterde fysiek, in combinatie met zijn techniek, is hij in staat om „ballen te slaan waarvan ik niet wist dat ik ze kon slaan”. Zijn atletische ontwikkeling lanceert hem in de jaren daarna. En krijgt in 2001 op Wimbledon gestalte, met een baanbrekende overwinning in de achtste finale op zevenvoudig winnaar Sampras – een duel dat de wisseling van de wacht aankondigde.  Als je Federers spel minutieus bekijkt, lijkt hij altijd een fractie over te hebben, geholpen door zijn voetenwerk: een combinatie van veel kleine stapjes én explosiviteit. Pal naast de baan hoor je bijna niets, zo efficiënt beweegt hij. Die flexibiliteit is onderdeel van de natuurlijke ‘losheid’ die hij in zich heeft. Zijn elasticiteit is de sleutel tot veel, schrijft biograaf Clarey. „Zijn soepele bewegen, zijn ongeforceerde kracht, zijn vermogen  on the move en onder druk met tovenarij te komen.”  Die soepelheid en razendsnelle reactievermogen, kon intimiderend zijn voor tegenstanders. Hij had volledige controle over zijn lichaam en handen, merkte de Amerikaan Andy Roddick, die drie Wimbledon-finales verloor van Federer. Ook opslagen van 225 kilometer per uur retourneerde Federer met een korte, ogenschijnlijk eenvoudige swing. „Het racket is als een verlengstuk van zijn hand, zo voelde het als je tegenover hem stond”, zegt Roddick in de biografie. Dat is het beeld dat mensen van de buitenkant hebben, een „artiest” die het nauwelijks moeite lijkt te kosten, zegt fysieke trainer Paganini. De hoeveelheid arbeid die Federer erin stopt wordt „onderschat”, vindt hij. „Je ziet de schoonheid, maar je vergeet het werk erachter. Je moet heel, heel hard werken om die mooie danser te zijn.” Zo superieur als Federer van juli 2003 tot eind 2007 is, zou hij nooit meer worden. Van de achttien grand slams in die periode, wint hij er twaalf. 237 weken op rij is hij nummer één van de wereld. Dat monopolie wordt afgebroken door een onverschrokken supertalent van Mallorca. Rafael Nadal stoot Federer niet alleen van de troon, hij maakt hem ook kwetsbaar.   Federer bestrijd je door hem te blíjven hinderen, zegt Nadal in de biografie Rafa (2011), opgetekend door de Britse auteur John Carlin in samenwerking met de Spanjaard. „Met Federer moet je altijd druk houden op zijn backhand, hem dwingen de bal hoog te spelen, hem dwingen te slaan met het racket ter hoogte van zijn hals, hem onder druk zetten, hem uitputten. Daardoor haal je hem uit zijn spel en breek je zijn moreel. Frustreer hem, drijf hem tot wanhoop, als je kunt.” Nadals coach, oom Toni, prent hem in dat Federer „ook maar een mens is”. Uiteindelijk zal Federer mentaal verslappen, dán moet jij toeslaan. Met name op gravel, Nadals favoriete ondergrond, doet de Spanjaard de Zwitser pijn door met zijn linkshandige forehand zware, hoge topspinballen op Federers enkelhandige backhand te blijven afvuren. Zo drukt hij hem in de hoek, in de verdediging.  Als zeventienjarige – met zijn lange haren onder een stevige bandana – klopt Nadal in 2004 voor het eerst op de deur, in Miami. Nadal verrast Federer in hun eerste onderlinge duel met gedurfd, gevarieerd tennis. Hij vliegt over de baan, verdedigt magistraal en valt aan waar kan.  Hoe ver Nadal al in het hoofd van Federer is gekropen, wordt twee jaar later duidelijk in een thriller op het gravel in Rome. Met zijn forehand, zijn beste en betrouwbaarste slag, mist Federer in die finale twee matchpoints op rij in de vijfde set. Hij lijkt te forceren, niet vrijuit te spelen. Dat seizoen verslaat Nadal hem vier van de zes keer – op één na allemaal finales. Federer moet het idee van een rivaal leren omarmen, zegt hij terugblikkend in Strokes of Genius. „In het begin wilde ik er geen hebben. En uiteindelijk realiseerde ik me dat er iets goeds te halen valt uit deze situaties. Dus misschien moet ik mijn spel een beetje aanpassen. Dat is niet iets wat ik graag doe. Maar waarom niet?” De tegengestelde karakters, de tegenstrijdige speltypes – hun rivaliteit ontstijgt de sport, groeit uit tot de hoogmis van het moderne tennis. Het is gracieuze souplesse tegen gespierde vechtlust; de klassieke aanvaller tegen de verdedigingskunstenaar; de ogenschijnlijke rust tegen de gebalde vuisten.  De duisternis valt over Zuidwest-Londen, als Nadal bij 9-7 in de vijfde set naar de grond zakt op een dan nog dakloos centercourt van Wimbledon. Federer verslagen, in zíjn territorium, waar hij vijf jaar op rij won. De finale van 6 juli 2008 is het meesterstuk van hun jarenlange strijd. „De beste wedstrijd die ik ooit heb gezien”, zei John McEnroe. Boeken worden geschreven, een documentaire gemaakt.  Wat Federer mentaal niet helpt, is dat hij vier weken eerder op zelden vertoonde wijze kapot werd gespeeld door Nadal in de finale van Roland Garros. Vier games wint hij maar. Na het laatste punt houdt Nadal zich in bij het juichen, uit eerbied voor Federer.  Huilend staat Federer bij de prijsuitreiking op de Australian Open, een half jaar later, na opnieuw verlies in een finale tegen Nadal. „God, it’s killing me”, zegt hij, als hij zijn speech moet afbreken. Waarop Nadal hem troost en moed inpraat. Federer, dan 27, wordt door sommigen al afgeschreven. Die geluiden verstommen als hij, gestuwd door het publiek in Parijs, die zomer Roland Garros wint. Alle vier de grand slams minimaal één keer gewonnen – hij schaart zich zo in een illuster rijtje.   Hun tweestrijd wordt een driestrijd als de man, voor wie  ze beiden al langer vrezen, de top bestormt: Novak Djokovic. Die heeft misschien het compleetste pakket van allemaal, is sterk op álle ondergronden, mentaal bijna niet te breken. Al blokkeerde hij in zijn jonge jaren tegen Federer en Nadal, erkent Djokovic later. „Ik had te veel eerbied voor hen.”  Ook tegen Djokovic sluipt er gaandeweg iets van angst in bij Federer. Op beslissende momenten in grote duels, toont de Serviër zich moediger, waar Federer terugdeinst. In de halve finales van de US Open in 2010 en 2011, laat hij beide keren twee matchpoints onbenut tegen Djokovic, die juist dan zijn beste tennis speelt.    Anders dan tegen Nadal, zijn de duels met Djokovic gespannener, meer geladen. Mede gevoed door enkele venijnige uitspraken in de pers – „Ik vind hem een aanfluiting als het om zijn blessures gaat”, zegt Federer in 2006 na een Davis Cup-duel, insinuerend dat Djokovic zijn (vele) blessurebehandelingen tactisch inzet. Andersom maakt de vader van Djokovic denigrerende opmerkingen over Federer.   Het is zeker niet dat hij slecht speelt, maar Federer wint ruim vier jaar geen grand slam, van 2013 tot eind 2016. Behalve dat hij gehinderd wordt door rug- en knieblessures, zijn er vraagtekens of hij niet te lang wacht met de overstap naar een groter racketblad, zoals veel collega’s al deden. De enorme power en topspin in het moderne tennis zou hij minder goed kunnen opvangen met het kleinere blad. Maar, in 2014 ruilt hij zijn racketblad van 90 square-inch in voor een van 97; in omvang zo’n 10 procent groter.  „Het is moeilijk afstand nemen van een racket waar je eigenlijk alles mee gewonnen hebt”, zegt Federer in 2018 in NRC – zeventien grand slams won hij er mee. „Het is interessant of ik evenveel, of minder of meer succes had gehad als ik het eerder had gedaan. Ik weet het niet.” Naast meer power zorgt het nieuwe racket voor een grotere sweet spot, wat het makkelijker maakt in te stappen met de backhand. Na die verandering vindt hij zich opnieuw uit, al duurt dat even. Een periode van herstel na een blessure aan zijn linkerknie helpt hem: in de zomer van 2016 stapt hij er voor een half jaar uit, revalideert, maakt veel trainingsuren met zijn grotere racket, ontwikkelt zijn spel en keert met nieuwe energie terug. Waar velen dachten dat hij op een dood spoor zat.  Bij zijn renaissance op de Australian Open, begin 2017, heeft hij er opeens een wapen bij. In de finale tegen Nadal, staat hij verder ín de baan en slaat zijn backhand nu onbevreesd dóór, met topspin, in plaats van de voorzichtige slice. Eindelijk kraakt hij de code van Nadal. Een briljante rally van 26 slagen, is een ode aan hun voortdurende rivaliteit.  Zijn opleving zet zich door met titels op Wimbledon die zomer en de Australian Open het jaar erop: zijn twintigste en – zo blijkt nu – laatste grandslamzege. In een dampend Ahoy in Rotterdam wordt hij in 2018 met 36 jaar de oudste nummer één van de wereld. Die week bij het ABN Amro-toernooi, zei hij, zou hij „nooit” vergeten.  Eén punt is hij verwijderd van wat een fraai adieu van de sport had kunnen zijn: finale Wimbledon, 14 juli 2019. In een bloedstollend, bijna vijf uur durend gevecht tegen Djokovic, laat hij twee matchpoints op eigen service onbenut – en verliest hij diep in de vijfde set. Hoewel hij vijftien punten méér maakt. Het lukt de pijn van die gemiste kansen een beetje te vergeten, als hij in de dagen erna met zijn gezin gaat kamperen in de Zwitserse Alpen.   Wrang is dat hij, het icoon Federer, twee van zijn drie meest aansprekende finales verloor, ook nog op zijn favoriete toernooi: Wimbledon 2008 en 2019. Daar staat de Australian Open van 2017, de titel van zijn wedergeboorte, tegenover.   Technisch kan hij gezien worden als de beste tennisser aller tijden, door de schoonheid van zijn spel. Statistisch is hij niet de succesvolste, niet meer. Nadal leidt in aantal grand slams met 22, Djokovic één minder. Beiden hebben een betere balans in onderlinge duels tegen Federer, 24-16 voor Nadal en 27-23 voor Djokovic, respectievelijk 6-3 en 4-1 in grandslamfinales. Djokovic stond in totaal 373 weken nummer één van de wereld, Federer 310.  Maar, hij was de wegbereider, verbrak als eerste de belangrijkste records. Vormde een richtpunt voor zijn concurrenten. Zij streefden de meester voorbij, toen die fysiek aftakelde, een afscheid onvermijdelijk. Opkomst bij het ABN Amro-toernooi in Ahoy in Rotterdam, februari 2018. Die week zou hij, op zijn 36ste, de nummer één positie heroveren. Foto Koen Suyk / ANP Parijs, 6 juni 2021, even na middernacht. Zelden zweet Roger Federer – ogenschijnlijk althans. Nu heeft hij al vier keer van shirt gewisseld, in de vochtige hitte. Die omstandigheden, in combinatie met een trage gravelbaan, zijn in het nadeel van Federer. Zijn spel is gebouwd op snelle punten. Zijn tegenstander, de ijverige Duitser Dominik Köpfer, put hem uit door bijna alles terug te slaan.  Onder het kunstlicht van Court Philippe-Chatrier vecht Federer (dan 39) tegen zijn tennispensioen, van een profcarrière die in 1998 als zestienjarige begon. Drie maanden eerder heeft hij zijn rentree gemaakt, na een jaar zonder wedstrijden vanwege twee operaties aan zijn rechterknie. Hier in Parijs is hij alleen om ritme op te doen. Straks op Wimbledon, dáár wil hij nog iets speciaals laten zien.  Wat drijft hem nog, is de vraag als je hem ziet, laat op de zaterdagavond, in een derde ronde van een toernooi dat hij niet zal winnen, voor tribunes die wegens corona leeg blijven, met een lichaam dat steeds roestiger oogt. Al slaat hij soms nog  wonderlijk mooie ballen.  In de derde ronde van Roland Garros, juni 2021, maakt hij soms nog wonderlijke punten tegen de Duitser Dominik Köpfer. Foto Ian Langsdon / EPA Langzaam lijkt de energie weg te vloeien. Hij verliest de tweede set, komt een break achter in de derde. Hij zwoegt, zoals hij veel doet in de schemerjaren van zijn carrière. Het overheersende idee dat veel bij hem vanzelf gaat, dat zijn talent het werk voor hem doet – hier laat hij een andere kant zien. Hij ontsnapt, wint na een intens gevecht. Andy Murray, zijn oude rivaal, twittert die avond dat hij het „inspirerend” vindt wat Federer doet, op die leeftijd, na meerdere knieoperaties.    Een maand later verliest Federer in de kwartfinale van Wimbledon de laatste set met 6-0 van de Pool Hubert Hurkacz. Het lijkt klaar. Op. „Als mijn citroen is uitgeperst, I’m gone”, zei hij al in 2015. Maar afscheid neemt hij niet – niet zo, niet nu. Hij ondergaat voor de vierde keer in zes jaar een knieoperatie. Nog één keer wil hij het proberen, op zijn 41ste. Maar het blijkt een illusie, een terugkeer zit er fysiek niet meer in. Volgend weekend komt hij voor het laatst in actie, op de Laver Cup in Londen: een demonstratietoernooi tussen ‘team Europa’ en ‘team Wereld’ dat hij zelf mede opzette.    Waar hij nog voor speelde, die laatste jaren, tussen de operaties door?  „J’adore le tennis”, had Federer in Parijs gezegd, om tien voor één ’s nachts, in een leeg stadion. Roger Federer is op 8 augustus 1981 geboren in Basel, Zwitserland. Hij werd prof in 1998. Voor het eerst nummer één van de wereld was hij in februari 2004. Hij won meer dan 100 toernooien, waaronder twintig grandslamtitels: de Australian Open (zes keer), Roland Garros (één keer), Wimbledon (acht keer) en de US Open (vijf keer). Zes maal won hij de ATP Finals. Met Zwitserland veroverde hij in 2014 de Davis Cup. Hij houdt het record voor oudste nummer één van de wereld (36 in 2018) en voor de meeste weken aaneengesloten op die positie (237). Hij is getrouwd met oud-prof Mirka Vavrinec, met wie hij twee tweelingen kreeg. ||https://www.nrc.nl//nieuws/2022/09/15/hoe-roger-federer-de-tenniswereld-veroverde-maar-zijn-greep-erop-verloor-a4142006
2022-09-16||VS ontsnappen aan ontwrichtende spoorstaking|| In de Verenigde Staten is donderdag op de valreep een landelijke spoorwegstaking afgewend die de hoge inflatie  had kunnen opjagen. Na twintig uur onderhandelen onder leiding van de regering-Biden bereikten spoorwegen en vakbonden in de vroege ochtend een principeakkoord over hogere lonen en betere arbeidsvoorwaarden. Stilleggen van het railvervoer had de economie naar schatting 2 miljard dollar per dag gekost.  Het afwenden van de staking is een opsteker voor president Joe Biden, die bij zijn aantreden had beloofd de bonden te ondersteunen. Hij belde zelf in bij de spooronderhandelingen. De Democratische Partij wil in opmaat naar de Congresverkiezingen van 8 november  laten zien dat de economie bij haar in goede handen is. Veel kiezers twijfelen daaraan vanwege de hoge inflatie. De prijzen aan de benzinepomp dalen al bijna drie maanden, maar de Amerikaanse kerninflatie (dus zonder energie) blijft hoog. Dat komt door aanvoerketens die haperen sinds de coronapandemie, de krappe arbeidsmarkt en de oorlog in Oekraïne. Omdat zo’n 30 procent van het Amerikaanse goederenvervoer per spoor verloopt, zou een spoorstaking veel extra logistieke problemen hebben opgeleverd. Ook zouden duizenden passagierstreinen zijn stilgevallen. Spoorwegmaatschappij Amtrak stond donderdag al op het punt haar langeafstandstreinen stil te zetten. De stakingsdreiging leidde de voorbije dagen tot groeiende nervositeit. Dinsdag ontstond extra onrust op de beurzen toen de geldontwaarding in augustus 6,3 procent bleek, tegen 5,9 procent in juli. Beleggers dumpten aandelen uit vrees dat de centrale bank, de Federal Reserve, de rente snel verder  zou verhogen.  Volgende week neemt de ‘Fed’ hierover een besluit. Rekening wordt gehouden met een rentesprong van een vol procentpunt.  Dankzij de brede inflatievrees hadden de spoorbonden de afgelopen weken een uitstekende onderhandelingspositie. Zij wezen een regeringsvoorstel af dat al goeddeels aan hun forse eisen tegemoetkwam: 24 procent loonsverbetering tot 2024, waarvan 14,1 procent direct, en 5.000 dollar aan bonussen.  Voor twee bonden, die samen ongeveer de helft van het spoorwegpersoneel vertegenwoordigen, was dit niet genoeg. Hoewel machinisten en conducteurs voor Amerikaanse begrippen riante secundaire arbeidsvoorwaarden genieten – zoals drie tot vijf weken vakantie – eisten ze ook op dit punt toezeggingen. Vooral een soepeler omgang met verlofdagen, opdat die ook opgenomen kunnen worden als een gezinslid ziek is, bleek een pijnpunt. Hoewel de details van het principeakkoord donderdagochtend nog niet openbaar waren, onthaalde Biden de deal zelf als „een zege voor de Amerikaanse economie en bevolking”.  De president heeft als forens een persoonlijke band met het spoor. Toen hij na het overlijden van zijn vrouw en dochtertje bij een auto-ongeluk, in 1972, als weduwnaar met twee jonge zoons achterbleef, besloot hij voortaan elke dag te pendelen tussen Washington en zijn woonplaats Wilmington, in Delaware. Het leverde hem de bijnaam ‘Amtrak Joe’ op. In 2011 werd het station van Wilmington naar hem vernoemd. ||https://www.nrc.nl//nieuws/2022/09/15/vs-ontsnappen-aan-ontwrichtende-spoorstaking-a4142010
2022-09-16||Column | De droom van  een beetje compassie:  het is verspilde tijd||‘It takes a village to raise a child.’ Het is het mantra van de huidige generatie jonge ouders. Het is het geprevelde verlangen, of de verzuchting vol spijt. Konden we maar een derde ouder in huis  nemen of desnoods een commune oprichten waar we misschien veel naakt moeten zijn, maar waar er ook voor je gekookt wordt. Dan zou het allemaal stukken  draaglijker zijn, die combinatie van kinderen en werk.  Toen wij ons eerste kind kregen, hebben we vier naasten aangewezen als peetouders. Bij de tweede weer vier, en bij de derde ook. Nu zijn onze vrienden op, dus is ons gezin af, maar de keuze om je geliefden een taak te geven in het leven van je kinderen had veel te maken met de angst door het gezinsleven te vereenzamen. Terwijl we vrienden officieel vroegen om er voor onze kinderen te zijn als die het even niet meer met ons kunnen vinden, smeekten we ze eigenlijk om bij ons in de buurt te blijven. Ook als we afspraken afzeggen, omdat we onze ogen op vrijdagavond niet meer open kunnen houden. Ook als we te veel babyfoto’s sturen en te weinig praten over Oekraïne.  Inmiddels is ons leven verplaatst naar suburbia, ver van onze oude kring. Onze buurman groet nooit en heeft een schijterig klein, uitgeprint vlaggetje ondersteboven op zijn deur geplakt. De ouders met jonge kinderen in de straat vechten ondertussen wanhopig om de schaarse gastouders in de wijk, liefst natuurlijk die gepensioneerde dame met de warme schoot en de voorleesstem. In werkelijkheid mogen ze blij zijn als ze hun kinderen twee dagen per week kwijt kunnen op een crèche die twintig minuten fietsen van hun huis is. En de bso  kampt met een personeelstekort, waardoor het van tevoren niet te voorspellen is of een werkdag om kwart over drie al ten einde komt.   ’s Ochtends zie ik al die Urban Arrows van huis vertrekken, met gehaaste vaders en moeders erop die stuurs voor zich uit kijken. Ik hoor over ouderapps, waar de sfeer niet heel solidair, maar eerder vormelijk en competitief is. Ik lees hoe de kinderloze Sander Schimmelpenninck genadeloos inbeukt op luie moedertjes die parttime werken, terwijl een groot deel van die vrouwen meer verlangt van het leven, maar simpelweg moegestreden is door de conservatieve nationale moederschapscultuur en het gebrek aan fatsoenlijke, breed inzetbare en goedkope opvang.  Ik zie hoe rommelig ik soms zelf aan het werk ben, ondertussen de nooit aflatende stroom regelarijtjes organiserend, terwijl Willem daar geen last van heeft. Ik maak daar ruzie over met hem, en ik weet inmiddels niet meer of van generatie op generatie overgehevelde rollenpatronen, die zich in alle subtiliteit toch steeds weer manifesteren, in mijn huwelijk nog doorbroken kunnen worden.   De peetouders zien we inmiddels met mazzel zo een keer in de drie maanden.  It takes a village to raise a child, maar de nuclear family is tot een eenzaam bastion verworden, waar mensen, vooral moeders, offers blijven brengen, terwijl hun van alle kanten wordt ingewreven dat ze falen. En dat allemaal in tijden van omgekeerde vlaggetjes: een openbare uiting van wantrouwen en verwijdering. De droom van gemeenschapszin, een beetje compassie: het is verspilde tijd.   Dus dit is waar we staan: het kost de samenleving te vaak een vrouw om een kind op te voeden.  Sarah Sluimer schrijft elke week een column. Ze is de auteur van boeken, essays en toneelstukken.||https://www.nrc.nl//nieuws/2022/09/15/de-droom-van-een-beetje-compassie-het-is-verspilde-tijd-a4141866
2022-09-16||De mouse jiggler: voor als je wilt dóén alsof je werkt||Een mouse jiggler heb je al voor een tientje, zie ik vanachter mijn computer, al lopen de prijzen op tot zo’n 50 euro. Ik zoek verder. De mouse jiggler (een muiswiebelaar) is een namaakmuis, die doet alsof je actief bent achter de computer, ook als je dat niet bent. In die zin is het een schijnuitvinding: onder het mom van vooruitgang stelt hij ons beter in staat iets níet te doen in plaats van wel. Op veel Amerikaanse sites is hij al maanden uitverkocht. Waarom kopen miljoenen Amerikanen en (in mindere mate) Europeanen ineens mouse jigglers?  Twee onderzoeksjournalisten van The New York Times, Jodi Kantor en Arya Sundaram, beschreven onlangs in een onthutsend artikel hoe Carol Kraemer, een veelal thuis werkende werknemer van een softwarebedrijf, merkte dat haar salaris lager uitviel dan verwacht. Uiteindelijk kwam ze erachter hoe het zat: bedrijfssoftware had haar efficiëntie (lees: activiteit op het keybord) gepeild en op basis daarvan was de uitbetaling ‘gecorrigeerd’. Elke tien minuten werd een screenshot van haar gemaakt, van waar ze aan werkte, maar ook van haar gezicht, om te verifiëren of ze wel ingespannen aan de slag was. Het bedrijf betaalde alleen voor ‘actief bestede tijd’. Als Carol even naar de wc was, of haar rug strekte, ging dat dus van haar salaris af. Maar dat gebeurde óók als ze moeilijk te meten werk aan het doen was, zoals stukken van papier lezen of als mentor optreden voor collega’s.  „We hebben te maken met de grootste uitbreiding van werkgeversmacht in decennia”, concludeerde Kantor over hetzelfde onderwerp in de podcast The Daily van The New York Times.  . Maandenlang hadden Kantor en Sundaram met honderden werknemers, werkgevers en softwareontwikkelaars gesproken. „Het toverwoord: efficiëntie.” Die uitbreiding is onzichtbaar geweest: ze speelt zich af in computers, laptops en telefoons. Zoveel mogelijk data van werknemers worden verzameld, zonder dat ze het doorhebben. En op basis van deze data wordt ingeschaald hoe ‘hard’ de werknemers werken. Deze kwantitatieve benadering begon zo’n tien jaar geleden in callcenters, daarna volgden grote, digitale bedrijven als Amazon. De pandemie zorgde voor een versnelling en verbreding van de trend. Toen miljoenen mensen ineens vanuit huis werkten, werd het legitiem geacht voor werkgevers om hun werknemers te monitoren. Kantor en Sundaram concludeerden dat acht van de tien grootste werkgevers in de VS zogenaamde efficiëntiesoftware gebruiken, in alle lagen van het bedrijf.  Hoewel dit onderzoek geen betrekking heeft op Nederland, lijkt het me erg aannemelijk dat hier hetzelfde aan de gang is. Het is een logische vervolgstap voor elk bedrijf dat meer wil verdienen en minder wil uitgeven aan zijn werknemers. Kantor: „Vroeger keek jij naar de klok. Nu kijkt de klok naar jou.”  Grote kans dat we in de toekomst allemaal Carol worden, als we haar niet al zijn. Sinds ik het artikel las, kijk ik anders naar het oog op mijn computer: wie staart er naar mij? Ben ik wel efficiënt genoeg? Zou ik dit stuk sneller moeten schrijven?  Het is een thema dat in veel dystopische literatuur aan de orde komt: technologie die zo evolueert dat ze ons de verantwoordelijkheid ontneemt zelf over ons werk te waken. Zonder die verantwoordelijkheid zijn we tandwieltjes. Zo schept de mens machines, en scheppen de machines nog meer machines.  Maar het lot van tandwiel accepteren we nooit zomaar. We zoeken naar manieren om ons te onderscheiden van dingen of programma’s, om onze menselijkheid te bewaren. Daarom is er, voor de werknemers die zich willen verzetten zonder dat ze ontslag krijgen, de mouse jiggler. „Zonder dat de IT-afdeling van het bedrijf waar je voor werkt er ooit achter komt!”, schreeuwt de ene advertentie. „Spring nooit meer op geel op Teams! Live your best life!”, aldus een andere. Gaat het in het geval van de mouse jiggler om een natuurlijke, menselijke tegenreactie op een pervers systeem, of is dit simpelweg valsspelen? Zeker is dat in de tijdcapsule van 2022 de mouse jiggler niet mag ontbreken.  Na lang zoeken vind ik gelukkig nog een betaalbare mouse jiggler. Niemand hoeft dus te weten dat ik nu een kop koffie ga drinken, en dat de rest van mijn dag een ode zal zijn aan de inefficiëntie. ||https://www.nrc.nl//nieuws/2022/09/15/de-mouse-jiggler-a4141860
2022-09-16||Is een sportcompressiekous iets voor jou?||Ze heten steunkousen als je oma ze draagt en sportcompressiekousen als je ze draagt tijdens het hardlopen. De officiële benaming is: therapeutische elastische kous.  Van steunkousen is al heel lang bewezen dat ze onder andere helpen tegen spataderen en vochtophoping in de benen. Over de effecten van de kous voor sporters is  veel minder bekend. Toch schrijft sportarts en hoogleraar Military Medicine Wessel Zimmermann sportcompressiekousen regelmatig voor. „Veel sporters vinden het dragen ervan  plezierig”, zegt hij.  Daarbij zijn er al wel wat positieve bevindingen naar boven gekomen in studies.  Er is geen bewijs dat sportcompressiekousen blessures voorkomen, zegt hij. Wel geven sporters in onderzoeken aan dat de kousen een bevorderend effect hadden op het herstel van  onderbeenblessures. „Sommige studies wijzen verder uit dat ze – niet bij topsporters, maar wel bij recreanten – het prestatieverval verminderen. Basketballers  kunnen er  bijvoorbeeld niet hoger mee springen, maar worden wel minder snel moe.”  Ten slotte kunnen sportcompressiekousen de pijnklachten bij mensen met blessures als  achillespeesblessures en pijn op het scheenbeenbot, verminderen. „Er is  nog veel onderzoek nodig. Maar vaststaat dat veel sporters comfort ervaren als ze de kousen dragen.” Bij twijfel dus gewoon doen, adviseert hij. Maar: koop  wel goede van serieuze merken, zoals Herzog en Bauerfeind. Want goedkope kousen geven niet genoeg druk,  dan is het net of je een voetbalkous aanhebt.  Goede merken hebben veel  verschillende maten. Zimmermann: „Het is ontzettend belangrijk om   de juiste maat te laten aanmeten”, bij de sportarts of in de winkel. Een verkeerde maat kousen heeft geen effect of doet pijn.  Goede kousen hebben volgens Zimmermann drukklasse twee.      ||https://www.nrc.nl//nieuws/2022/09/15/is-een-sportcompressiekous-iets-voor-jou-a4141862
2022-09-16||Likeur in de yoghurt, een plakkerige combi||Zuivelhoeve en Boer’n yoghurt klinkt nogal authentiek. Althans, dat zal de bedoeling zijn geweest. Welke marketeer zou  dan bedacht hebben om er Licor 43 bij te doen? Of eigenlijk: om er een plaatje van die Spaanse likeur op te zetten, want in de ingrediëntenlijst vind je het, afgezien van  wat alcohol, niet terug.  Er zijn meer merken die het 1+1=3-principe hanteren. Denk aan Milka + Oreo, of Nescafé + Amaretto. Maar naast alle setjes in het schap is yoghurt met plakkerige gelei  toch een minder geslaagd huwelijk. Kijken hoelang het standhoudt. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/15/plakkerig-setje-a4141861
2022-09-16||Ze waren klaar met Engeland en begonnen een zelfvoorzienend bestaan aan de Ierse kust||De  cottage die Harriet en David Andrews  22 jaar geleden kochten, was een beetje  verwaarloosd. Er groeiden wilde aardappels in de wc-pot. Maar het uitzicht was adembenemend: het huis staat aan het einde van een ongeasfalteerde weg, op een kleine heuvel op de westpunt van Bere Island, in een baai aan de Ierse westkust. Vanaf het groene gras van de tuin kijk je uit over de Atlantische Oceaan. Ze waren bijna vijftig en hadden genoeg van hun bestaan in Engeland: hard werken aan de huizen en tuinen van klanten. David knapte oude huizen op, Harriet deed vervolgens de tuin. Ze verdienden goed maar hadden het altijd druk. Ze  wilden, voordat ze overspannen zouden raken, en toen de kinderen de deur uit gingen,  opnieuw beginnen, in de natuur. En dat gebeurde, in deze cottage.  David knapte die  op en breidde hem uit, Harriet legde een tuin aan. Ze blijven er, hebben ze besloten, tot aan hun   dood. De Engelse nationaliteit hebben ze inmiddels zelfs verruild voor de Ierse omdat ze het zo oneens zijn met de Brexit. Foto privébezit
 Inmiddels leven ze al twintig jaar als lokale ecologische pioniers. Alle stroom die ze gebruiken, wekken ze zelf op met zonnepanelen, een wind- en een watermolen.  Het is een uitzonderlijk zonnige week op Bere Island. De hittegolf die de rest van Europa overspoelt, heeft zelfs West-Ierland bereikt. Voordeel: Harriet en David Andrews slaan heel  veel energie op via de zonnepanelen. Nadeel: de planten en het gras staan droog. Ierland is nog altijd natter dan de rest van Europa, maar zelfs hier hopen ze nu op een regenbui. Zelfvoorzienend worden ging niet vanzelf, vertelt Harriet in haar weelderige tuin. Er groeien tomaten, tien soorten sla, aardappels, courgettes, chili’s, rucola, pompoenen, spruiten, sperziebonen, tuinbonen, rabarber, aardbeien en allerlei soorten kruiden. Tot vijf jaar geleden waren ze  niet verbonden met ‘the grid’, het Ierse elektriciteitsnet. Ze haalden hun stroom met name van drie zonnepanelen en een windmolen. „De stroom viel regelmatig uit, we werden er soms gék van. Als je een was wilde draaien, moest je eerst wachten tot er een storm was geweest met genoeg wind om de windmolen te laten draaien. Maar weer niet te véél wind, want dan viel de molen om. De stormen zijn hier soms heel woest.” In 2017 hadden ze genoeg van  de haperende stroomvoorziening en lieten  zich alsnog aansluiten op het net. Maar kort daarna besloten ze toch te investeren in extra zonnepanelen én een watermolen. Een paar mannen hielpen een hoger gelegen reservoir te graven zodat er water naar die molen stroomt. Ze genereren nu zo veel energie dat ze kunnen terugleveren aan het elektriciteitsbedrijf. „De regering heeft aangekondigd dat mensen geld zullen krijgen voor zelf-gegenereerde stroom. We hebben nog geen cent gehad, maar alles duurt hier wat langer dan in Engeland.”  Foto privébezit Inmiddels laden ze hun elektrische busje zelfs op via eigen zonnepanelen. Ze kunnen er 130 kilometer mee rijden. Elektrische laadpalen zijn zo schaars op de Beara Peninsula, waar Bere Island bij hoort, dat ze goed moeten plannen waar en wanneer ze weer kunnen laden. Maar het is wel goedkoop: Harriet en David rijden voor 8 euro naar de stad Cork, 110 kilometer verderop. Benzineauto’s kost die afstand 90 euro. Leven op Bere Island is een avontuur op zichzelf. Er wonen nog maar 168 mensen; twintig  jaar geleden waren dat er nog 220 en in 1840 zelfs wel 2.000 vissers, boeren en hun gezinnen. Maar de grote hongersnood van 1847 verdreef inwoners, van heel Ierland, naar de Verenigde Staten  en Engeland. Een miljoen Ieren gingen voortijdig dood. Op het eiland herinneren tientallen vervallen cottages aan de inwoners van voorbije tijden. Er groeien nu bomen en struiken tussen de stenen. Om van het eiland af te komen, moet je met de pont oversteken die om de twee uur vaart (in de zomer iets vaker). Er is een handvol bed and breakfasts die in de zomer best veel toeristen ontvangen – Ieren en enkele Amerikanen die hun Ierse roots zoeken. Er is een kleine jachthaven. De meeste bezoekers komen hier een dag om te wandelen, vanaf het vaste land.  Er zijn twee pubs, één winkeltje, een kerk en een basisschool met een stuk of 14 leerlingen. Voor de middelbare school reizen eilandkinderen elke dag met de pont naar het vaste land. In de zomermaanden zijn  er twee restaurants open.  In de winter is het een stil, donker eiland. Regen houdt soms wekenlang aan. De  pubs en de winkel  zijn dan wel open maar veel reuring is er niet, vertelt Harriet. Sinds een jaar hebben de groenten en fruit uit hun tuin het officiële label ‘organic’, van de Irish Organic Association. Andrews: „We werkten altijd al organic – zonder bijvoorbeeld bestrijdingsmiddelen of kunstmest – maar om dat keurmerk te krijgen, kostte twee jaar tijd. Ze zijn waanzinnig streng.” Harriet moet van elk gewas opschrijven wat ze er allemaal mee heeft gedaan. Vanaf het zaaien tot de oogst. Jaarlijks komt iemand van de Organic Association controleren of de informatie klopt. Ze toont een reusachtige aardappel uit de tuin: hij weegt 600 gram. Infographic NRC Haar groenten en fruit verkocht ze eerst op de wekelijkse markt in het dichtstbijzijnde stadje op het vaste land, Castletownbere. Dat is één overtocht met de pont van ongeveer een kwartier. Maar door de coronacrisis raakte die markt in het slop. Nu verkoopt ze aan de supermarkt in Castletownbere, en dat loopt goed. „Ik heb sinds mei vierhonderd  zakken met organische sla verkocht. Mensen zijn verbijsterd door de sterke smaak van mijn rucola. Dat smaakt inderdaad veel beter dan rucola die in industriële hoeveelheden is verbouwd.” Een andere vaste afnemer is de biologische supermarkt Organico in Bantry,  ongeveer 60 kilometer verderop. Ze spelen ongeveer quitte met de biologische  handel, vertelt Harriet. Het is dan ook meer een ideaal dan een businessmodel. Ze hebben ook nog zeven Dexter koeien. Mooie, kleine, donkere koeien, waarvan het vlees veel opbrengt bij dure restaurants. Ze hadden er meer; aanvankelijk fokten ze die, met een stier die ze deelden met andere boeren op het eiland. „Maar we konden het na een paar jaar niet meer aanzien dat ze werden gefokt voor de slacht. Ze zijn zó lief.” Bovendien luisteren koeien niet, ervoer David. Wat hij ook deed, ze gehoorzaamden nooit. „Op een dag probeerde hij ze weer in zijn busje te krijgen omdat ze verplaatst moesten worden. Hij kreeg een keiharde trap in zijn buik. Toen besloten we: hier stoppen we mee.” De koeien die ze nog wel hebben, zijn er alleen om het gras van de weilanden kort te houden.||https://www.nrc.nl//nieuws/2022/09/15/pionieren-aan-de-kust-a4141854
2022-09-16||Moegebeukt na dreigementen houdt omstreden maar geliefde Arabische rockband ermee op||Op 22 september 2017 geeft de Libanese indie-rockband Mashrou’ Leila in Cairo zijn grootste optreden ooit. Zo’n 35.000 uitzinnige fans komen af op het concert in de ziel van de Arabische wereld, zoals Egypte wordt genoemd. „Voor zovelen optreden (...) was een mijlpaal voor ons en een bewijs van de honger naar verandering”, memoreerde violist Haig Papazian jaren later in The New York Times.  De euforie blijkt van korte duur. In de dagen erna arresteren de Egyptische autoriteiten in ieder geval zeven concertbezoekers. De aanklacht? Zwaaien met de regenboogvlag. Een van de arrestanten, Sarah Hegazi, vlucht na haar vrijlating naar Canada. Geplaagd door trauma pleegt ze in de zomer van 2020 zelfmoord.  Het concert in Cairo blijkt het begin van het einde van Mashrou’ Leila. Twee jaar later wordt de band in eigen land geweerd van het illustere Byblos muziekfestival, sindsdien is er geen nieuwe muziek meer uitgekomen. Zondag maakte leadzanger en tekstschrijver Hamed Sinno bekend dat „het project” niet meer samenkomt. De aankondiging komt met enige vertraging, omdat muziekartiesten de afgelopen twee jaar nauwelijks tot niet hebben kunnen optreden door wereldwijde coronamaatregelen. Jarenlang gesteggel over optredens in Egypte, Jordanië en Libanon heeft de individuele bandleden gedesillusioneerd achtergelaten.  „Ik besloot dat het genoeg was”, aldus Sinno in de podcast Sarde After Dinner. „Ik voelde ook dat elk lid van de band aan een enorme hoeveelheid stress leed. En dit is geen normaal leven als 100.000 mensen je op Facebook vertellen dat je moet sterven.”   Fans reageren vol ongeloof op het nieuws. Voor sommigen van hen voelt de onthulling als het ‘9/11 van queer Arabieren’. Mashrou’ Leila heeft zich in  muziek en boodschap altijd hardgemaakt voor de emancipatie van gemarginaliseerde groepen zoals de LHBTQIA+-gemeenschap. Uit de reacties valt op te maken dat het besluit onbedoeld een overwinning voor homofoben betekent. Met het wegvallen van de band vrezen fans het uitblijven van een prominente kritische stem voor sociale en politieke verandering in de Arabische wereld, waar de meeste regimes drijven op conservatisme.    Fans zijn vooral vol dankbaarheid en begrip. Dankbaarheid voor „het makkelijker maken van mijn leven”, zoals fan Ghassaq Al Khazraiy op YouTube schrijft, en het veranderen van de Arabische popindustrie. Begrip is er vooral voor het feit dat de bandleden een streep trekken en voor hun mentale gezondheid kiezen.   Libanese autoriteiten, zoals het ministerie van Cultuur, hebben vooralsnog niet gereageerd op het uiteenvallen van de invloedrijke groep.  De populairste alternatieve rockband van het Midden-Oosten werd begin 2008 opgericht door zeven studenten aan de American University of Beiroet, allen op zoek naar een uitlaatklep voor hun stress. Stress van het studeren, maar ook van de instabiele politieke situatie in Libanon. De band bestond de afgelopen jaren uit vier leden: Hamed Sinno (zang), Haig Papazian (viool), Carl Gerges (drums) en Firas Abou Fakher (gitaar en keyboard).    De naam die ze voor hun band kozen lijkt te verwijzen naar hun nachtelijke jamsessies, al weet niemand precies wat de muzikanten er echt mee bedoelen. Is het nou Leila’s Project of Een nachtelijk project? Die dubbelzinnigheid is een voorbode van wat de band in zijn muziek zal doen: spelen met de dubbele betekenis van Arabische woorden. Mashrou’ Leila verwerft regionale naamsbekendheid tijdens de Arabische Lente (2010-2012) dankzij teksten over  jonge mannen die bij controleposten worden lastiggevallen door verveelde soldaten, en de sociale druk om binnen de eigen sekte te trouwen. Thema’s die voor jongeren in landen als Tunesië, Egypte en Jordanië maar al te herkenbaar zijn.  Maar de afgelopen veertien jaar bleef hun bekendheid niet tot de Arabische regio beperkt. Ze hebben ook fans in Europa en Noord-Amerika, waar ze meerdere keren hebben getoerd – in Nederland trad de band voor het laatst in maart 2019 op, in Paradiso.  Hun werk is een samenspel van traditionele oosterse en westerse muziekinvloeden. Dit is het beste te horen op hun vierde studio-album Ibn El Leil (2015), waar de nachtclub als hoofdpodium voor politiek en filosofisch debat fungeert. De club, zo redeneert de openlijk homoseksuele Sinno, is bij uitstek de plek waar vele meters zijn gemaakt op het gebied van homorechten en gendergelijkheid.   In zijn teksten bespreekt hij vanaf het begin thema’s als homofobie en vrouwenhaat. Zo komen in de ballad Shim El Yasmine (2009) het persoonlijke en politieke samen: een eerste jeugdliefde wordt bezongen, terwijl middels het lang rekken van klinkers het nummer ook iets heeft van een klaagzang over homofobie. De videoclip van Roman (2018) is volgens de band een ode aan de veelzijdigheid van het Arabische feminisme. Het doel? „Het dominante wereldwijde verhaal van hypergeseculariseerd [wit] feminisme te verstoren, dat zich steeds meer positioneert als onverenigbaar met de islam en de Arabische wereld”.   Muziek als katalysator van sociale en politieke verandering. Het is de nachtmerrie van cynische politieke en religieuze leiders in het conservatieve Midden-Oosten, zowel vanuit islamitische als christelijke hoek. Zo werd Mashrou’ Leila twee keer geweerd uit Jordanië, omdat „sommige nummers van de band teksten bevatten die niet stroken met de aard van de Jordaanse samenleving”. In Egypte mogen ze sinds het concert in 2017 niet meer komen.  Hun tienjarig jubileumoptreden werd in 2019 door de organisatie van het beroemde muziekfestival in de Libanese stad Byblos geannuleerd uit vrees voor „bloedvergieten” en de wens om „veiligheid en stabiliteit te handhaven”. Het besluit was het directe resultaat van een christelijke haatcampagne, die culmineerde in het verhoren van de bandleden op het kantoor van de staatsveiligheidsdienst. Maar de roep om censuur komt niet alleen vanuit de Arabische regio, zo vertelde de uitgesproken Papazian eens aan een journalist van The New Yorker. Uit vrees voor slechte verkoopcijfers zou hen door internationale platenlabels zijn gevraagd of ze „de homo-dingen misschien kunnen afzwakken”. Dat verzoek hebben de eigenzinnige mannen niet ter harte genomen.  De haatcampagne rond hun optreden in Byblos maakt dat Sinno en Papazian in de Verenigde Staten ‘in ballingschap’ leven, al schreef laatstgenoemde in juni dat zijn band „onwrikbaar is gebleven in zijn steun voor homorechten en kritiek op de Libanese samenleving en politiek”. Zij snappen immers dat de onrechtvaardigheden die ze hebben ervaren „verbleken bij wat de lokale regimes regelmatig hun eigen burgers aandoen”.  Vervreemding loopt als een rode draad door de geschiedenis van Mashrou’ Leila en een belangrijk deel van zijn fans. De Egyptische Hegazi, die zich van het leven beroofde, raakte dubbel vervreemd. Ze liet de Egyptische samenleving achter zich na haar arrestatie en de daarmee gepaarde martelingen. In Canada kwam ze erachter dat je ook enorm kan verlangen naar het land dat haar heeft verjaagd.  Dat dubbele trauma deelt ze met de mannen van Mashrou’ Leila, die verlangen naar een toekomst waar iedereen „onbeschaamd en vreugdevol” kan zijn wie ze zijn. Van Beiroet tot Damascus, Amman tot Caïro, Tunis tot Riyadh, Jeruzalem tot Bagdad.  
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/09/15/moegebeukt-na-dreigementen-houdt-omstreden-maar-geliefde-arabische-rockband-ermee-op-a4142005
2022-09-16||Staat wil ‘geen valse verwachtingen wekken' over einde opvangcrisis||‘Heeft het COA enig idee waar ze die kinderen vannacht laten slapen?”, vraagt de kortgedingrechter aan de landsadvocaat. In de rechtbank in Den Haag is net duidelijk geworden dat afgelopen nacht   weer vijf keer zoveel alleenstaande kinderen in het aanmeldcentrum in Ter Apel verbleven  als de bedoeling is. En dat zich, volgens de prognoses, in de loop van de dag  nog zeker vijftien nieuwe  kinderen zich er zullen aanmelden.  „Uhm. In een gewone situatie...”, begint de landsadvocaat. De rechter onderbreekt haar.  „Vannacht”, benadrukt ze streng. „Dat zal ik even navragen.” Met een kort geding tegen de staat en het Centraal Orgaan opvang Asielzoekers (COA) wil stichting Vluchtelingenwerk donderdag in de Haagse rechtbank een betere opvang voor alle  asielzoekers afdwingen. Volgens Vluchtelingenwerk voldoet de asielopvang al meer dan een jaar niet aan de wettelijke eisen en zakt de kwaliteit „onder de humanitaire ondergrens”. Volgens de stichting is er geen sprake van overmacht, maar van „een bestuurlijke crisis”. Vluchtelingenwerk vindt dat de staat er nog niet alles aan heeft gedaan om de omstandigheden te verbeteren en dat er een „rechterlijke stok achter de deur” nodig is, een deadline waarop de opvang in orde moet zijn. Een dag voor de zitting heeft de stichting   nog een aanvulling  ingediend over alleenstaande minderjarigen in Ter Apel, die „dient ter verbetering van de schrijnende” omstandigheden. De problemen in de asielopvang begonnen al in september vorig jaar, zegt een van de twee advocaten van Vluchtelingenwerk, Tom de Boer van kantoor Prakken d’Oliveira. Sinds dat moment zitten asielzoekerscentra vol en moet het COA andere opvangmogelijkheden zoeken: „COA is sindsdien van 0 naar 72 noodopvanglocaties gegaan.” Hoeveel crisisnoodopvanglocaties  er zijn, is volgens hem niet bekend. Deze opvanglocaties worden gerund door gemeenten. In noodopvanglocaties – vaak tentenkampen, hallen, gymzalen – zou het soms maandenlang ontbreken aan „de meest basale voorwaarden”, zoals fatsoenlijk eten, een bed, schoon sanitair en privacy. Voor kinderen ontbreken op sommige locaties speelplekken  en onderwijs.  Bijna achttienduizend mensen verblijven nu in de noodopvang. Daar zitten volgens vluchtelingenwerk ook zwangere en zwakkere mensen tussen. Dat zou volgens de stichting niet mogen; zij moeten eruit gefilterd worden bij de medische controle. Maar volgens Vluchtelingenwerk worden die controles niet altijd meer uitgevoerd. Ook verblijven er inmiddels 3.000 kinderen op deze locaties. „Heeft u gegevens hoe lang die mensen daar verblijven?”, wil de rechter van de landsadvocaat weten. „Ik begrijp dat het hoogst individueel is”, zegt de advocaat.  „Van Vluchtelingenwerk begrijp ik maanden. Is dat juist?”  „Dat kan op dit moment voorkomen.” Door de opvang van Oekraïense vluchtelingen beter en sneller te regelen dan die van asielzoekers, zou de overheid zich volgens Vluchtelingenwerk bovendien schuldig maken aan ongelijke behandeling. Voor Oekraïners werd staatsnoodrecht afgekondigd, waardoor er snel genoeg opvangplekken geregeld konden worden, stelt de advocaat. Voor mensen die uit andere landen zijn gevlucht, geldt dat noodrecht niet. „De 62.000 plekken gerealiseerd voor Oekraïne kunnen niet worden opgeëist voor andere asielzoekers”, zegt de advocaat van Vluchtelingenwerk. „Ook niet als ze leegstaan.” Hij verwijst naar de nacht van 8 september toen er driehonderd asielzoekers voor de poorten van het aanmeldcentrum in Ter Apel moesten slapen, terwijl de staatssecretaris dezelfde dag in de Kamer zei dat er nog 2.122 plekken voor Oekraïners vrij waren. „De prioriteit ligt bij een dak boven het hoofd”, zegt de landsadvocaat. En ja, op sommige plekken waren er  „opstartproblemen”, zoals „te weinig sanitair”. Maar, zegt ze: gaandeweg ontstaat er een vaste groep medewerkers, die er alles aan doet om „vanuit het absolute minimumniveau” het „net wat minder onaangenaam”  te maken. Volgens de landsadvocaat wordt de staat „verweten”  dat geen datum  wordt genoemd waarop problemen opgelost zijn. Maar zo’n datum zou „simpelweg valse verwachtingen wekken”. De staat en het COA hebben volgens haar „niet volledig in eigen hand” wanneer de problemen zijn opgelost: voor de opvang van asielzoekers zijn zij afhankelijk van het vrijwillig meewerken van gemeenten. Dwang is volgens haar „geen panacee”. „Dwang betekent dat het lokale bestuur wordt gepasseerd.” De staat is „ervan overtuigd” dat het asielakkoord van 26 augustus „de doorbraak kan betekenen”, aldus de advocaat. Na het akkoord werden afgelopen weken  onder meer nieuwe locaties geopend, zodat asielzoekers niet meer gedwongen voor de poorten van Ter Apel hoefden te slapen. Vluchtelingenwerk denkt daar anders over. „Zelfs als de kwantiteit van de opvang voldoende zal zijn, zal alsnog de vereiste kwaliteit ontbreken.”    Daarmee blijven de staat en het COA volgens Vluchtelingenwerk „handelen in strijd met de wet”. „U had nog een vraag voor me openstaan”, zegt de landsadvocaat tegen het einde van de zitting. Hoewel in Ter Apel  plek is voor 55 alleenstaande jongeren, „kan er qua bedden worden uitgebreid naar 150”. De andere  kinderen zullen „dus naar noodopvanglocaties worden gebracht”. De rechter doet op zijn vroegst 6 oktober uitspraak.||https://www.nrc.nl//nieuws/2022/09/15/vluchtelingenopvang-is-geen-overmacht-maar-een-bestuurlijke-crisis-a4142004
2022-09-16||Voorstelling ‘TWO.’ van Lisa Verbelen is het mooist in de duetten||‘Open your mouth / I want to / serve you / the biggest lasagna of words / you’ve ever eaten / or heard.’  De mission statement die maker/performer Lisa Verbelen aan het begin van haar nieuwe voorstelling maakt laat niets aan de verbeelding over: in wat volgt zal ze een veelheid aan gedachten, overpeinzingen en fantasieën over het publiek uitstorten. In een combinatie van zingzeggen en meer melodieuze passages neemt ze het publiek mee op reis langs thema’s als eenzaamheid, verbinding, liefde en verliefdheid, (gender)fluïditeit, de schoonheid van onzekerheid en de zoektocht naar een levenskompas.  De derde ‘solovoorstelling’ die Verbelen onder de vleugels van theatercollectief BOG. maakt is nog meer een concert dan eerdere delen ONE. (2015) en ALL. (2019). Bovendien is TWO. is not a solo, zoals de titel al zegt, geen solo: Verbelen sloeg de handen ineen met jazzmuzikant Hendrik Lasure, die de laatste jaren hoge ogen gooide met zijn duo @SCHNTZL en zijn ensemble Warm Bad. Zijn composities, die onder andere doen denken aan de synthpop van het begin van de jaren tachtig, bieden een stevige bodem voor de teksten die Verbelen en Lasure samen schreven. Vanwege de ritmische, weinig melodieuze verteltoon die Verbelen hanteert komt er veel nadruk op die teksten te liggen. Die kunnen dat niet altijd dragen. Ondanks enkele goede vondsten (‘stop dating like a capitalist / it’s like searching / in the supermarket for someone / with the exact same grocery list’) missen veel van de passages scherpte en blijven ze te veel bij banale inzichten of oppervlakkige overdenkingen hangen. Ze zijn bovendien vaak geformuleerd in een wat stuntelig Engels (‘people meet people / until the very last part’), met weinig opzienbarende beeldspraak (‘I feel like a puppy in a puppy nest / I’m living from rest to rest’). Het helpt niet dat Verbelen op de première nog niet het benodigde ritmegevoel had om de interessante rijmschema’s tot hun recht te laten komen, waardoor het in snellere passages meer een brij dan een lasagne wordt. Zodra Verbelen en Lasure echter samen beginnen te zingen stijgt de voorstelling boven zichzelf uit. De melodielijnen van de twee makers dansen ontroerend om elkaar heen waardoor de muzikale choreografie en de poging om nader tot elkaar te komen belangrijker worden dan de betekenis van de woorden. Zo is TWO. is not a solo het mooist op de momenten waarop het écht een duet wordt.  Theater TWO. is not a solo van Lisa Verbelen & Hendrik Lasure. BOG. / Het Zuidelijk Toneel. Gezien: 14/9, De Brakke Grond Amsterdam. Tournee t/m 8/11. Info: bogcollectie.com. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/15/voorstelling-two-van-lisa-verbelen-is-het-mooist-in-de-duetten-2-a4142003
2022-09-16||Aan de slag met c-bloemen||De courgette is een vrijgevige plant. Wie er weleens eentje in de tuin heeft gehad, weet hoe je dan bij wijze van spreken de hele zomer geen boodschappen hoeft te doen. Ik herinner me de tijd waarin mijn schoonouders een volkstuin hadden en wij wekelijks een stuk of vier courgettes mee naar huis kregen. En als we dan zo tegen september geen courgette meer konden zien, dan deden die planten er nog een schepje bovenop en kregen we op vrijdag samen met ons kind en de luiertas – opa en oma pasten elke week een dagje op – niet vier maar wel acht exemplaren mee. Ze zeggen dat schaarste creatief maakt, maar vlak overvloed niet uit. Ik bakte ze, ik grilde ze, ik kookte courgettesoep. Ik maakte courgettequiches, courgettegratins en frittata’s van courgette met Parmezaanse kaas en peterselie, of met munt en geitenkaas. Ik vulde courgettes met lamsgehakt, of met tonijn of broodkruim en noten. Er kwam zelfs een zoete courgettecake op mijn programma. En als  beloning voor het braaf opeten van al die groene jongens waren er af en toe courgettebloemen. Daar maakte ik ook wel frittata’s mee en ik roerde ze door risotto. Maar meestal vulde ik ze met een stukje mozzarella en een ansjovisje, haalde ze door een beslag van bloem, bakpoeder, zout en bruiswater en frituurde ze krokant.  Het grappige is dat ik de meeste van deze gerechten nog steeds maak. Mijn courgettesoep is door de jaren heen niet wezenlijk veranderd. Er gaat geen zomer voorbij zonder die cake (waaraan geraspte courgette een heerlijk vochtig, mals karakter geeft) en courgettebloemen vul en frituur ik nog vaak op dezelfde manier. Als ik er al mijn hand op weet te leggen tenminste, want het landje van mijn schoonouders wordt allang door andere handen bewerkt. Vorige zomer had ik zelf een tijdelijk moestuintje, maar dit jaar ben ik voor de aanvoer weer net als de meeste stervelingen afhankelijk van welwillende vrienden-met-moestuin. Heeft u een van Jannekes gerechten uitgeprobeerd en wilt u vertellen hoe dat ging en het resultaat laten zien? Stuur een foto met tekst (maximaal 200 woorden) naar janneke@nrc.nl Bof ik even met buurtgenoot G, die zijn halve achtertuin vol heeft staan met courgettes. Op de andere helft verbouwt hij allerhande interessante bonen trouwens, maar laten we niet  afdwalen. „Wil je nog c-bloemen?”,  appte hij deze zomer weer een aantal keer. U begrijpt, bij het lezen van zo’n appje laat ik alles uit mijn handen vallen en stap stante pede op mijn fiets. „Ik heb ze nu zo vaak gefrituurd. Ik heb er omeletten mee gemaakt en risotto”, verzuchtte G terwijl hij de delicate oranjegele bloemen behoedzaam voor me in een bakje vlijde. „Weet jij nou niks anders om ermee te doen?”  Goeie vraag. Nee, ik wist er zo gauw even niks anders mee te doen. Maar misschien was het tijd om mijn repertoire eens uit te breiden. Thuisgekomen besloot ik dat de helft van de bloemen in de frituur mocht en dat ik met de andere helft zou gaan freestylen. G had me behalve de blommen ook een paar kleine courgettetjes meegegeven. In de koelkast vond ik nog een bundel groene asperges, allerhande groene kruiden en kijk eens aan, een bol burrata. Op een schaal op het aanrecht prijkte een pracht van een gele courgette, eigenlijk bedoeld voor een ander gerecht, maar bereidwillig genoeg om mee te werken. Die avond appte ik mijn c-bloemendealer een saladepic. Ik was uit mijn culinaire comfortzone gestapt en om eerlijk te zijn best trots op het resultaat. Al weten we natuurlijk pas over een jaar of twintig of mijn nieuwste courgettecreatie de tand des tijds zal hebben doorstaan.  Voor deze salade schaafde ik courgettes en asperges op een mandoline, maar het lukt ook met een kaasschaaf. Probeer de groenten vooral niet helemaal op te schaven, want daarmee kunt u uzelf lelijk in de vingers snijden. Ik ben er bij de hoeveelheden vanuit gegaan dat u tot ongeveer halverwege komt. De overgebleven halve asperges en courgettes kunt de volgende dag bijvoorbeeld roerbakken onder toevoeging van een teentje knof en wat verse rozemarijn.  De salade vormt een lunch voor 4 personen of, met brood erbij (wij hadden zuurdesemstokbrood), een licht diner. Als voorgerecht kun je er wel met z’n zessen van eten. Wie niet aan courgettebloemen kan komen, mag ze ook best weglaten, hoor. Het mag in elk geval geen reden zijn om deze salade niet te maken. Of misschien weet u wel de hand te leggen op een paar Oostindischekersbloemen, die zijn er ook nog volop.  Dressing: ½ grote gekonfijte citroen of 1 kleintje (u heeft 50 g schil nodig);
	sap van ½ - 1 (verse) citroen;
	een handje bladpeterselie (ongeveer 15 g);
	8 blaadjes verse munt;
	2 gezouten ansjovisfilets (of, voor vega’s, 1 tl miso);
	100 ml olijfolie Verder: 2 courgettes of meerdere kleintjes (u houdt de helft over);
	1 bos groene asperges, geschaafd (u houdt de helft over);
	6 courgettebloemen;
	3 el pijnboompitten;
	een flinke scheut olijfolie;
	2 el kappertjes;
	2 bollen burrata;
	kleine muntblaadjes om te garneren Maak eerst de dressing. Verwijder het vruchtvlees van de gekonfijte citroen. Snijd de schil in grove stukken. Doe ze in de mengkom van de blender en voeg de peterselie, 8 muntblaadjes, de ansjovisfilets of miso, het sap van een halve citroen en een royale hoeveelheid versgemalen peper toe. Pureer alles grof en schenk er vervolgens geleidelijk, terwijl het mesje draait, de olijfolie bij, zodat een gebonden dressing ontstaat. Proef en maak zo nodig verder op smaak met citroensap of peper. U kunt ook alles in een hoge mengbeker pureren met de staafmixer. Schaaf de courgettes met behulp van een mandoline of kaasschaaf in dunne plakjes. Doe dit tot ongeveer de helft, om uw vingers te sparen. De rest bewaart u voor een ander gerecht. Doe hetzelfde met de groene asperges. Halveer de courgettebloemen en verwijder de gele stampers. Heel grote bloemen kunt u in kwarten snijden. Rooster de pijnboompitten in een koekenpan op laag vuur tot ze goudbruin zijn. Verhit een goeie scheut olijfolie in een klein pannetje. Dep de kappertjes goed droog en voeg ze toe aan de olie. Laat ze in ongeveer een minuut krokant bakken, schep ze uit de olie en laat uitlekken op keukenpapier.  Doe de geschaafde courgette en asperges in een grote kom en hussel er het grootste deel van de dressing door. Leg de bollen burrata op een grote schaal en verdeel daar de salade omheen. Verdeel de courgettebloemen erover en leg er hier een daar ook een klein muntblaadjes tussen. Sprenkel nog wat van de dressing over het geheel en bestrooi tot slot met pijnboompitten en kappertjes.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/15/c-bloemen-a4141858
2022-09-16||Tennisser Roger Federer kondigt afscheid aan||De Zwitserse toptennisser Roger Federer heeft donderdag aangekondigd te zullen stoppen met de sport. Dat heeft hij op zijn socialemedia-accounts bekendgemaakt. De Laver Cup in Londen van volgende week zal zijn laatste ATP-toernooi zijn. Federer schrijft in een bericht dat hij de afgelopen drie jaar blessures en operaties heeft gehad. „Ik heb hard gewerkt om terug te keren naar volledige competitieve vorm. Maar ik ken ook de capaciteiten en limieten van mijn lichaam.” De tennisser is 41 jaar oud en schrijft in 24 jaar aan meer dan 1.500 wedstrijden hebben deelgenomen. „Nu moet ik erkennen wanneer het tijd is om mijn competitieve carrière te beëindigen.” De veelvoudige grandslamwinnaar zegt het tennissen in de toekomst niet helemaal op te geven, alleen zal hij niet meer in grandslams of op de tour spelen. Federer stond lange tijd bovenaan de wereldranglijst. Vanwege een gebrek aan competitiewedstrijden staat Federer sinds juli, voor het eerst in 25 jaar, niet meer op de ranglijst. Hij behoort tot de beste tennissers aller tijden en won twintig grandslamtitels – de Serviër Novak Djokovic won er één meer en de Spaanse recordhouder Rafael Nadal twee. ||https://www.nrc.nl//nieuws/2022/09/15/tennisser-roger-federer-kondigt-afscheid-aan-a4142002
2022-09-16||‘Zou het de smaaktest doorstaan?’||Aanleiding was het bezoek van schoonzus Natalja uit Engeland. Haar Oekraïense familie verblijft na een  vlucht via Moldavië en Roemenië in Nederland. Een visum voor Engeland blijft uit in afwachting van een paspoort. Dat hebben ze nooit nodig gehad in hun dorp.  Het is tijd om iets te doen. We spreken elkaars taal niet, maar kaascake begrijpen we allemaal. De bloem verving ik door amandelmeel (wordt niet elk baksel daar lekkerder van?) zodat mijn glutenvrije zus kan mee eten. Geen ricotta te vinden in de supermarkt, dus dat werd hüttenkäse. Huisgemaakte kersenjam en  verse aardbeien vervingen voor het gemak de rabarber-aardbeienmoes. Aangezien de vlucht uit Londen van Natalja plots geannuleerd werd, moest de zapinkanka de vriezer in om daar weken later weer uit  te komen. Zou het de smaaktest van de  Oe-kraïense gasten doorstaan? Jazeker! We proostten met een glas prosecco. De zachte vanillecake met de stevigheid van griesmeel smaakt naar lang geleden, voor mij ook. Heeft u een van Jannekes gerechten uitgeprobeerd en wilt u vertellen hoe dat ging en het resultaat laten zien? Stuur een foto met tekst (maximaal 200 woorden) naar janneke@nrc.nl||https://www.nrc.nl//nieuws/2022/09/15/zou-het-de-smaaktest-doorstaan-a4141857
2022-09-16||Ze heeft goede ideeën, de chef bij Sal do Mar, maar is nog wat te voorzichtig||Niet te missen middelpunt van de stad Rhenen is de Cunerakerk met haar indrukwekkende toren, vernoemd naar de Britse Cunera. Zij vergezelde in de vierde eeuw samen met liefst elfduizend andere maagdelijke hofdames de Bretonse prinses Ursula, vermaard om haar schoon- en kuisheid, op bedevaart naar Rome. Op de terugweg werden ze door de Hunnen aangevallen in Keulen, maar Cunera wist aan de slachting te ontsnappen en zocht haar heil in Rhenen, waar ze later alsnog vermoord werd en na haar dood enkele wonderen verrichtte, want zo ging dat vroeger.  Schuin tegenover de kerk bevindt zich restaurant Sal do Mar van de jonge chef-kok Zoë Jonker en haar man, tevens gastheer, Ralph Jonker. Op het bord komt de kerktoren terug, maar ik ga te snel. Zoë Jonker werd eerder dit jaar samen met wat andere jonge chefs door Gault & Millau uitgeroepen tot ‘ontdekking van het jaar’. Nu heeft Gault & Millau een waslijst aan categorieën die allemaal neerkomen op ‘jonge chef’, maar laten we daar niet moeilijk over doen. Als er ergens een vrouw de scepter zwaait  in dit door mannen gedomineerde vak, ben ik altijd geïnteresseerd.  Sal do Mar,  Rhenen Prijs: 214,80 euro voor 2 personen 

●●●●●
 Het restaurant is nog maar net open na hun zomervakantie en het is rustig als wij voor de lunch aankomen. Eén tafel is bezet, en als dat gezelschap vervolgens weg is, hebben we het restaurant en de supersympathieke jonge gastvrouw helemaal voor onszelf.  Meteen als we zitten, krijgen we een cracker met crème van pompoen en vadouvan en gepofte pompoenpitten. Daarna volgt een merengue van rood fruit met daarop een gelei van gekookte rode biet, balsamico en ingelegde sjalot. Fris, zoetig en met een licht zuurtje in de nasmaak.   We krijgen daarna nog een drietal hapjes, of in hun woorden: ‘mondvermaakjes’. Ik hou van keukens die gul zijn met amuses. We krijgen gerookte makreel met avocado, ponzu, appel en ingelegde radijs. Lekker, maar ondanks dat het samengesteld is uit allemaal ingrediënten met een uitgesproken smaak, is het resultaat wat vlak en flets.  Anders is dat bij de tweede amuse, een verrassend chocolaatje met truffel dat een klein bittertje heeft en niet zou misstaan als friandise. De derde amuse is een pani puri (een gefrituurd krokantje van deeg uit India) met vegetarische rendang van paddestoelen. Goed bedacht, die rendang, maar te subtiel gekruid. De charme van rendang is nou juist dat iedere hap voelt als een warme, kruidige omhelzing.  Het wordt al snel duidelijk dat deze chef goede ideeën heeft en ook is ze niet bang om zich door internationale keukens te laten inspireren. Tegelijk is ze te voorzichtig met de condimenten en juist die tillen gerechten naar een hoger niveau. Neem de eerste gang, een smakelijke tartaar van zeebaars met coeur de boeuf-tomaat, minitomaatjes en een frisse gel van koriander, munt en limoen. Een mooie combinatie, licht en luchtig. Was chef Jonker iets guller geweest met de limoen en koriander in de tartaar, had het geheel een krachtiger smaak gehad. Sint Cunera is de eerste vrouwelijke heilige van  Nederland. Omdat bij haar graf allerlei wonderen zouden hebben plaatsgevonden –  kreupelen konden weer lopen, doven weer horen, blinden weer zien –  liet bisschop Willibrord haar in de zevende eeuw opgraven en werd ze heiligverklaard. De doek waarmee ze is gewurgd wordt bewaard in het Museum Catharijneconvent in Utrecht. 12 juni is Cunera-dag en iedere tweede zaterdag van juni viert Rhenen de heilige met onder andere optredens en een speciale markt.  De gepocheerde heilbot met gebakken venkel, Zeeuwse mosselen, daarbij een schuim en tuille met gele curry   werkt goed. Alleen is de curry wederom heel subtiel, met slechts een verre hint van citroengras, terwijl de heerlijk geurige aroma’s nou juist de kracht zijn van een curry. Het hoofdgerecht is kalfsentrecote met een wat waterige kalfsbitterbal met zwarte truffel, artisjok, een dot ratatouille, ravioli met ricotta, baba ghanoush, en jus van gepofte paprika. Omdat ik een typische cliché-Marokkaan ben en niet van bloedend rood vlees houd, krijg ik heerlijk zacht stoofvlees in plaats van de entrecote. Die blijkt overigens zacht gegaard en prima te doen voor mij, ontdek ik als ik wat van mijn tafelgenoot proef. Zo ingetogen als de eerste twee gerechten waren, zo uitgesproken is dit  hoofdgerecht.  We hebben het zo naar onze zin   dat we een kaasplankje bestellen om te delen   voor we overgaan op het zoete dessert, dat een ode is aan de toren van de Cunerakerk. De toren bestaat uit drie delen: een laag feuilletine van witte chocola met gepofte rijstkorrel, een laag met crémeux van mango, en tot slot een van passievrucht. Daarbij een cannelé van witte chocolade, sorbet van mango en merengue van passievrucht. Fris, zoetig, zomers.  We sluiten af met koffie en thee met daarbij enkele friandises: madeleine, fudge, truffel, een ‘snicker’ en baklava. Baklava hoort krokant te zijn van boven en zacht-stroperig van onderen, rijkgevuld met de volle smaak van de pistache en honing. Dat is deze baklava niet,   maar dat vergeef ik haar, want ik heb in Nederland buiten die van mijn zus nog geen echt geslaagde geproefd. Om iets te kunnen maken, heb je simpelweg goede voorbeelden nodig.    Maar met de overige vier lekkernijen bewijst Zoë wel degelijk goed in zoet te zijn: de madeleine is vers uit de oven en luchtig, de fudge volzoet en zacht, de truffel lekker chewy en de ronde snicker heeft een lekker snoeperige smaak.  Zoë Jonker is een veelbelovende chef. Ze heeft haar technieken onder de knie, gevoel voor esthetiek en fijne ideeën voor smakelijke combinaties. Het enige wat ik haar toewens, is wat meer durf om guller te zijn met de specerijen en kruiden. De gerechten die nu nog ‘gewoon lekker’ zijn, zullen dan voor écht wat vuurwerk zorgen.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/15/ze-heeft-goede-ideeen-deze-chef-a4141856
2022-09-16||Luisteren vrouwen anders naar muziek dan mannen?||Wie zich afvroeg of mannen en vrouwen op een verschillende manier naar muziek luisteren, krijgt nu antwoord. Voor de bundel This Woman’s Work (vernoemd naar een nummer van Kate Bush) verzamelden schrijver Sinéad Gleeson en muzikant/kunstenaar Kim Gordon  zestien essays en artikelen van vrouwelijke auteurs over – goeddeels – vrouwelijke muzikanten. De bijdragen variëren van interviews tot memoires en beschouwingen. Zonder het onderscheid absoluut te willen maken, blijkt hier dat de vrouwelijke auteurs op een opvallend associatieve en intuïtieve manier  schrijven, meer dan mannelijke auteurs veelal doen. Je kunt stellen: mannen bekijken muziek in relatie tot muziek (de voorlopers, invloeden, overeenkomsten), vrouwen beschrijven muziek in relatie tot andere verschijnselen. De auteurs  verbinden  muziek met hun eigen leven, met Griekse mythen, met  geschiedenis en kiezen zo voor een  wijdere focus dan de puur muziekhistorische blik. Het levert, qua stijl, uiteenlopende essays op. Zo  geven Gordon en Gleason de  voorkeur aan  een losse, meanderende stijl van schrijven. Soms  is hun bedoeling onduidelijk of ronduit onbegrijpelijk, zoals het artikel over trap, het opruiende rap-genre uit Atlanta, dat door Simone White in verband wordt gebracht met Michel Foucault, Black Lives Matter en de analoge Roland 808-drumcomputer en waarin moeizame zinnen staan (zoals over ‘de contraproductieve urgentie van trap’). Het scala  is breed. Er wordt eer betuigd aan Agnes ‘Sis’ Cunningham, een door de popgeschiedenis genegeerde activistische zangeres uit de kring van Woody Guthrie en Peter Seeger, aan Laurie Anderson en Lucinda Williams. Schrijfster Ottessa Moshfegh vertelt over de rol van pianolerares Valentina in haar leven en Rachel Kushner over rockabilly-zangeres Wanda Jackson die haar zangstem ontwikkelde doordat ze als kind van haar moeder altijd moest zingen als ze in bad zat, zodat ‘duidelijk was dat ze niet aan het verdrinken was’.  Margo Jefferson schreef een prachtig verhaal dat begint bij jazzpianist Bud Powell,  langs de mythe van Theseus die de Minotaurus doodde scheert, langs haar eigen vader, en  zich tenslotte richt op zangeres Ella Fitzgerald. Op een gevoelige manier ontleedt Jefferson Ella’s uiterlijk en  imago, in relatie tot haar eigen jeugdige uiterlijk en onzekerheid. Ze vertelt over Fitzgeralds omvang, waar ze vaak commentaar op kreeg. En over tv-opnamen waarbij haar gezicht van dichtbij te zien was, inclusief zweetdruppels. ‘Succesvolle zwarte vrouwen moeten zich bewust zijn van hun relatie in het openbaar met zweet’, want zweet is gevreesd, zegt Jefferson. Hoe geweldig Ella ook zingt, zweet dreigt haar terug de ‘muil van de zwarte, vrouwelijke arbeidersklasse in te sleuren’. Zo’n onderwerp levert mooie nieuwe gezichtspunten op. Helaas is de Nederlandse vertaling  stroef, waardoor de muzikaliteit in Jeffersons woorden soms  verloren gaat. De opvallendste bijdrage is van Kim Gordon die een interview hield met Yoshimi Yokata, drummer van de Japanse band The Boredoms.  Muziek, zegt Yokata, die drumt op een ego-loze, misschien ‘typisch vrouwelijke’ manier, is vibratie. Ze  oefent dan ook niet op haar instrument, ze luistert ‘zelfs nooit naar muziek’. Haar uitgangspunt is: ‘Om de muziek die al in je binnenste speelt hoorbaar te maken, moet je jezelf als een vat zien dat die muziek kan ontvangen.’  Het zijn dit soort persoonlijke ontboezemingen, weg van alle weetjes en feiten, dat   This Woman’s Work tot een waardevolle,  elegante en lezenswaardige bundel maakt. 

●●●●●
||https://www.nrc.nl//nieuws/2022/09/15/luisteren-vrouwen-anders-naar-muziek-dan-mannen-a4142001
2022-09-16||Avondwake voor koningin Elizabeth, twee minuten stilte op maandag||Koning Charles en zijn broers en zussen houden vrijdagavond een avondwake bij de kist van hun moeder. Queen Elizabeth ligt dan opgebaard in de negenhonderd jaar oude Westminster Hall in Londen. Charles, prinses Anne, prins Andrew en prins Edward hielden eerder een soortgelijke avondwake in de St Giles-kathedraal in Edinburgh. Donderdag werden meer details bekend van de staatsbegrafenis. Zo zullen aan het einde van de uitvaart in de kerk Westminster Abbey in het hele Verenigd Koninkrijk twee minuten stilte in acht worden genomen. Na de staatsbegrafenis, bijgewoond door zo’n tweeduizend gasten onder wie koning Willem-Alexander, koningin Máxima en prinses Beatrix, zal de kist van Elizabeth in een paardenkoets door het historische hart van Londen worden vervoerd, van Westminster Abbey naar Wellington Arch bij Buckingham Placer. Charles en andere royals lopen achter de koets.  Nadien wordt de overleden Britse monarch bijgezet in St George’s Chapel bij Windsor Castle in het graf van haar man, de in april 2021 overleden prins Philip.||https://www.nrc.nl//nieuws/2022/09/15/avondwake-voor-koningin-elizabeth-twee-minuten-stilte-op-maandag-a4141997
2022-09-16||Noord-Brabant moet drastische maatregelen  tegen droogte nemen||Noord-Brabant moet de komende twintig jaar drastische maatregelen nemen tegen een structureel watertekort. Vooral het gebruik van grondwater moet worden teruggedrongen, het peil daarvan is de afgelopen decennia fors gedaald. Dat blijkt uit het donderdag in Werkendam gepresenteerde rapport Zonder water, geen later van de onafhankelijke adviescommissie droogte. Door de toenemende vraag naar water in Noord-Brabant door een groeiende bevolking en als gevolg van de klimaatverandering met een stijgend aantal droge zomers dreigt een tekort aan water. „We balanceren op de rand van wat nog kan, maar eigenlijk niet meer verantwoord is”, aldus voormalig minister Melanie Maas Geesteranus, voorzitter van de commissie. Zij noemt de voorgestelde aanpak van het watertekort een voorbeeld voor andere provincies en voor het buitenland. Bedrijven, instellingen en burgers, moeten een steentje bijdragen, stelt de commissie. Drinkwaterbedrijven moeten zorgen voor een reductie van 30 procent van het grondwaterverbruik door besparing in huishoudens en industrie en het aanboren van alternatieve bronnen.  aldus de commissie. Nu nog pompen de drinkwaterbedrijven in Noord-Brabant vooral grondwater op, niet zelden in de omgeving van natuurgebieden, en nauwelijks water uit rivieren. De commissie geeft het „dringend advies” de prijs van drinkwater te verhogen voor grootverbruikers, en voor consumenten een „basistarief” voor „essentiële levensbehoeften”. Ook de landbouw moet 20 tot 40 procent minder grondwater onttrekken, de grondwaterpeilen verhogen en vooral in de omgeving van natuurgebieden geen gewassen telen die veel water nodig hebben. Waterschappen moeten veel meer water vasthouden en infiltreren in de bodem, en ook moeten ze meer afvalwater zuiveren dat vervolgens opnieuw kan worden gebruikt. Het Rijk en de provincie Noord-Brabant moeten op hun beurt drinkwaterbedrijven helpen bij het ontwikkelen van alternatieve waterbronnen en ook de opvang van hemelwater verplicht stellen bij de bouw van woningen. Ook pleit de commissie voor het aanstellen van een „gezaghebbende” droogteregisseur die op de uitvoering van de waterplannen toeziet. De plannen moeten onder meer worden gefinancierd uit een nieuw ‘droogtefonds’. Maas Geesteranus dringt aan op spoed: „De moeilijkste maatregelen moeten we als eerste nemen.” De maatregelen zijn volgens het advies urgent, omdat in Noord-Brabant, dat ooit bekend stond als een zeer natte provincie, sinds de jaren vijftig en zestig van de vorige eeuw relatief veel water wordt afgevoerd naar rivieren en de zee. Met inmiddels veertigduizend kilometer aan watergangen kan het een „ontwateringsmachine” worden genoemd, veelal ten behoeve van de landbouw. Daarnaast wordt óók veel grondwater opgepompt, doorgaans van goede kwaliteit en betrouwbaar, ten behoeve van huishoudens en de industrie. Deze „eindeloze manipulatie” van het grondwater ten behoeve van menselijk gebruik „is niet zonder consequenties”, aldus het rapport. De „overbenutting” heeft geleid tot een gemiddelde daling van het grondwaterpeil met ongeveer een halve meter sinds 1950. Die daling heeft in droge perioden geleid tot schade aan de natuur door onder meer droogvallende beken, en tot verminderde opbrengsten in de landbouw. Tijdens een droogte ontstaat een „neerwaartse spiraal” doordat de watervraag stijgt en er nóg meer water verdwijnt door het sproeien van landbouwgronden en tuinen, het vullen van zwembaden en extra douchen. Een trendbreuk, door de commissie „wederombouw” gedoopt, moet het dreigende watertekort voorkomen. Waterschapsbestuurders stellen dat het advies wat hen betreft „niet vrijblijvend” is. Kees Jan de Vet, voorzitter van de Noord-Brabantse Waterschapsbond en dijkgraaf van waterschap Brabantse Delta: „Wij moeten hier met zijn allen aan mee aan de slag.” Ook gedeputeerde Hagar Roijackers (Water en Natuur, GroenLinks) kondigt aan „heel goed” naar het advies te kijken, en alle voorstellen „integraal” te willen beoordelen.||https://www.nrc.nl//nieuws/2022/09/15/noord-brabant-moet-drastische-maatregelen-tegen-droogte-nemen-a4141998
2022-09-16||Wie zwijgt stemt echt niet altijd toe. Wat moeten we met stiltes in de politiek?||In religie en cultuur is stilte vanzelfsprekend. Denk aan Oosterse meditatie, zwijgende monniken of aan de componist John Cage die een pianist 4 minuten en 33 seconden geen noot laat spelen. De Duitse schrijver Heinrich Böll schreef een schitterend verhaal over een radiotechnicus die de stilte uit interviews knipt om er thuis naar te luisteren.  In de politiek zit dat anders. Daar wordt stilte begrepen als instemming: wie zwijgt stemt toe. Of zelfs als zwakte, de ander is omvergepraat. Maar eigenlijk wordt er zelden lang over stilte nagedacht. Spraak is immers de kern van de democratische zaak: zonder dialoog geen meningsvorming, geen besluitvorming, geen vooruitgang. In Verwar het niet met afwezigheid werpt filosoof en NRC-columnist Eva Meijer zich geserreerd op als woordvoerder van de stilte. Ze zegt: de ene stilte is de andere niet, zoals  luisteren en zwijgen niet hetzelfde zijn. Meijer richt de aandacht van de lezer op ‘vier families van politieke stilte’. De eerste is de meest omvangrijke familie, die van minderheden die uitgesloten worden doordat ze een verkeerde taal spreken of over kwesties beginnen die er niet toe doen in de ogen van de meerderheid. Onze democratie draait om het idee dat burgers verstandig zijn, anders waren het immers geen burgers. Alleen: als die burgers al eeuwenlang witte mannen met een grote mond zijn, is het voor vrouwen of immigranten lastig om aan het woord te komen. En als die minderheden dan toch spreken kiezen ze ook nog rare woorden. De conclusie is dan al snel dat het hysterische types zijn, die vrouwen, Joden, kinderen.  Dan is er stilte ‘binnen de taal’ die we spreken. Onze politieke dialoog is volgens Meijer vooral instrumenteel: met een nadruk op efficiënt beleid en op het winnen van stemmen. Zoals de taal van de inburgering, waarin alleen plek is voor feiten en niet voor emoties. Of de taal rond corona, vooral gericht op het ‘nieuwe normaal’, zodat we geld bleven verdienen. Mensen die hun verhaal niet in enkele bulletpoints weten te proppen zijn in de politiek sowieso al af. En als je alleen naar ons spreken kijkt, zie je het halve leven over het hoofd. In liefde en dood speelt zwijgen immers een grote rol. Net zoals oude mensen en kinderen ook vaker hun mond houden. Of  zoals het in Japan heel gebruikelijk is te zwijgen, niet als deel van een onderhandeling maar als teken van beleefdheid of schaamte.  Soms moet je je afvragen wat iemands stilte betekent, zegt Meijer.  Stilte kan immers ook staan voor verzet, de derde ‘familie’ die ze onderscheidt. Het gaat dan om een weigering mee te doen aan de dialoog met een veel machtiger tegenstander. Leerlingen die in de klas niks zeggen wanneer de docent wat vraagt, een verdachte die niet tegen de politie wil spreken, of sit-ins van uitgebuite werknemers. Zelfs maar antwoord geven aan je onderdrukker zou een erkenning zijn van de oneerlijke spelregels. Zolang je niets zegt, is de machteloosheid macht.  Ten slotte kan in stilte volgens Meijer ook een belofte van hoop verscholen liggen, want ‘wie stil is en luistert zal nieuwe dingen horen’.  Meijer schrijft voor de nieuwsgierige lezer, niet om tegenstanders te overtuigen. Ze bouwt met terloopse wijzigingen voort op de klassieke (Aristoteles, Wittgenstein, Heidegger, Arendt) en hedendaagse (Iris Marion Young, Jane Mansbridge) politiek-filosofische canon. Soms is haar jargon wat academisch, zoals wanneer het gaat over de ‘illocutionaire’ en ‘perlocutionaire’ aspecten van de taal. Het boek is een typisch essay, niet al te concreet waar het op alternatieven en oplossingen aankomt.  Maar het is fijn dat het er is. Want we leven in een tijd waarin burgers niets liever zijn dan boos of verontwaardigd. Zowel de stilte als het luisteren zijn bezoedeld door populisme. Hét ticket naar de talkshows is roepen dat je gecanceld wordt door een politiek-correcte elite. ‘Ik mag dit niet zeggen, maar…’, is de voorspelbare aanloop naar een seksistische uitspraak waar de presentatoren van Op1 begrijpend voor zullen knikken. En ‘luisteren naar de burger’ betekent tegenwoordig in de politiek vooral een strategie om je eigen boodschap te versterken. Door begrip te tonen jegens boeren die asbest op de snelweg gooien of racisten die een asielzoekerscentrum in brand zetten. ‘Luisteren’ naar de slachtoffers van de Toeslagenaffaire bleek lastiger. Door het systematiseren van de betekenissen van stilte creëert Meijer ruimte voor een andere manier van denken. Ze schrijft met sympathie maar zonder melodrama over Black Lives Matter, klimaatstakers, inheemse bevolkingsgroepen, kinderen, over ‘niet-menselijke dieren’. Allemaal groepen die moeten vechten om op eigen voorwaarden gehoord te worden. Stilte is op die manier het moment voorafgaand aan de dialoog, wanneer je je moet afvragen: heb ik niet al genoeg gezegd, wat bedoelt diegene tegenover me met haar zwijgen, wordt het niet eens tijd dat ik iets verrassends ga zeggen? 

●●●●●
||https://www.nrc.nl//nieuws/2022/09/15/wie-zwijgt-stemt-echt-niet-altijd-toe-wat-moeten-we-met-stiltes-in-de-politiek-a4141996
2022-09-16||De postmoderne detective van Riley||Zijn er regels voor het schrijven van een goeie detective? Het hangt er natuurlijk een beetje van af of je een ‘formule-detectiveschrijver’ bent (Baantjer, Agatha Christie), literaire thrillers schrijft (Pierre Lemaitre, Friedrich Dürrenmatt), politieke detectives (John le Carré, James Ellroy) of slechte thrillers (deze mag u zelf invullen). Van Lucinda Riley – de vorig jaar overleden auteur die vooral bekend is om haar serie De zeven zussen, waarvan iedereen vol spanning op de achtste zit te wachten  – is nu de enige detective uitgegeven die ze ooit schreef.  Wie zich afvraagt in welke categorie Riley’s detective De geheimen van de kostschool past, vindt het antwoord op de Riley-website waar haar zoon uitlegt waarom dit zo’n bijzonder boek is. „Ze praatte er vaak over hoe ze was geïnspireerd  door een van haar favoriete auteurs, Agatha Christie. […] Wat mij betreft komt dat echt tot uiting in dit verhaal van Lucinda. Het mysterie is tegelijkertijd intiem en, zoals je van mama zou verwachten, ingrijpend.”  Een formule-detective dus, maar ook een die uniek is in de zin dat die past in de mal van De zeven zussen-serie: „Zoals je van mama kunt verwachten, zijn er verschillende verbanden met het verleden. De geheimen van de kostschool zijn dieper en donkerder dan iemand zich kan voorstellen.” Het is kortom wat onduidelijk in welke categorie de detective past, maar vooralsnog past de typering postmoderne-detective misschien nog wel het beste. Neem alleen al de opening, waarin meteen de moordenaar wordt geïntroduceerd als „the figure”. Deze figuur loopt de trap op en vervangt op een nachtkastje in kamer 7 twee pillen tegen epilepsie door twee aspirientjes. Enkele pagina’s later is een scholier dood omdat hij allergisch is voor aspirientjes.  Om de wereld waarin dit geïntroduceerd wordt te duiden, komen er veel ‘zou’-constructies voor („omdat het vrijdag was, zouden de acht jongens die op deze verdieping sliepen naar de pub in het nabije stadje Foltesham zijn, maar toch checkte hij het even.”). Een zou-constructie in een thriller is effectief, maar dan in de zin van „als het slachtoffer niet zou zijn vermoord, zou hij nog leven”.  Dat de psycholoog van Scotland Yard Isabella Sheriff heet, is humor waar je zelf niet snel op komt. Dat ze „een dame is van extravagante proporties” is voor een psycholoog niet echt standaard, in series zijn het vaak mensen die mooi zijn en er bescheiden uit zien omdat het natúúrlijk niet om hen gaat.  Kritiek op Riley staat garant voor verontwaardigde mails en dm’s  In één voor de hand liggende categorie zal ik deze detective níét plaatsen: de slechte thriller. De reden daarvoor is niet zozeer inhoudelijk (het is namelijk verbijsterend hoeveel bijvoeglijke naamwoorden, plotwendingen, clichés  en zoetsappigheid in een boek passen, en dat is precies  wat de lezer wil). De reden is dat  commentaar op Riley zonder twijfel weer een spervuur van boze reacties zou opleveren. Kritiek op Riley staat garant voor verontwaardigde mails en dm’s waarin de recensent weggezet wordt als ‘elitaire betweter’. En dat is dan nog een vriendelijke reactie. Er valt niet tegenop te boksen: zelfs al zouden de boeken van Riley alles  van literaire waarde uithollen, dan zouden we dat voor lief moeten nemen, vanuit het adagium: wie verkoopt zou goed moeten zijn.  ||https://www.nrc.nl//nieuws/2022/09/15/de-postmoderne-detective-van-riley-a4141995
2022-09-16||Als de docente de lip van een leerling bepotelt, voel je nattigheid||Josie Cruquius, tweeëndertig jaar, weet niet wat ‘ballen’ is en heeft nog nooit gepijpt. De leerlingen op de VMBO-school waar ze, na een korte loopbaan als data-analist op een luchthaven, onopgeleid en onvoorbereid wiskunde geeft, wel. Zij wonen aan de ‘verkeerde kant’ van het kanaal, bij de staalfabriek, ze zijn kansarm en streetwise. Terwijl Josie uit ‘het kakkersparadijs’ aan de overzijde komt, waar ze, na de dood van een dierbare opa, de villa van haar grootouders bewoont, samen met zijn chagrijnige papegaai, die ze haat. Aan de inrichting heeft ze niets veranderd, ze heeft nauwelijks vrienden, kille ouders, geen relatie, ze ‘vroeg zich af of ze wel echt bestond, zo alleen was ze’, heet het. Maar ze heeft dus wel een nieuwe baan, en is vastbesloten althans hier dan wat te gaan betekenen, een goede leraar te worden. Steun, toeverlaat, gids, ja lichtend voorbeeld voor de leerlingen. Dat valt tegen. En niet alleen tijdens de lessen, waarin nauwelijks een leerling acht op haar slaat. Ook tijdens een studiedag met haar collega’s. ‘Oe-hé, oe-hé, oe-hé’, moeten zij zingen, op aandringen van ‘motivator’ Yann, paardenstaart, oorbel, tattoo in zijn hals. ‘Mind positivity’, komt hij ze bijbrengen. Hebben ze dat nodig? Ach ja. Maar meer middelen en meer salaris lijken een beter idee, daar zouden ze pas echt van opknappen, net als van schone lokalen. Vermakelijk is de nieuwe roman van Gerwin van der Werf, De droomfabriek geheten, zeker. Maar ook voorspelbaar. Natuurlijk wordt de lerarentraining, oe-hé, oe-hé, door het raam gefilmd door een leerling.  Wat een karikaturaal boek, dacht ik aanvankelijk: vrouw van minstens zes vinkjes afkomst (misschien legt haar afwijkende haarkleur, rood, enig tegenwicht in de schaal) belandt op een vmbo in een achterstandswijk, ook wel ‘een open inrichting’ genoemd: kleur het plaatje verder in. Onder haar kersverse collega’s bevinden zich naar verwachting een oude cynicus die eigenlijk van de leerlingen houdt, een gymleerkracht die een rots in de branding is maar die wellicht niet deugt (dicht bij zijn leerlingen als hij figuurlijk, maar ook letterlijk, staat), een sjofele conciërge op leeftijd met het hart op de juiste plaats, een ketting en een hartkwaal. Typetjes zijn het.  Maar al snel begint de boel te kantelen. De droomfabriek is niet de eenduidige, haast overtoegankelijke roman die het lijkt te zijn. Josie ontfermt zich over een leerlinge. Carmen heet het kind, een aantrekkelijk zestienjarig meisje dat zichzelf via Instagram uit het moeras probeert te dreggen (ze heeft al zestigduizend volgers), maar in de klas een ramp is, een van de vele rampen. Josie ziet haar kwaliteiten, wint haar vertrouwen, gaat haar in haar vrije tijd bijles geven. Ze wil Carmen helpen, redden. Mooi van haar, toch? Josie gaat er ver in. Dat vindt ze zelf ook wel, blijkens passages als: ‘Goed, ze zat te blowen op een bankje in de duinen met een leerling, dat kon niet, ware het niet dat er iets op het spel stond: het kind moest geholpen worden, onorthodoxe methodes waren daarbij geoorloofd, noodzakelijk bijna.’ Je bent geneigd haar gelijk te geven, dwingend als het vertelperspectief is. Het is ontroerend, hoe ze ervoor zorgt dat het kind haar als een zus begint te beschouwen. Wat een toewijding! Ze laat haar zelfs bij zich logeren, wanneer de situatie bij Carmen thuis onhoudbaar wordt. Maar het gaat wringen. Van der Werf wekt geraffineerd steeds meer onbehagen, met kleine zinnetjes die door het vlot verlopende verhaal heen gestrooid staan. ‘Je bent lief’, zegt Josie op een gegeven moment weer eens tegen Carmen. ‘Echt zo lief en leuk.’  Door wat volgt rijzen de haren je te berge: ‘Ze strekte haar arm, hield haar wijsvinger onder Carmens kin, streek met haar duim langs haar onderlip, stak hem een eindje in haar mond, duwde de lip naar onderen en liet hem terugveren, de lip plopte tegen haar tanden.’  De huiver wordt steeds groter. Kan dat bepotelen van die lip nog door de beugel? Wie heeft hier eigenlijk wie het meest nodig? Is De droomfabriek nou een aanklacht in verhaalvorm over ons schoolsysteem vol ongelijke kansen, is het satire, expres dik aangezet, een reportageroman waarin staat wat er staat, of is dit onverwachts een #MeToo-boek, met ditmaal een in aanvang goedwillende vrouw in de daderrol? Het is dat allemaal, dat maakt het bijzonder.  Van der Werf intussen is zich er, blijkens kleine aanwijzingen, vooral ook bewust van dat zijn roman een construct is. Hij laat dit subtiel merken, je leest er zo overheen. Bijvoorbeeld wanneer je aan de epiloog toe bent, een prettig lijstje met informatie over hoe het de leerlingen uit het boek in hun verdere leven vergaan is, nogal wensvervullend. En toch zet hij daar dan  achter: ‘Alle personages en gebeurtenissen in dit boek zijn verzonnen. Het staat de lezer vrij een geheel andere versie van dit naschrift te bedenken.’ Iets met roem, suggereert hij. Ja, maar het tegenovergestelde kan dus ook – iets met nog meer pech, nog meer pijn. Evenzogoed. Bij Van der Werf lijkt alles maar al te gauw duidelijk.  Nauwelijks valt op dat het er  niet eenduidig staat. Josie overweegt naar het politiebureau te gaan, ergens op het eind van het boek. En dan volgt: ‘Terug in het dorp liep ze rechtstreeks naar een groot bakstenen gebouw met een pannendak. Ze was er nog nooit binnen geweest. Het was stil, niemand te zien, ze bleef op een paar meter van de ingang staan. Toen ze een stap naar voren deed schoven de automatische deuren open, soepel en geruisloos, alsof ze op haar hadden gewacht. Achter de balie zat een vrouw met een mismaakt gezicht, haar rechterwang was geel en ingevallen, haar lippen waren deels weggesmolten. Ook de rechterkant van haar neus was een gesmolten stompje.’  De portier is een invalide, aha, kun je dan denken, Nooit meer slapen van Willem Frederik Hermans indachtig. De weergave van de ‘feiten’ in deze roman, door de ogen van de hoofdpersoon, is net als bij Hermans niet betrouwbaar. Je kunt dat ook niet denken en klakkeloos aannemen hier met een politiebureau van doen te hebben. De droomfabriek is op meerdere niveaus te lezen. In alle gevallen lees je een gaaf boek. Illustratie Ted Struwer
 Gerwin van der Werf: De droomfabriek.  Atlas Contact, 287 blz. € 21,99 

●●●●●
||https://www.nrc.nl//nieuws/2022/09/15/als-de-docente-de-lip-van-een-leerling-bepotelt-voel-je-nattigheid-a4141994
2022-09-16||Een plechtige processie begeleidt Elizabeth van Buckingham Palace naar Westminster Hall||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/15/een-plechtige-processie-begeleidt-elizabeth-van-buckingham-palace-naar-westminster-hall-a4141969
2022-09-16||Een simpel leven leiden? Zo eenvoudig is dat niet||Er zit soms wat woede in Een simpel leven, het boek waar journalist en historicus Roderick Nieuwenhuis de afgelopen jaren aan werkte. Woede, ook al is die dan ingetogen en beschaafd, is niet meteen wat je verwacht van een boek over de zoektocht naar een simpel, sober leven. En dat is net het mooie: de queeste van Nieuwenhuis voert ons niet langs de platgetreden paden van de soberheidsliteratuur, maar verkent, naast evidente keuzes als de opruimobsessie van Marie Kondo of de geneugten van mindfulness, ook volop nieuwe hoeken en kanten, zelfs al blijken die soms duister, of ronduit ergerlijk.  Daarbij brengt Nieuwenhuis ons van een pleidooi voor meer begrip voor millennials naar een analyse over het snobistische element in modernistische architectuur (‘arbeiderswoningen voor de rijken’) tot een mooie bespiegeling over het verlangen naar de onvoorwaardelijke liefde uit de kindertijd. Dat laatste doet hij aan de hand van Virginia Woolfs To the Lighthouse en haar verlangen naar de geborgenheid van Talland House, het vakantiehuis in St. Ives dat haar vader iedere zomer huurde. Klinkt dat wat overladen, onsamenhangend of vergezocht? Dat is het niet. Nieuwenhuis,  voormalig medewerker van NRC en De Groene Amsterdammer, heeft in dit boek een mooi evenwicht gevonden tussen zijn liefde voor en kennis van kunst en literatuur, persoonlijke voorkeuren en belevenissen, en historische en actuele achtergronden over het diepmenselijke verlangen naar eenvoud en soberheid. Met als centrale vragen: waar komt die drang naar eenvoud vandaan, en wat heeft eenvoud ons vandaag nog te bieden? Nieuwenhuis schrijft dat hij al sinds zijn tienerjaren een meer dan gewone interesse heeft in het thema. Maar het was pas na lezing van de heruitgave van Walden van Henry David Thoreau in 2016 dat hij besloot om zijn eigen gedachten over een simpel leven aan het papier toe te vertrouwen. Dat zo’n leven in een hutje in de wildernis minder zaligmakend is dan veel pleitbezorgers voor een eenvoudig leven doen voorkomen, had hij toen al ervaren. Tijdens een rondreis door Europa belandde hij uit financiële noodzaak in een houten tuinhuisje in de wilde Schotse natuur. Er bleek niets fijn of ontspannend aan de eenvoud daar. Wat romantisch werd voorgesteld, bleek uiteindelijk een combinatie van fysiek uitputtend werk, in ruil voor een verblijf in een te klein en oncomfortabel huis.  Toch bracht die ene negatieve ervaring hem niet af van zijn hang naar minimalisme en soberheid. Jaren later bevindt hij zich met zijn vrouw in een ander vakantiehuis, een zogenaamd tiny house waar hij in bed niet eens rechtop kan zitten. Dan komt het besef: ik heb me opnieuw laten vangen door de al te mooie voorstelling van het simpele leven. En met dat besef komt ook de lichte kwaadheid over reclamemakers, influencers op sociale media en andere soberheidsgoeroes die volop kapitaliseren op het verlangen van mensen naar een eenvoudiger, eerlijker leven. Hier komt Nieuwenhuis zijn pleidooi voor de millennials op de proppen. Het is een generatie, zijn generatie, die vaak wordt verweten niet hard genoeg te werken, niet doortastend genoeg te zijn. Terwijl het net deze generatie is die veel milieubewuster en dus soberder poogt te leven dan voorgaande generaties, die probeert de valkuilen van het consumerende leven te ontwijken. Maar het is ook deze generatie die het eerste slachtoffer is van de groeiende ongelijkheid zoals die is beschreven door Thomas Piketty, die met flexbaantjes en uurcontracten het hoofd boven water probeert te houden en nauwelijks een hypotheek voor een koophuis kan afsluiten. In tijden van economische crisis wordt, niet voor het eerst, een grote groep gedwongen tot soberheid, en dan is de lol er snel af. In de beslotenheid van je loft kijken naar mooi bewerkte Instagrambeelden van chique ingerichte woonhutten is een andere wereld dan gedwongen moeten kiezen voor een tiny house. Soberheid is een luxeproduct geworden, iets om mee uit te pakken. Tegelijk ziet Nieuwenhuis veel ‘negatieve eenvoud’: niet uit vrije wil, maar uit bittere noodzaak. Maar het is uiteraard niet allemaal kommer en kwel. Heel mooi is hoe Nieuwenhuis in veel hoofdstukken weer terugkeert naar Walden, en zo laat zien hoe je dat boek op verschillende manieren kunt lezen. Voor de een is de hang naar eenvoud ergerlijk, is het een lofzang op een zuiver leven en daarom moralistisch. Maar je kan het boek ook lezen als milieubewuste systeemkritiek of als een pleidooi voor spirituele in plaats van materiële groei.  Naast Thoreau passeren nog tal van schrijvers en filosofen de revue, waarmee de belezen Nieuwenhuis gretig illustreert dat de hang naar eenvoud van alle tijden is. Maar hij is ook niet te beroerd om minder evidente bronnen uit film en muziek aan te boren, zoals Taylor Swift en Bruce Springsteen.  Een simpel, sober leven blijft voor Nieuwenhuis een nobel streven, met meer aandacht voor het klimaat en minder plat consumentisme. Tegelijk is het een worsteling. Dat nieuwe besef zorgde ervoor dat hij geen eenduidige lofzang op de eenvoud heeft geschreven, maar een inzichtelijk en erg vlot geschreven boek met veel achtergrond over de schaduwzijden van ons soberheidsverlangen. 

●●●●●
||https://www.nrc.nl//nieuws/2022/09/15/een-simpel-leven-leiden-zo-eenvoudig-is-dat-niet-a4141993
2022-09-16||Net als je heerlijk met deze Britse adel meekabbelt, slaat schrijfster Rebecca West haar klauwen in je hart||Afgelopen juni kwam De familie Aubrey uit, van Rebecca West (1892-1983). Een enerverende roman die zich ontrolt aan het begin van de 20ste eeuw, maar vooral een springplank is naar het volgende boek, deel 2 van een trilogie. Dat verscheen nu in vertaling, Mary en Rose. Dit redt zichzelf. Kennis van deel 1 is niet nodig, ook al besef je dan beter de duik die je neemt: op avontuur maar wel met je kop naar beneden.  Het verscheen in 1984, postuum, 28 jaar na deel 1. Het is minder goed geredigeerd, hapert soms door doublures, en sommige uitweidingen trekken het verhaal uit het lood. Had het op de plank moeten blijven liggen? Nou nee. In zo’n warm bad van literaire allure neem ik wat opvliegende zeepbellen graag voor lief.  Volgens West mikt slechts een deel van de mensen op een gelukkig leven. En de rest? ‘De andere helft van ons is min of meer gek. Die verkiest het onaangename boven het aangename, […] en wil sterven in een catastrofe.’ (Dit West-citaat komt uit Black Lamb and Grey Falcon (1941). Ik las het bij Deborah Levy, een hedendaagse schaduw van Rebecca West).   Driemaal raden welke helft de boventoon voert in Mary en Rose. Juist.  Geluk is stilstand. Wil je werkelijk leven dan ben je genoodzaakt dat geluk maar te laten zitten, die gedachte dampt op uit elke pagina. En als de familie toch even op geluk rekent, lezen we: ‘Ons geluk nam opnieuw zijn loop.’ Waarmee de lezer beseft dat ze die uitglijer duur zullen betalen. Intussen is deze roman een parade van radelozen die zich staande houden door elkaar in de tang te nemen. West wordt niet moe te beschrijven hoe ze een ander in alle beleefdheid onderuit halen. Ze observeert of ze veldwerk doet en sproeit met curieuze details van uiterlijk, gedrag en lichaamstaal over de lezer heen. Die zit in bewondering te grinniken over zoveel creatief venijn, beschreven met verhitte zinswendingen en overspannen vergelijkingen. Iemand loopt rond met een geheim ‘als een jas om zich heen’ geslagen en een mooi gesprek wordt getypeerd als een doos chocolaatjes. Ik zie het allemaal voor me. De uitvalsbasis van Mary en Rose is opnieuw de versleten villa waar de upperclassfamilie Aubrey zwaar verarmd resideert. Waar hun verdwenen man en vader nu fungeert als een vereerd fantoom. Waar een stoet meedogenloos geobserveerde kennissen zich komt warmen aan het exotische gezin.  Mary en Rose, de tweelingzussen die we leerden kennen als opgeschoten, standsbewuste kinderen, zijn nu jonge vrouwen. Allebei zijn ze inderdaad de concertpianiste geworden waartoe hun verschraalde moeder hen heeft bestemd en gedrild. Rose is de  zelfbewuste ‘ik’ van het boek. De mensenschuwe Mary is misschien wel de betere pianiste. Hun geminachte zus Cordelia bestaat het om te trouwen – er wordt nog meer bespot en afgeweerd. Zon en maan van het gezin is jongste broer Richard Quin, een verbeterde versie van de vader. Ook hij is een klaploper maar hij  maakt geen slachtoffers, hij maakt vrienden. Hij is behept met een zeldzame sociale intelligentie. Iedereen loopt met hem weg. Echt. Neemt hij de tram dan is er grote kans dat hij aan de praat raakt en een nieuwe kameraad voor het leven erbij heeft.  Ik lees en ik lees en net als bij deel 1 trap ik er weer in:  ik verbaas me en bewonder en… denk: ja, wát nou?  Waar gaan al die grote scènes, met salongeweld, een kroeggevecht, bijna-moord, superieure muziekkennis en familievenijn naartoe? En dan, als ik definitief meekabbel alsof ik naar Downton Abbey zit te kijken, slaat Rebecca West haar klauwen in mijn hart.  Alles wat ik tot nu toe las is een ‘voorprogramma’ voor  het eigenlijke onderwerp van deze roman, de Eerste Wereldoorlog. Of liever, het afscheid van Richard Quin die naar de loopgraven in Frankrijk zal vertrekken. Niemand wil dat de nacht voorbij gaat, niemand wil dat het ochtend wordt, en Rebecca West voorziet in uitstel, pagina na prachtige pagina. Teder, indrukwekkend, groots, schetst ze een portret van het akelige begrip ‘onafwendbaar’. En nu de titel. Uitgever en vertalers kozen voor Mary en Rose. Dat is wel zo helder, maar sinds die laatste nacht van Roger Quin, waar het complete boek in wordt opgezogen, verkies ik Wests eigen titel voor deze roman: This Real Night. De echte nacht – de nacht van de waarheid van de laatste omhelzing en ook de helse nacht die oorlog is. De nacht dat niemand de schijn ophoudt en iedereen zichzelf is. Even.  Lees ook: 

●●●●●
||https://www.nrc.nl//nieuws/2022/09/15/net-als-je-heerlijk-met-deze-britse-adel-meekabbelt-slaat-schrijfster-rebecca-west-haar-klauwen-in-je-hart-a4141991
2022-09-16||Deze schrijfster begint haar autobiografische roman met haar eigen onthoofding||‘Ik overleed op een dinsdagmiddag, overreden door een auto terwijl ik Avenue George V overstak.’ De autobiografische roman Scheiden van  Susan Taubes (1928-1969) vangt aan met dit tragische einde, op nuchtere toon beschreven: het regende hard, de hoofdpersoon kwam net bij de kapper vandaan, rende op een taxi af en wordt geschept, met  desastreus gevolg: ze wordt onthoofd. Die sensatie, gescheiden raken van de eigen romp, weet de ik-persoon vervolgens bloemrijk te beschrijven: ‘Hoe […] de duizenden biljoenen cellen die opeens bevrijd waren juichend uiteenstoven, vooruit stuwden, zich naar de zeven poorten van Parijs spoedden, door Porte de Clichy, Porte de la Chapelle, Porte d’Orléans, Porte de Versailles; hoe de vingers aan mijn uitgestrekte armen de bossen van Boulogne en Vincennes indoken.’ Het is gek, zo’n  nuchtere beschrijving gevolgd door een poëtische passage op één pagina, maar het zegt ook veel over de schrijfstijl van  Taubes. De Hongaars-Amerikaanse filosoof en schrijfster, die in haar leven één roman publiceerde en na het verschijnen daarvan zichzelf verdronk, kan niet alleen gruwelijke gedachten en gebeurtenissen nuchter beschrijven, haar teksten zijn tevens reflecterend, associatief, filosofisch maar soms ook ronduit vaag. En dat maakt het lezen van Scheiden, de herontdekte autobiografische roman uit 1969 die nu in vertaling uit is, niet tot een onverdeeld genoegen.  De eerste helft van het boek vertelt op fragmentarisch wijze het verhaal van Sophie Blind die, gevlucht uit Hongarije vlak voor de Tweede Wereldoorlog,  in Amerika trouwt met de zelfzuchtige  academicus Ezra Blind. Terwijl Sophie de zorg draagt voor drie kinderen, komt ze erachter dat haar echtgenoot affaires heeft, emotioneel verknipt is en een kinderlijke afhankelijkheid vertoont. Hun afspraak tot ‘vrije liefde’ over te gaan werkt niet, maar als ze wil scheiden, weigert hij. In koortsdroomachtige  passages, geschreven vanuit de eerste  of  derde persoon, beschrijft Sophie haar eigen dood, autopsie en begrafenis en  lezen we over haar minnaars, haar  gevoelens van beklemming en verlangens, haar angsten en liefde voor de kinderen met wie ze uiteindelijk naar Parijs verhuist. Susan Taubes. Foto collectie Ethan en Tania Taubes
 Heel anders van stijl is het tweede deel van deze grotendeels autobiografische roman waarin Taubes (geboren in 1928 als Judith Zsuzsánna Feldmann en  kleindochter van de opperrabbijn van Boedapest) op een lineaire, rechttoe-rechtaan wijze haar eigen verleden beschrijft. Hoe ze op elfjarige leeftijd in 1939 met haar Joodse vader, een atheïstische psychoanalyticus, Hongarije verlaat op de vlucht voor de nazi’s. En hoe haar moeder, een aandachtverslaafde vrouw, achterblijft en met een jongere man trouwt. Het is in  dit deel dat duidelijk wordt hoe het komt dat  Sophie, opgroeiend met twee verknipte ouders en al zo vroeg gescheiden van haar moeder en vaderland, zich laat verleiden tot een huwelijk met de Joodse Ezra Blind (filosoof en godsdienstgeleerde Jacob Taubes) in de hoop dat dit traditionele huwelijk haar houvast zal bieden. Niets blijkt echter minder waar, zoals ook duidelijk wordt in een aantal bizarre passages waarin Sophie, in de vorm van een toneelstuk, voor de scheiding van haar man voor een Joods tribunaal wordt gesleept. Daar biecht Ezra op dat hij zijn vrouw een huwelijk onder valse voorwendselen heeft aangepraat. ‘Ik beloofde haar een orthodox-Joodse bruiloft met violisten en dans en de ceremonie van de bruid die zevenmaal om de bruidegom heenloopt […] Maar ik heb het niet kunnen waarmaken in dit tijdperk van ambiguïteit en tanende godsdienstigheid.’ Het is tijdens datzelfde tribunaal dat Sophie, fulminerend en met haar kont in de lucht wiebelend, vanuit haar doodskist de rabbijnen vol Freudiaans venijn de huid vol scheldt. ‘Toe maar, stelletje fossielen, veroordeel me maar voor het eten van gefrituurde inktvis, pijpen, voor dierenverering. Ik heb de mezoeza aangeraakt terwijl ik menstrueerde, schrijf dat maar op.  [...] Ik beveel alle Joodse vrouwen aan sperma te drinken, puur of vermengd met runderbloed. Voer me nu maar aan de honden zoals u gewoonlijk doet.’  Ja, duidelijker kan iemand zich niet afzetten en het is bewonderenswaardig hoe  Taubes haar venijn zo ongefilterd – soms zelfs grappig – weet  op te schrijven. En toch komt dit boek vooral over als een ongepolijst dagboek. Of, nog beter, het lijkt net of Taubes vanaf de bank de psychiater toespreekt met al haar associaties, onderdrukte gevoelens en ongefilterde ideeën. Die directheid, afgewisseld met soms, poëtische, dromerige  fragmenten (‘Wat een hoogmoed om te verwachten in dit leven helemaal wakker te zijn’) zou van dit boek, zoals voormalig uitgever Oscar van Gelderen in het nawoord schrijft,  ‘een truffel’ of ‘parel’ maken: een herontdekt meesterwerk. Hij noemt het lezen van Scheiden dan ook een ‘verbluffende leeservaring’. Dat zou het kunnen zijn, voor wie deze eclectische schrijfstijl opvat als een bewust opgezette postmoderne, eigenzinnige uitingsvorm. Toch is de opzet van het  boek daar te rommelig voor en had een goede eindredacteur verleden, droom en de werkelijkheid meer tot een eenheid kunnen smeden. Niet dat een roman zo’n aanpak altijd vereist, maar in het geval van Taubes   hadden al  die gevoelige, bizarre en soms ontroerende passages daardoor meer tot hun recht kunnen komen. Want hoe sterk was het wel niet geweest als Taubes haar hele boek had geschreven vanuit het perspectief van een dode?    Toch spreekt uit al dat ruwe materiaal ook een kernachtige boodschap. Uiteindelijk zoekt Sophie, opgesloten in een  misogyne wereld, de vrijheid. En die vrijheid schuilt niet zozeer in een verlangen naar losbandigheid of vrije seks, maar komt eerder tot uiting  in de onuitgesproken behoefte aan  een overzichtelijker bestaan. De titel verwijst immers niet alleen naar de scheiding van haar  ouders of haar  eigen scheiding. Het slaat ook terug op het  kind dat uit haar moederland is weggerukt, is afgesneden van haar eigen moeder en van een traditionele joodse opvoeding, en wier leven op meedogenloze Freudiaanse wijze stelselmatig is stukgeanalyseerd. Daarmee vertelt Taubes een verhaal over ontheemding en over hoe je op vele niveaus niet thuis kunt zijn: niet in een land, niet met anderen, niet in je eigen wezen.  Dat laatste maakt ze duidelijk in  de laatste passage van haar boek waarin ze  beschrijft hoe het voor Sophie onmogelijk is om te schrijven over dat andere leven in Boedapest. ‘Sophie Blind, die nu in New York was, kon teruggaan. Het kind kan dat niet, dat is nooit weggegaan. Er is altijd een deel dat blijft, doorzet, gevangen in het moment, en een ander deel dat ontsnapt.’ Wat achterblijft na het lezen van dit boek   is het besef hoe makkelijk een mens in stukken uiteen kan vallen, om daarna nooit meer te helen. Dat maakt dit boek, zeker gezien Taubes’ vroegtijdige dood, tot een verdrietige schreeuw in de leegte.  

●●●●●
||https://www.nrc.nl//nieuws/2022/09/15/deze-schrijfster-begint-haar-autobiografische-roman-met-haar-eigen-onthoofding-a4141990
2022-09-16||De ongemakkelijke seksscène is het hoogtepunt van Jaap Robbens roman||Het goede aan de vorige romans van Jaap Robben (1984), die in meerdere talen zijn vertaald en doordrongen tot de International Booker Prize-longlist, was dat hij verder ging en dichterbij kwam dan comfortabel was. Dat de symbiotische band tussen moeder en zoon in Birk (2014) misschien té hecht was, dat de jonge hoofdpersoon in Zomervacht (2018) wel voor zijn verstandelijk beperkte broertje wílde zorgen maar dat niet kon – Robben schreef daar zo over dat het je keel dichtkneep. En dan nog een stapje verder. Want inzoomen is Robbens kracht: dan ziet en toont hij mensen heel precies, in al hun tegenstrijdigheden, waardoor ze even tragisch als ontwapenend zijn. Zoals ook in een van de beste scènes in het nieuwe Schemerleven, waarin hoofdpersoon Frieda ontmaagd wordt door haar minnaar, een getrouwde man, op een strandje aan de Waal. Robben stopt niet waar seksscènes doorgaans stoppen,  hij beschrijft ál het gevoel, ook het ongemak. ‘Ik had verwacht dat dit vanzelf zou gaan, zoals je glijden niet kunt tegenhouden wanneer je bovenaan een glijbaan gaat zitten.’ Maar ook: ‘Elke uitademing van hem was een geluid tussen bibberen en kermen in.’ En ook, helaas: ‘Plots glipte zijn piemel uit me weg. Otto rolde haastig van me af, alsof hij een kop gloeiendhete thee in handen had die hij ergens kwijt moest.’  Dat is mooi, raak. In Schemerleven staat daar tegenover dat uitzoomen Robben minder goed afgaat – of eigenlijk: het combineren van verschillende verhaallijnen en  ambities. Frieda is in het heden van de roman een bejaarde vrouw, wier man net overleden is en wier schoondochter net in verwachting is. Dat alles werpt haar terug in een trauma dat ze tot dan toe  heeft genegeerd. Ze zijn er plots, de herinneringen aan haar affaire met Otto, die naargeestig eindigde. Maar er zijn ook levendige scènes, verliefd en tegelijk vol ongemak. De alternerende hoofdstukken, waarin ze oud is, contrasteren daar nogal mee: daar is Frieda eenzijdig bozig en kribbig. Tegen haar zoon is ze louter geïrriteerd – een ruzie tussen hen is zo expliciet en ondubbelzinnig dat je aan amateurtoneel moet denken: ‘Alles draait om jou. Je vraagt nooit hoe het met ons is. Nooit! […] Maar papa is dood. Zomaar… dood. En hij is niet alleen jouw man, maar…’, et cetera. Zo komen de personages niet tot leven. Robben schaakt op vele borden tegelijk: het verhaal moet ook een historisch beeld schetsen van Nijmegen in de afgelopen eeuw,  van de gevolgen van een buitenechtelijke affaire, van sociale uitsluiting, van de heersende houding dat leed weggestopt moest worden – dat is Frieda’s trauma, haar drama.  Die regelrecht vreselijke, onsubtiele toestanden vergen iets anders van een schrijver dan wat Robben  tot nu toe liet zien. Vooral in het laatste deel van de roman zet hij alles zwaar aan. De bijfiguren worden stereotypen, formuleringen hellen meer dan eens over naar melodrama, naar kitsch. Zoals over een pasgeboren kind (zich kennelijk van al het wereldleed bewust): ‘De teentjes ingetrokken, gekromd om zich te verzetten tegen de kou, tegen alle kou van de wereld.’ Of hij laat verteller Frieda  onkarakteristiek vaag-poëtisch uit de hoek komen (‘Ruw wrijf ik de schuld uit mijn ogen’), en op een ongeloofwaardig moment, namelijk als ze in bijna dickensiaanse gribus is terechtgekomen, een woordgrapje maken: ‘Onbewoonbaar verklaarde panden die onverklaarbaar werden bewoond.’  Vreemd, allemaal. Alsof de schrijver de macht over zijn materiaal is kwijtgeraakt. Alsof hij het (waar gebeurde) drama vooral heel érg vond en daardoor  het kleine en dubbelzinnige, waarin hij eerder excelleerde, uit het oog is verloren. 

●●●●●
||https://www.nrc.nl//nieuws/2022/09/15/de-ongemakkelijke-seksscene-is-het-hoogtepunt-van-jaap-robbens-roman-a4141989
2022-09-16||Column | Het landje van Paradiso||Sinds de krantenberichten fiets ik vanzelf iets langzamer als ik erlangs kom. Even opzij kijken… ach ja. De berichten gingen over het braakliggende terreintje links van Paradiso. Het terreintje zal niet lang meer braak liggen. Er komt een gebouw van vijf verdiepingen op te staan met kantoren en een hypermoderne entree. Waar nu nog wilde planten hoog opschieten zal het publiek straks afdalen en ondergronds naar de voormalige kerk aan de Weteringschans lopen. De tijd heeft Paradiso ingehaald. Het vroegere onderkomen van de Vrije Gemeente moet groter worden, veiliger, beter geïsoleerd. Zo gaan die dingen, je houdt het niet tegen. Maar toch. Door de krantenberichten merk je ineens hoezeer je aan zo’n landje gehecht kan raken. Op de een of andere manier wist je niet beter of naast Paradiso had je eerst een plek voor laden & lossen, en daarna had je niets. Nou ja, een rafelplekje achter hekwerk had je. Struiken met wat rommel. Niks bijzonders. En dat was precies de charme, ingeklemd tussen de poptempel en een fraaie villa met torentjes heerste het onkruid. Vaak zie je ze niet, de rafelranden en rafelplekken, maar je voelt ze altijd Natuurlijk: ik zal er bij het passeren vaker niet dan wel naar hebben gekeken. Zo’n landje vraagt geen aandacht. Toch kruipen zulke wilde stukjes onmerkbaar onder je huid. Ze nestelen zich in jouw beeld van de omgeving. Je weet niet beter of het is er altijd geweest en het zal er altijd blijven. Juist in het stadscentrum, waar elke centimeter telt, hebben onverzorgde plekjes iets rustgevends. Iets troostrijks misschien zelfs. Hier gebeurt zomaar wat: dat idee.  Vaak zie je ze niet, de rafelranden en -plekken, maar je voelt ze altijd. Noem mij sentimenteel, maar ik kan niet langs de Weesperzijde ten zuiden van de Omval fietsen zonder even aan de glasblazers en de autoslopers te denken: hoe die vroeger daar hun rafelige zaakjes runden. Al zullen de bewoners van de huidige rechthoekige villa’s vast heel gelukkig zijn. Ik gun de duizenden die op het Zeeburgereiland zijn gaan wonen hun comfort van harte; en mis toch, als ik er langskom, de non-descripte vlakte die er vroeger lag. Zelfs een drassig landje naast het tennispark bezorgde mij een brok in de keel. De schop ging erin want dan konden we een extra speelveld krijgen, met gravel en krijtlijnen. Mooi! En ik dacht: weer een landje minder. Ze moeten blíjven, de weelderige stukjes niks, maar ze verdwijnen een voor een. Uiteindelijk zal  ook het laatste rafelplekje worden opgeofferd aan de logica van de vooruitgang. De behoefte aan woon- en werkruimte is te groot.  Ook popmuziek vergt tegenwoordig meer ruimte dan in 1968, toen Jezus Christus op Weteringschans 6 plaats maakte voor Pink Floyd. Snap ik. Maar toch: voordat de landmeters er de boel komen vastleggen trap ik bij het passeren graag op de rem. Nog even kijken naar dat mini-landhuisje op een terp in het gras: een autonoom kunstwerk, zomaar neergezet op het Landje van Paradiso. Fantastisch. Voor zolang het duurt. Dag landje.||https://www.nrc.nl//nieuws/2022/09/15/het-landje-van-paradiso-a4141847
2022-09-16||Opinie | Voorkom gouden tijden  voor de schuldenindustrie||Ik ben woest en verdrietig. Ik maak me zorgen. Mensen zitten zonder eten. Mensen sluiten zelf hun gaskraan af. Mensen dreigen met zelfdoding omdat de geldstress ondraaglijk is. En dát in Nederland. Sarah Reitema is  raadslid in Rotterdam  namens  de PvdA. Waar alle krantenkoppen zich nu richten op de energie-armoede en dure boodschappen, vrees ik voor wat hierna komt: de schuldenindustrie die zich voedt met nieuwe zieltjes. Politici en bestuurders moeten niet alleen alles op alles zetten om de klappers van het hier en nu te dempen. Zij moeten ook vooruitkijken om de almaar groter wordende kwetsbare groep Nederlanders te beschermen tegen de harteloze schuldenindustrie.  Een derde van alle huishoudens in Nederland heeft moeite met rondkomen en voor 8 procent zijn de schulden zelfs zo groot geworden dat deze huishoudens niet meer op eigen kracht hier uit kunnen komen.   Door de stijgende energieprijzen dreigen ruim 1 miljoen huishoudens in de financiële problemen te komen, waarvan zo’n 600.000 huishoudens niet eerder te maken hadden met schulden. En het kabinet? Dat bedenkt een ‘plan’ om mensen éérst in de schulden te laten komen om ze erna pas te helpen.  Want zo lijkt het te gaan in Nederland; pas als mensen door het ijs gezakt zijn, proberen we ze met dure instrumenten eruit te trekken.  Eén partij in ons land heeft wél baat bij onze betalingsproblemen: de schuldenindustrie. Rondom betalingsachterstanden, schulden en bewindvoering is het afgelopen decennium een ware industrie ontstaan: op grote schaal worden schulden doorverkocht, verhandeld of verergerd. Het gaat om organisaties als bewindvoerders, incassobureaus en deurwaarders die willens en wetens schuldendossiers niet oplossen puur voor eigen gewin. Bedrijven die  er een potje van hebben gemaakt, zijn bijvoorbeeld incassobureau het Invorderingsbedrijf,  bewindvoerder Belana Bewind & Inkomensbeheer,   en de miljoenenbusiness van deurwaarder Van den Bergh & Partners.  Rechters zitten tot over hun oren  met bewindvoerderszaken en  toezichthouders kampen met een serieus handhavingstekort.  De schuldenindustrie kan vrijwel ongestoord haar gang gaan. En heel Nederland betaalt de rekening. De schuldenaar zit vast in het net van de malafide bewindvoerder en bereikt niet eens de gemeentelijke schuldhulpverlening.  Via de rechter ben je financieel gehandicapt gemaakt: je mag niks meer zelf regelen of betalen. Ondertussen wordt de pot bijzondere bijstand van de gemeenten leeg getrokken en dit gaat linea recta naar de bewindvoerder. De tijd tikt door, de bewindvoerder vangt geld, en de schulden blijven liggen en stapelen zich op. De schuldeiser? Die wacht zeven jaar en krijgt dan misschien een schijntje van de openstaande originele schuld terug. Kortom: alleen de schuldenbedrijven profiteren  ten koste van de schuldeiser, de schuldenaar en de belastingbetaler.  Het voelt niet alleen immoreel, dat de een geld verdient aan de schulden van een ander. Het is ook volkomen absurd dat winstoogmerk op een tekort aan geld überhaupt is toegestaan. Een landelijk verbod op een verdienmodel op schulden was gisteren al nodig. Alléén de overheid, en hooguit private partijen zonder kil winstoogmerk, zouden schuldenaren mogen helpen met hun budget. Schulden zijn geen verdienmodel en deze ‘markt’ moet zo snel mogelijk de kop ingedrukt worden. De tijd tikt door. Elke dag telt als je in de schulden zit. Niet alleen voor je portemonnee. Geldstress heeft ook grote gevolgen voor je mentale en lichamelijke gezondheid.  Je immuunsysteem verzwakt en de kans op ontstekingen en stoornissen is groot. En met het oplossen van de schulden zijn de gezondheidsproblemen niet verdwenen.  De schuldenproblematiek is een systeemprobleem. Als we anders gaan praten over betalingsproblemen, kunnen we veel ellende voorkomen. De schuldenindustrie gaat gouden tijden tegemoet als we nu niet keihard ingrijpen. Juist nu ons een ware schuldenexplosie te wachten staat, is het aan politici en bestuurders om alles op alles te zetten om uitbuiting van mensen met schulden te voorkomen. ||https://www.nrc.nl//nieuws/2022/09/15/voorkom-gouden-tijden-voor-de-schuldenindustrie-a4141988
2022-09-16||Bijna veertig historische schepen hebben geen geldige certificaten||Een kleine veertig historische zeilschepen van de zogeheten bruine vloot hebben geen geldige certificaten. Dat blijkt uit donderdag gepubliceerd onderzoek van de Inspectie Leefomgeving en Transport. De bruine vloot bestaat uit 250 schepen. De 39 schepen zonder geldige certificaten mogen niet varen.  Het onderzoek werd in gang gezet nadat in augustus een 12-jarig meisje om het leven kwam doordat een giek op een historisch zeilschip uit Harlingen brak. Dat bleek later het gevolg van houtrot. Ina Sjerps, de burgemeester van Harlingen, sprak na het ongeluk over een patroon. In zes jaar tijd zijn er op vier traditionele zeilschepen ongelukken met soms fatale afloop gebeurd.  Schepen van de bruine vloot hebben certificaten nodig om te mogen varen. Het hoofdcertificaat is vijf jaar geldig en wordt door klassenbureaus, die schepen inspecteren, afgegeven als het schip in de juiste staat verkeert. Het certificaat voor onder meer de giek is 2,5 jaar geldig. De resultaten van het onderzoek zijn aanleiding voor de inspectie om met klassenbureaus en de brancheorganisatie in gesprek te gaan. ||https://www.nrc.nl//nieuws/2022/09/15/bijna-veertig-historische-schepen-hebben-geen-geldige-certificaten-a4141983
2022-09-16||Openbaar toilet op de Noordermarkt? Niet iedereen ziet dat zitten||In 2015 pieste Geerte Piening op straat, in een steegje tussen De Balie en de Apple Store. De toenmalige studente was op stap, de clubs sloten hun deuren en zij had hoge nood, zoals dat gaat op zo’n avond. Bij een gebrek aan vrouwvriendelijke, openbare plasgelegenheden deed ze haar behoefte op straat. Het werd een dure plas, de politie betrapte haar op heterdaad en schreef een boete uit voor wildplassen.  Eenmaal terug bij haar verstand besloot Piening de boete aan te vechten voor de rechter: wat had ze dán moeten doen? „Ik ben zelf in Kiev geweest, daar kun je ook gewoon terecht – Kiev?!”, zei ze in 2017 tegen Het Parool. „Dan is het toch gênant voor een toeristenstad als Amsterdam dat vrouwen hier geen kant op kunnen?” Maar de – mannelijke – rechter oordeelde dat  Piening  haar behoefte maar in een mannenurinoir had moeten doen.  De zaak werd een mediaspektakel en Piening de voorvechter van het inclusieve openbare toilet. De zaak wordt vaak aangehaald als het gaat over de plasproblematiek in Amsterdam. De karakteristieke, donkergroene plaskrullen zijn alleen voor mannen fatsoenlijk te gebruiken. Vrouwen piepen er met hun blote billen onderuit en voor mindervaliden is het al helemaal onbegonnen werk. Volgens de Maag Lever Darm Stichting weerhoudt het gebrek aan openbare toiletten   één op de vier van de 3,5 miljoen buik- en blaaspatiënten ervan regelmatig de deur uit te gaan. Meer dan de helft heeft bij aandrang binnen vijf minuten een toilet nodig en maar één op de zes vindt er op tijd eentje. De stichting pleit   voor plaatsing van een openbaar toilet op elke 500 meter in stadscentra.   De gemeente beloofde na de zaak van Piening om meer krullen te vervangen door openbare, zelfreinigende toiletten.   Een goede zaak, zou je zeggen. Maar de casus van het toilet op de Noordermarkt laat zien waartoe het plan kan leiden. Daar verdween twee jaar geleden de krul op de hoek van de markt, aan het water. Daarvoor in de plaats moet een  ‘MVG’-hokje komen (Man, Vrouw, Gehandicapten). Maar de plek van het nieuwe toilet zorgt voor ophef bij omwonenden: pal óp het plein, naast de Noorderkerk en de speeltuin, tegenover een rij monumentale panden waarvan de ramen beplakt zijn met protestposters. Hun online petitie ‘Red de Noordermarkt’ is inmiddels zo’n 1.700 keer ondertekend.  Dan komt er eindelijk zo’n toilet bij en beginnen de bewoners gelijk weer te steigeren Sander Arts initiatiefnemer petitie vóór openbaar toilet Noordermarkt  „Ik ben gaan praten met omwonenden van zulke toilethokjes elders in de stad en het is verschrikkelijk”, zegt inititatiefnemer Peter-Paul Schouten. „De helft van de tijd zijn die dingen defect, dus er wordt continu vanaf de buitenkant tegenaan geplast. De toiletten zitten onder de graffiti, worden gebruikt als afwerkplek en om drugs te dealen, want de hokjes kunnen een kwartier op slot.”  Schouten heeft sympathie voor het plan om meer openbare toiletten in de stad te plaatsen, maar snapt werkelijk niet waarom dat grijze hok van 3 meter hoog op het vredige pleintje moet komen. „Er zijn hier geen winkels of disco’s en de cafés sluiten om elf uur. De markt op zaterdag zal er een paar kramen voor moeten inleveren en voor de moeders van de spelende kinderen hoeven ze het ook niet te doen. Die plassen liever thuis dan in dat vieze hok, vertellen ze mij.”  ‘Graag wél een openbaar toilet op Noordermarkt’, luidt de tegen-tegenpetitie, met tot nu toe  500 handtekeningen. Het initiatief werd geboren uit persoonlijke frustratie: „Ik heb al dertig jaar de ziekte van Crohn”, zegt Sander Arts, die in verschillende wereldsteden heeft gewoond. „Terug in Amsterdam merkte ik dat het hier wat openbare toiletten betreft  bittere armoe is. Dan komt er eindelijk zo’n toilet bij en beginnen de bewoners gelijk weer te steigeren. Ik dacht: ik start een tegenpetitie.” Al is de locatie ook voor Arts geen halszaak. „Voor mijn part hef je vier parkeervakken op voor zo’n huisje. Ik ben die petitie gestart omdat ik vrees dat straks het plan helemaal van de baan gaat, maar eerlijk gezegd denk ik we er prima uit kunnen komen als beide partijen met de gemeente om tafel gaan.” De casus wordt medio oktober voorgelegd aan de stadsdeelcommissie Centrum voor advies.||https://www.nrc.nl//nieuws/2022/09/15/openbaar-toilet-op-de-noordermarkt-niet-iedereen-ziet-dat-zitten-a4141848
2022-09-16||Debat over euthanasie leeft op in Frankrijk na gekozen dood Jean-Luc Godard||Zelfs de dood van de dinsdag overleden  Jean-Luc Godard was tegendraads. De wereldberoemde Frans-Zwitserse regisseur is overleden door „geassisteerde suïcide” in zijn Zwitserse woonplaats Rolle. Twee naasten van Godard melden aan de Franse krant Libération dat de 91-jarige Godard niet fysiek doodziek was, maar „simpelweg uitgeput”. „En dus nam hij de beslissing om er een einde aan te maken. Het was zijn besluit en het was belangrijk voor hem dat dat bekend werd.” Godards beslissing om zelf uit het leven te stappen, wordt breed uitgemeten in de Franse pers omdat dit in Frankrijk – net als in de meeste andere Europese landen – niet legaal had gekund. Artsen in Frankrijk mogen wel behandelingen stopzetten bij terminale patiënten, maar hulp bij zelfdoding (waarbij een persoon een dodelijk middel krijgt en zelf inneemt; wat in Zwitserland legaal is) of euthanasie (zoals in België en Nederland) is verboden. Het toeval wil dat de dag van het overlijden van Godard de discussie over het recht op euthanasie in Frankrijk opnieuw oplaaide na de publicatie van een rapport van de Nationale Ethische Adviescommissie CNCC. Daarin  oordeelt zij dat er „een weg is voor een ethische toepassing van actieve hulp bij het sterven” – mits streng afgekaderd. Zo moet er, vergelijkbaar met de Nederlandse wetgeving, sprake zijn van een ernstige en ongeneeslijk ziekte die „onverdraagbaar fysieke of psychisch lijden” veroorzaakt. Het rapport lijkt een eerste stap richting de legalisering van hulp bij het beëindigen van een leven in Frankrijk. Een tweede stap wordt in oktober gezet: dan begint het zogenoemde burgerdebat over euthanasie – naar het voorbeeld van de burgerdebatten over het klimaat. Hierbij zal de regering zes maanden lang met specialisten en burgers in gesprek gaan over het thema, met het doel „mogelijk het wettelijke kader te wijzigen” voor het einde van 2023. Het is niet ondenkbaar dat er tegen die tijd een referendum gehouden zal worden over de legalisering van een vorm geassisteerde suïcide of euthanasie. De Franse president Emmanuel Macron benadrukt links en rechts  dat er „collectief nagedacht” moet worden over het „gevoelige onderwerp” voordat er beslissingen genomen worden. Maar het lijkt het erop dat hij zelf in elk geval voorstander is van  legalisering van een vorm van euthanasie. Zo zei hij voor zijn eerste verkiezing in 2017 dat hij „zelf zou willen besluiten over het einde van mijn leven”. En vorig jaar noemde hij zich  expliciet voorstander van „het Belgische model”. Een koerswijziging op dit medisch-ethische onderwerp zou ook passen bij de „grote maatschappelijke hervorming” die de president heeft beloofd voor zijn tweede ambtstermijn. Of deze er ook gaat komen, wordt echter nog spannend nu Macron geen absolute meerderheid meer heeft in het parlement en dus de steun van oppositiepartijen nodig heeft. Dat filmlegende Jean-Luc Godard ervoor zou kiezen zijn leven te beëindigen, was voor naasten waarschijnlijk geen grote verrassing. Meermaals heeft hij zich  uitgesproken voor het recht op euthanasie en kenbaar gemaakt dat hij over de mogelijkheid van euthanasie had gesproken met zijn artsen en advocaten. In een interview met een Zwitserse journalist zei hij twee jaar geleden nog dat hij „niet per se pas op het allerlaatste moment” hoefde te sterven en dat hij „totaal niet bang” was om hulp bij zelfdoding te regelen indien hij bijvoorbeeld ernstig ziek zou worden. „Ik heb geen zin om rondgesleept te worden in een kruiwagen.” Filmkenners wijzen er bovendien op dat zelfdoding in meerdere films van Godard een rol speelde. Zo komt het in Frankrijk verboden boek Zelfdoding, een gebruiksaanwijzing voor in de film Soigne ta droite (1987). En in de film Notre musique (2004) spreekt een personage de woorden van Albert Camus uit het boek De mythe van Sisyphus (1942): „Er is maar één filosofisch probleem dat echt serieus is: en dat is suïcide.”||https://www.nrc.nl//nieuws/2022/09/15/debat-over-euthanasie-leeft-op-in-frankrijk-na-gekozen-dood-jean-luc-godard-a4141987
2022-09-16||Deze filosoof vraagt: zal heroïek ons helpen om de liberale democratie te redden?||Sinds de inval in Oekraïne leven we weer helemaal in de wereld van Hitlers ‘Kronjurist’ Carl Schmitt (1888-1985). Een wereld waarin oorlog een nabije realiteit vormt, met een echte, bijna ouderwetse vijand tegenover ons. Voor Schmitt was het onderscheiden van vriend en vijand, met oorlog als uiterste consequentie, hét kenmerk van de ware politiek, die hij beschouwde als niets minder dan het ‘intensieve’ leven. Iets heel anders dan de lauwe liberale hang naar neutraliteit. Daarom was hij fel gekant tegen het ontstaan van één liberale, gepacificeerde, door Engeland en Amerika gedomineerde wereld. Liever was hem een diverse wereld van rivaliserende grootmachten (Großräume) – Poetins ‘multipolaire’ wereld, waarin we ons steeds meer lijken te bevinden sinds de opkomst van China, de wederopstanding van Rusland en de door Trump onzeker geworden betrouwbaarheid van Amerika als internationale peacekeeper. Grote vraag: kan de liberale democratie zich in zo’n wereld handhaven? Deze vraag speelt voortdurend mee in Godenstrijd in de liberale democratie, het Thijm-essay van Nederlands beste Schmitt-kenner Theo de Wit, ondertitel: Denken met Carl Schmitt over orde en subversie. Het boek is geschreven vóór de Oekraïne-oorlog, dus Poetin komt er nog niet in voor. De Wit concentreert zich op kwesties die de binnenlandse politiek aangaan, maar de buitenlandse politiek schemert steeds op de achtergrond. Het geheel bestaat uit zes hoofdstukken, in feite zes verschillende essays, waarin De Wit onder andere schrijft over de ‘politieke theologie van de vijandschap’ die ook in liberale democratieën voor ideologische onmin (‘godenstrijd’) zorgt, over de ‘geblokkeerde volkswil’ die een uitweg zoekt in het populistische verzet, over de raadselachtige omslag van persoonlijke autonomie naar de aanvaarding van autocratisch leiderschap die daarbij vaak te constateren valt, en over de verschuiving van ‘zelfoffer’ naar ‘slachtoffercultus’. Telkens blijkt Schmitt over deze kwesties iets interessants te zeggen te hebben, maar De Wit roept ook nog een karrenvracht aan andere denkers te hulp. We worden bedolven onder zijn eruditie, met als gevolg dat de lijn van het betoog wel eens verloren dreigt te gaan. Voor een deel komt de verwarring door De Wits aanpak, die geen Schmitt-exegese wil zijn, maar neerkomt op een denken in de marge van wat Schmitt en al die andere grote denkers hebben bedacht. Het tekent de bescheidenheid van de auteur, die Schmitt ook nergens lastigvalt met gratuit moralisme. Daarin staat hij niet alleen: de lang verguisde staatsrechtgeleerde wordt tegenwoordig weer alom serieus bestudeerd. Wie een probleem heeft met de liberale democratie klopt bij hem aan, maar hetzelfde geldt voor liberale democraten die de zelfkritiek niet schuwen. Tot de laatste categorie behoort Theo de Wit. Terwijl Schmitt de liberale democratie ten dode opgeschreven achtte, tracht De Wit Schmitts denken te gebruiken om haar te redden. Dat klinkt misschien iets te heldhaftig, al blijkt dit woord wel degelijk van toepassing op een van de belangrijkste inzichten die De Wit aan Schmitt ontleent. We leven tegenwoordig in een ‘post-heroïsche’ samenleving, zo stelt hij. Dat de staat ons zou kunnen verplichten als ‘helden’ ons leven te offeren voor zijn eigen behoud, is nu nagenoeg ondenkbaar. En de helden van weleer? Dat zijn ‘daders’ geworden die vooral slachtoffers hebben gemaakt, met wie we ons wèl identificeren. Het resultaat is een samenleving van ‘potentiële slachtoffers’, schrijft De Wit, die ‘op zoek zijn naar daders’ om op hen hun ‘wraaklust’ te botvieren. Wat nu als zo’n samenleving geconfronteerd wordt met een heuse vijand? Van Schmitt kunnen we leren dat zo’n vijand nooit uitblijft, hij is volgens hem zelfs noodzakelijk voor elke vorm van eenheid. Geen eenheid zonder buitenstaander, zonder potentiële vijand. Al in de jaren twintig en dertig van de vorige eeuw begreep Schmitt dat elke tegenstelling tussen zulke eenheden het in zich heeft om ‘politiek’ te worden, en dus kan leiden tot strijd op leven en dood. In het verleden fungeerde de soevereine staat nog als rem; in de liberale democratie (die het staatsgezag liefst minimaliseert) worden chaos en burgeroorlog een reëel gevaar. Kijk naar de huidige boerenprotesten en je ziet een treffende illustratie hiervan. Ook trouwens van de slachtoffercultus en zijn schaduwzijde: boeren die hun slachtofferschap verabsoluteren en schoppen tegen een staat, die zich in liberale onheldhaftigheid geen raad weet. Tussen de regels presenteert De Wit als oplossing: de wederzijdse acceptatie van een reëel pluralisme, waardoor tolerantie weer een echte deugd kan worden, gebaseerd op de erkenning dat we ook zonder het eens te zijn met elkaar kunnen en willen samenleven. De grootste uitdaging komt intussen van buitenaf, van een externe vijand die onze hele liberale democratie wil vernietigen. Pas dan kan duidelijk worden of zo’n ideale tolerante samenleving ook nog een weerbare keerzijde heeft. Dat wil zeggen: of we bereid en in staat zijn – net zoals de Oekraïners nu – voor de verdediging van onze bestaanswijze de oude offervaardige heroïek nieuw leven in te blazen.  

●●●●●
||https://www.nrc.nl//nieuws/2022/09/15/deze-filosoof-vraagt-zal-heroiek-ons-helpen-om-de-liberale-democratie-te-redden-a4141986
2022-09-16||Als verhalenschrijver is Mischa Andriessen op z’n best als hij ook zijn dichterskwaliteiten toont||Met Probeer de hemel mijn huis te maken debuteert Mischa Andriessen (1970) als prozaïst. Dichter is hij al langer: sinds 2008 verschenen er vier bundels van zijn hand, waarvoor hij diverse prijzen ontving. In zijn laatste bundel  Het Drogsyndicaat (2021) vertelde Andriessen ‘het verhaal van de zondvloed als straf voor een onverantwoordelijke omgang met mens, dier en plant’. Maar wie op basis van deze flaptekst  aardse, geëngageerde gedichten verwacht kon wel eens bedrogen uitkomen. Zo repte poëziewebsite Meander over ‘onleesbare en onbegrijpelijke zinnen’ en over ‘onzinnige en overbodige woorden’. Zou Andriessen als prozaschrijver beter te volgen zijn? Het antwoord is ja, want buitensporig hermetisch of vaag is zijn verhalenbundel Probeer de hemel mijn huis te maken niet. Eerder een beetje behoudend zou ik zeggen, met bijvoorbeeld een openend verhaal dat in de goeie ouwe Tweede Wereldoorlog is gesitueerd, gevuld met woorden als ‘speruur’, ‘knijpkat’ en  ‘moffen’, wat niet echt de indruk wekt dat hier iemand met avantgardistische aspiraties aan het werk is.  ‘De thuiskomst (1)’ is een kundig geschreven, doch klassiek verhaal over ouders die een kind verliezen.  Een verhaal van een dichter ook, van iemand die aan een vierkante centimeter bladspiegel genoeg heeft om te zeggen wat er gezegd moet worden. Zo kijkt iemand ‘reigerstil’ toe. En over een straat na de oorlog: ‘In hun straat waren nog maar weinig bekenden, maar wie aankwam, gedroeg zich als wie weggegaan was.’  Je kunt zeggen dat Probeer de hemel mijn huis te maken heel divers is. Er is die oorlog, maar er is ook, in het langere ‘Krabu’ bijvoorbeeld, een veel fictievere wereld die wel wat aan Margaret Atwoods The Handmaid’s Tale doet denken. En er zijn overbeschaafde, bedremmelde personages met een liefde voor obscure jazz-artiesten, maar ook ploerten. Helaas is ook de kwaliteit van de verhalen divers.  Vaak, te vaak,  schrijft Andriessen te slepend om te boeien: met het draderige gemijmer van de man uit het titelverhaal wordt bijvoorbeeld maar weinig losgewoeld. Dat er voordien te weinig is gebeurd merk je als je wél tegen een splijtende zin aanloopt: ‘Waarom jazz? Waarom heeft [de vader van de verteller] mij een liefde nagelaten die me voor altijd van anderen onderscheidt, me bij hen weghoudt zelfs?’ Het is wel een raadsel waarom er in de titel, geënt op het Engelse ‘Trying to Make Heaven My Home’, gerept wordt over ‘huis’ in plaats van ‘thuis’. Nee, in de toekomst mag het vaker gaan als in dat genoemde ‘Krabu’, een verhaal waarin Andriessen met goed gevolg schippert tussen beschaving en hel. Eerste zin: ‘Ik zit in een wasserettetas in een gangkast en luister.’ De ik is een jonge vrouw, die ‘tegelijk met busladingen rijke meiden werd binnengebracht om te worden heropgevoed’. Je wilt er onmiddellijk alles over weten. Hoe en in welk universum vindt zoiets plaats? Het kan niet liggen aan de intelligentie van de vertelster, die zo scherp oordeelt over  studerende jongens die te graag indruk willen maken, want ‘zoals warmte uit de kamer gaat wanneer je de deur openzet, zo verdwijnt het aantrekkelijke van intellect als je het te veel deelt’. Vrij naar Mulisch: het beste is de eigen raadselachtigheid te vergroten. 

●●●●●
||https://www.nrc.nl//nieuws/2022/09/15/als-verhalenschrijver-is-mischa-andriessen-op-zn-best-als-hij-ook-zijn-dichterskwaliteiten-toont-a4141985
2022-09-16||Opinie | Deep tech moet de ruimte krijgen in Nederland||Als Taiwan door China wordt geblokkeerd, hebben we hier in twee weken tijd geen chips meer. Eurocommissaris Thierry Breton (interne markt) wond er geen doekjes om bij de opening van het academische jaar in Eindhoven.  Met meer dan de helft van de wereldwijde productie van semiconductors is Taiwan een kritieke schakel in de wereldwijde productie van allerhande elektronica. Een stop op de Taiwanese chipexport zou de problemen met aanvoerketens die bedrijven door de pandemie ondervonden doen verbleken. Of – nog erger – wat als de Taiwanese chipproductie onder Chinees bewind zou komen te staan?  Jaap van den Broek is als advocaat verbonden aan Ingen Housz.    Deze angst voor Chinese dominantie in deep tech is niets nieuws. Het staat als een paal boven water dat Europa haar eigen technologieën van de toekomst moet koesteren. Een verschuivende machtsbalans op het wereldtoneel vertaalt zich dan ook langzaam maar zeker in meer protectionistische wetgeving. Zo is op Europees niveau sinds 2019 de Foreign Direct Investment verordening van kracht, die regelt hoe partijen van buiten de EU in Europese ‘kritieke sectoren’ mogen investeren. Denk hierbij aan infrastructuur, militaire producten, voedselproductie en media. De wetgeving op Europees niveau laat aan de lidstaten hoe zij hun controle op deze investeringen op nationaal niveau vormgeven. Nederland doet dit via de in mei 2022 aangenomen Wet veiligheidstoets investeringen, fusies en overnames (of: de Wet Vifo). Hiermee kan Nederland op eigen houtje technologische categorieën toevoegen aan de door de EU opgestelde lijsten van producten die binnen de reikwijdte van de Wet Vifo vallen.  So far so good. Met controle door de overheid kan ongewenste invloed op onze meest kritieke bedrijven buiten de poort worden gehouden. De Wet Vifo verschaft de overheid daarvoor het juiste gereedschap, dat zij tot dusver ontbeerde. Zo moest de Nederlandse overheid in de afgelopen jaren meerdere malen ingrijpen bij een dreigende overname van een ‘kritieke’ technologie (bijvoorbeeld bij Fox-IT en Smart Photonics).  Tegelijkertijd moeten bedrijven in deze kritieke sectoren wel eerst tot wasdom kunnen komen voordat ze van kritiek belang kúnnen zijn. Dat gaat niet vanzelf. De kapitaalbehoefte van deep tech-bedrijven is groot, terwijl private partijen vaak niet het risico willen nemen om in dit soort nieuwe toepassingen (zoals quantum- en fotonicatechnologie) te investeren. Succesvolle groei van deze jonge bedrjiven vereist intensief hoogtechnologisch onderzoek en gaat van meet af aan gepaard met hoge productie- en ontwikkelingskosten. De overheid ziet dit probleem ook. Zo investeert Nederland vanuit het Nationaal Groeifonds respectievelijk  615 miljoen euro (quantum) en 417 miljoen euro (fotonica) om het gat met private investeerders te dichten.  Nu is echter een aanvullende algemene maatregel van bestuur (amvb) bij de Wet Vifo gepresenteerd waarmee de overheid zichzelf in de vingers snijdt. In de praktijk zal deze amvb ertoe leiden dat elke binnen- en buitenlandse investering in één van deze technologieën aan toetsing door het nieuw op te richten Bureau Toetsing Investeringen wordt onderworpen. Dat zit zo. De Wet Vifo maakt onderscheid tussen het verkrijgen van zeggenschap over een onderneming (hoge drempel) en het verkrijgen van significante invloed (lage drempel). Als uitgangspunt dienen investeringen (inclusief acquisities) in zogenaamde ‘sensitieve’ technologie alleen gemeld en goedgekeurd te worden indien een partij ‘zeggenschap’ over de onderneming verkrijgt, bijvoorbeeld door het bedrijf te kopen. Dit proces is een goede stok achter de deur om te voorkomen dat een bedrijf dat van belang is voor de Nederlandse samenleving zomaar in andere (buitenlandse) handen valt. Een ‘gewone’ investering zal in de regel dan ook niet leiden tot een melding, aangezien daarmee alleen een minderheidsbelang in de onderneming wordt verkregen. De amvb kwalificeert alle technologieën op het gebied van semiconductor-, quantum-, en fotonicatechnologieën echter als ‘zeer sensitief’. Bij dit soort ‘zeer sensitieve’ technologieën moet nagenoeg elke vorm van binnen- of buitenlandse invloed worden gemeld – zelfs indien een Nederlands (semi-)overheidsfonds zélf investeert. Logisch voor een nieuwe kerncentrale of de waterzuivering, maar is dit voor een beginnende quantum start-up uit Delft niet wat overdreven? Los van de bijkomende papierwinkel heeft de amvb ook gevolgen voor Nederlandse deep tech op de lange termijn. De verplichte melding creëert onduidelijkheid. Er is onzekerheid over de doorlooptijd van het proces (variërend van acht weken tot zes maanden) en de gemiddelde kosten van een melding worden geschat op 45.000 euro.  Investeerders zullen deze punten laten meewegen in de vraag of zij nog in Nederlandse deep tech willen investeren of over de grens gaan kijken. Want nog belangrijker: de verplichte melding zal nadelig werken voor de concurrentiepositie van Nederlandse ondernemingen ten opzichte van hun vakgenoten in de overige EU-lidstaten. Als een ondernemende wetenschapper immers de keuze heeft de technologie voor zijn bedrijf in Delft of aan een Duitse universiteit te ontwikkelen, maar in Duitsland makkelijker toegang heeft tot kapitaal, zal diens keuze snel gemaakt zijn.  Het is daarom van belang dat Nederland aansluiting zoekt bij de Europese productlijsten zonder op eigen houtje generieke categorieën van deep tech-technologieën aan een (te) strikt regime te onderwerpen. De wetgever kan de nadelige gevolgen van de amvb mitigeren door deze technologieën vooralsnog als ‘sensitief’ in plaats van als ‘zeer sensitief’ te bestempelen. Op deze manier houdt Nederland een vinger aan de pols in het geval van verkoop van een onderneming, maar ondervindt de onderneming in haar ontwikkelingsfase minder nadeel ten opzichte van haar Europese concurrenten.  Een bloeiend deep tech-ecosysteem is van vitaal belang voor de strategische positie van Nederland binnen de EU en daarbuiten. Hiervoor moet Nederland een zorgvuldige balans zien te vinden tussen het faciliteren van investeringen en het weren van ongewenste partijen. Door iedere investering in de vroegste fase van een deep tech-onderneming nu te onderwerpen aan goedkeuring door het Bureau Toetsing Investeringen slaat de balans te ver door. Als wij over twintig jaar niet afhankelijk willen zijn van China voor de productie van onze quantum- of fotonicachips, doet Nederland er goed aan de deep tech-sector nu de ruimte te geven die het nodig heeft. ||https://www.nrc.nl//nieuws/2022/09/15/deep-tech-moet-de-ruimte-krijgen-in-nederland-a4141984
2022-09-16||Poetin en Xi zoeken steun bij elkaar tijdens eerste ontmoeting sinds Russische invasie in Oekraïne||De Russische president Vladimir Poetin heeft zijn Chinese evenknie Xi Jinping donderdag ontmoet in Oezbekistan. Het is het eerste onderhoud tussen de wereldleiders sinds de Russische invasie in Oekraïne. Xi en Poetin spraken onder meer over de situatie in Oekraïne, de spanningen in Taiwan en de betrekkingen tussen China en Rusland. De Chinese leider stelde samen met Rusland „stabiliteit” te willen aanbrengen in een „chaotische wereld”. Daarover zei Poetin dat Moskou en Beijing „cruciaal” zijn voor de „regionale en wereldwijde stabiliteit”.  Poetin prees zijn „Chinese vrienden” volgens internationale persbureaus voor de „gematigde positie” die zij innemen ten opzichte van het conflict in Oekraïne. Ook uitte Poetin begrip voor de „vragen en zorgen” van China over de oorlog; hij beloofde het Russische standpunt donderdag nader toe te lichten. China heeft Rusland niet veroordeeld voor de aanval op het buurland, maar levert ook geen wapens aan Moskou. Beijing wees in de nasleep van de invasie naar de Verenigde Staten en NAVO als schuldige partijen in het conflict.  Xi’s komst naar de Oezbeekse stad Samarkand is de eerste buitenlandse reis voor de Chinese president sinds eind 2019, toen het coronavirus uitbrak in China. Hij trof Poetin op een bijeenkomst van de Shanghai Cooperation Organisation (SCO), een door Beijing opgerichte veiligheidsorganisatie voor omliggende landen, waaronder Pakistan, India, Kazachstan, Oezbekistan, Kirgizië, Rusland en Tadzjikistan. De landen beslaan zo’n 40 procent van de wereldbevolking.  Donderdag is de 22ste SCO-bijeenkomst, met Oezbekistan als gastheer. De conferentie duurt twee dagen. Onderwerpen van gesprek tussen de landen zijn het verbeteren van de veiligheid en economische betrekkingen. Ook zullen de landen spreken over een eventuele toetreding van Iran tot het verbond en de positie van Afghanistan na de machtsinname door de Taliban. Rusland hoopt in Oezbekistan toenadering te zoeken tot de leiders van de Aziatische landen. ||https://www.nrc.nl//nieuws/2022/09/15/poetin-en-xi-ontmoeten-elkaar-voor-het-eerst-sinds-russische-invasie-in-oekraine-a4141981
2022-09-16||Mensenrechtencollege: fiscus pakte buitenlandse ouders structureel harder aan||De Belastingdienst heeft ouders met een buitenlandse achtergrond structureel vaker gecontroleerd. Dat concludeert het College voor de Rechten van de Mens (CvdRM) in een vooronderzoek naar aanleiding van tientallen klachten van ouders over vermeende discriminatie in de periode 2014 tot 2018. De juridische consequentie hiervan is dat de bewijslast ‘omkeert’: de fiscus moet voortaan bij elke individuele zaak zelf aantonen dat er niet is gediscrimineerd. Mensen met een buitenlandse afkomst werden gemiddeld tot twee keer vaker geselecteerd voor extra toezicht. Als gekeken wordt naar specifieke vormen van toezicht en handhaving zijn de verschillen groter. Met name in het zogeheten risicoclassificatiemodel, dat binnen de Belastingdienst wordt gebruikt om te bepalen of ouders geselecteerd worden voor nadere controle door een ambtenaar. Bij dit model werden mensen met een buitenlandse afkomst acht keer vaker geselecteerd dan mensen met een Nederlandse afkomst. Ook gaf de fiscus ouders met een buitenlandse afkomst zeven keer vaker de kwalificatie ‘opzet/grove schuld’, waardoor zij volgens het CvdRM te maken kregen met een „uiterst streng terugvorderingsregime”. Daardoor moesten ze het volledige bedrag terugbetalen, ook bij onvoldoende inkomsten. Zo kwamen burgers vaak snel in de problemen: zonder betaalregeling werd bijvoorbeeld hun huis, inboedel of auto in beslag genomen. De analyse van het College toont aan dat indirecte discriminatie structureel plaatsvond binnen de Belastingdienst. Er werd niet gecontroleerd enkel omdat er een vinkje ‘niet-Nederlands’ stond in het computersysteem voor het registreren van risicosignalen, de Fraudesignaliseringsvoorziening (FSV), maar de criteria die werden gebruikt binnen de fiscus leidden ertoe dat mensen met een migratieachtergrond aanzienlijk vaker werden gecontroleerd. Het vooronderzoek maakt deel uit van een nog lopende procedure waarin het College individuele klachten uit de periode 2014 tot 2018 afzonderlijk beoordeelt. Dit voorjaar erkende het kabinet voor het eerst dat ‘institutioneel racisme’ een rol speelde bij de misstanden in de Toeslagenaffaire, waarbij tienduizenden ouders werden gedupeerd door de harde fraudeaanpak van de Belastingdienst, die hen onterecht aanmerkte als fraudeurs. „Het is voor het eerst dat we nu een gedetailleerd antwoord hebben op de vraag of mensen met een buitenlandse afkomst vaker te maken kregen met die aanpak”, schrijft CvdRM-voorzitter Jacobine Geel. „Deze uitkomst heeft consequenties voor de verdere behandeling van de klachten die zijn ingediend bij het College.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/09/15/mensenrechtencollege-fiscus-pakte-buitenlandse-ouders-structureel-harder-aan-a4141979
2022-09-16||Mr. Visserplein||Soms is de naam van een plein zo’n begrip op zichzelf geworden dat haast vergeten wordt wie de persoon was naar wie het vernoemd is. Eerder bespraken we al het Roelof Hartplein, maar dit geldt ook voor het drukke Mr. Visserplein. Hoog tijd dus om te kijken wie deze Joodse jurist Lodewijk Ernst Visser (1871-1942) eigenlijk was.  Visser werd geboren in een welgesteld Joods gezin en groeide op in Amersfoort als zoon van een textielhandelaar en gemeenteraadslid. Hij blonk uit op school, studeerde rechten in Utrecht en Parijs en promoveerde in het staatsrecht. Visser ging rond de eeuwwisseling eerst aan de slag als advocaat en later als ambtenaar op het ministerie van Buitenlandse Zaken, maar door oplaaiend antisemitisme  meende hij dat hij als Jood weinig carrièremogelijkheden had bij de overheid.  Hierop begon Visser aan een loopbaan als rechter met vooral een lange betrekking bij de Hoge Raad: daar begon hij in 1915 als raadsheer en in 1939, een jaar voor de Duitse bezetting, werd hij president. Daarnaast was hij actief bij tal van Joodse hulporganisaties. Enkele maanden na de nazi-bezetting werd Visser vanwege zijn Joodse identiteit geschorst en vervolgens ontslagen. Binnen de Hoge Raad maakte niemand bezwaar tegen dit besluit.  Hoe anders reageerde Visser zelf op de anti-Joodse campagnes van de Duitse bezetter. Al in 1936 had hij gesproken op een protest tegen de Neurenbergwetten. Eind 1940 werd de Joodse Coördinatie Commissie (JCC) opgericht, die in tegenstelling tot de Joodsche Raad autonoom opereerde en was opgericht door Joden zelf. Visser werd voorzitter en werkte ook voor verzetskrant Het Parool. De JCC was tegen collaboratie en wilde de Duitse bezetter zo veel mogelijk omzeilen of zelfs tegenwerken, terwijl de Raad (waar Visser zeer kritisch op was) met de nazi’s probeerde samen te werken. De Duitse bezetter dreigde Visser naar een concentratiekamp te sturen als hij niet zou stoppen zich zo kritisch uit te laten – maar hij stierf aan een hersenbloeding voor het zover kon komen. Zijn echtgenote kwam in Westerbork om het leven, zijn zoon in Mauthausen.  Het Mr. Visserplein werd in 1968 onthuld na flinke bouwwerkzaamheden en kwam op de plek van het kleinere Markenplein. Aan het plein zijn meerdere iconische (Joodse) historische gebouwen gevestigd. Het bekendst is de Portugees-Israëlietische Synagoge, dat bij voltooiing in 1675 het grootste Joodse gebedshuis ter wereld was. Verderop is het Joods Museum gevestigd in een oud synagogepand. Tot 1993 stond aan het plein het Maupoleum, dat destijds de twijfelachtige eer had het lelijkste gebouw van Amsterdam genoemd te worden. De katholieke Mozes en Aäronkerk staat op de plek waar de beroemde Joodse filosoof Baruch de Spinoza geboren werd – die overigens in de synagoge verderop geëxcommuniceerd werd wegens zijn vrijdenkerij.  ||https://www.nrc.nl//nieuws/2022/09/15/mr-visserplein-a4141844
2022-09-16||Surinaams eten   zonder vis of vlees: het bestaat – en hoe||In onze zoektocht naar betaalbare eetzaken, krijgen we een tip over The Old Soul: een sympathiek restaurantje met veganistisch Surinaams eten. Het bestaat dus: Surinaams eten en toch vlees en vis weglaten. Als je naar de geschiedenis kijkt is dat trouwens helemaal niet gek, want in de koloniale tijd had de Afro-Surinaamse bevolking nauwelijks de beschikking over vlees, vis, zuivel of eieren. Maar dat was geen keuze. Op de plantages was het leven karig en in authentieke Surinaamse gerechten wordt dan ook gewerkt met wat er was: cassave, tayer, bakbanaan en bakkeljauw.  Sfeer  informeel, gezellig, niet opgeprikt Eten   vegan  Surinaams  soulfood Prijs   56,25 euro; twee personen voorgerechten en hoofdgerechten,  één gedeeld dessert inclusief drankjes The Old Soul Hobbemakade 71, Amsterdam www.theoldsoul.nl De eigenares van The Old Soul ging vanwege medische redenen plantaardig koken en eten, maar prijst de bijvangst van die leefstijl: beter voor dierenwelzijn en milieu. Ze puzzelde lang op een uitgebreid plantaardig menu om zodoende elke dag iets anders aan te bieden; specialiteiten als heri heri, cassavesoep, sopropo, moksi quinoa, saotosoep en plantaardige varianten op pom en roti. Daarnaast is er taart en cake van het hoofdstedelijke Majesteit Taart, een Surinaamse patissier. The Old Soul is een gezellige eettent en lijkt in niks op de gelikte conceptzaken die als paddenstoelen uit de grond schieten. Het voelt meteen goed. De uiterst charmante jongeman in de bediening moet duidelijk nog ervaring opdoen, daardoor krijgen we royaal de tijd om de mensen, het interieur en het menu te bekijken. Op de wanden vrolijk behang, buiten een bescheiden trottoirterras en in de kleine keuken één en al bedrijvigheid, je kunt hier ook afhalen. Dat is ook meteen de grootste bottleneck: de witte en zwarte brigade bestaat uit slechts drie mensen, sommige gasten gaat het zichtbaar niet snel genoeg, een belangrijk punt van aandacht.  Dat de gasten hier willen eten is trouwens volledig te begrijpen. Alles wordt zelfgemaakt en de gerechten zijn ingenieus. Alcohol wordt er – behalve bier –  niet geschonken, we nemen een lekker pittige, virgin gembercocktail (3,50) die niet te zoet is, IJwit (4,-) en een portie Caribische dumplings (8,-), er komt alvast een simpele amuse: komkommersalade met dunne knoflookmayonaise en pimentón, lekker fris! De dumplings zijn in bara-stijl met veganistische mayonaise (zonder ei dus), een mooie, geconcentreerde tomatentapenade, zwarte komijn en weer pimentón… onalledaags en aantrekkelijk. Door sommige hoofdgerechten staat al een dikke streep wegens uitverkocht, wij kiezen voor bami met sticky tempeh met petjilsalade en pindasaus (13,50), kikkererwten met gebakken banaan, rode paprika en paarse aardappelpuree (13,50) en als ‘bijgerecht’ pita rendang (5,50).  De donker gebakken noedels met smakelijk gemarineerde en gebakken tempeh komt met een fijne salade van beetgare kousenband, taugé en dunne pindasaus. Het kraakt en smaakt, dit is echt zo’n gerecht waarvan je eeuwig door wil blijven eten. Naast de grote portie kikkererwten komt nog een grote portie aromatische rijst, een mix van wilde, witte en zilvervliesrijst, alhoewel wilde rijst natuurlijk een grassoort en geen rijstsoort is. De gebakken banaan is knapperig en zacht en zoet van binnen, heerlijk! De paarse puree was blijkbaar op, het is gebakken aardappel geworden en we constateren dat het gerecht behalve bevredigend ook héél koolhydraatrijk is.  Even uitpuffen en weer door naar de pita gevuld met ‘rendang’ van spitskool, een soort pulled cabbage, goed gekruid en met (te kort) ingelegde rode ui en komkommer en donkere sambal van ui, ketjap en peper. Het mag duidelijk zijn: het idee dat plantaardig eten vaak aan smaak ontbeert, wordt hier gelogenstraft.  Het dessert nemen we mee: een warme bolo (7,50) van kokos, cassave en rozenwater en een bolletje avocado-ijs met ook weer kokos en citrus. De aardbeien-proseccocoulis erbij had niet gehoeven, dit is al denderend genoeg. The Old Soul moet nog even aan de logistiek werken, maar de smaken zijn rijk zonder veel en vaak naar de suiker- of zoutpot te grijpen. Surinaams, plantaardig eten heeft een gezicht gekregen!   Recensent en journalist  Petra Possel test wekelijks een restaurant in en om Amsterdam. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/15/surinaams-eten-zonder-vis-of-vlees-het-bestaat-en-hoe-a4141843
2022-09-16||‘Honderd jaar geleden lagen de straten van Russische steden en dorpen vol met uitgehongerde mensen’||Ook De trein naar Samarkand, de derde roman van Guzel Jachina (Kazan, 1977) gaat over een zwarte bladzijde uit de geschiedenis van de Sovjet-Unie. Stond in  Zulajka opent haar ogen, het zowel internationaal als in eigen land bekroonde debuut van deze Russische schrijfster, de vervolging van de Tataren tijdens de collectivisatie van de landbouw in de jaren dertig centraal, en gaf ze in Wolgakinderen de door Stalin vervolgde Wolgaduitsers een gezicht, in De trein naar Samarkand  vertelt ze het verhaal van een treinreis met vijfhonderd geëvacueerde weeskinderen, die  tijdens de hongersnood in het Wolga-gebied van 1923 naar het voedselrijke zuiden worden gebracht. Het is een tocht vol ontberingen, die alles zegt over de wrede keerzijden van de communistische heilstaat, maar ook over zelfopoffering en menselijke goedheid. Guzel Jachina (Kazan, 1977) studeerde Vreemde Talen aan de Staatsuniversiteit van Tatarstan. In 1999 verhuisde ze naar Moskou, waar ze studeerde aan de School voor Film en zich specialiseerde in scenarioschrijven.  In 2014 debuteerde ze met de verhalenbundel Motylek   . Een jaar later verscheen haar debuutroman Zulajka opent haar ogen, die werd bekroond met de Russische Big Book Literatuurprijs. Haar tweede roman Wolgakinderen  verscheen in 2019. Van haar romans zijn wereldwijd meer dan 1 miljoen exemplaren verkocht.  Na de Russische invasie van Oekraïne publiceerde ze in internationale kranten een open brief waarin ze het geweld in Oekraïne veroordeelde.  Jachina, die van Tataarse afkomst is en in Moskou woont, laat zich niet per Zoom interviewen, maar geeft de voorkeur aan een schriftelijk interview, in het Russisch.  Om veiligheidsredenen, zoals blijkt. ‘De trein naar Samarkand’ is uw derde roman over een dramatische periode uit de Sovjet-geschiedenis. Waarom is die geschiedenis zo belangrijk voor u? „De eerste decennia van de Sovjet-Unie waren onvoorstelbaar en geweldig tegelijk. Er bestond een onbaatzuchtig geloof in de opbouw van een betere wereld. Anderzijds waren het jaren van een onvoorstelbare wreedheid. Door me daarin te verdiepen, ervoer ik wat ontzetting en angst is.  „De trauma’s van die jaren zijn nog altijd niet verwerkt. Dat bleek eens te meer op 24 februari van dit jaar [het begin van de oorlog in Oekraïne, red.]. „Door over het Sovjet-verleden te schrijven kun je het huidige Rusland beter begrijpen. In mijn drie boeken verdiep ik me daarom in de generatie van mijn opa en oma, die zijn geboren in de jaren 1910 en 1920. In Rusland noemen ze die generatie ‘de zwijgenden’. Ze hebben de zwaarste decennia van de Sovjet-Unie overleefd en vertellen hun kinderen en kleinkinderen daar niets over. „ Mijn opa van vaderskant werd in de jaren twintig samen met een groep andere hongerende zwerfkinderen per trein vanuit Kazan naar Toerkestan gestuurd.  Zo overleefde hij de hongerdood in het Wolga-gebied. Over zo’n kindertrein gaat mijn roman. Een van mijn hoofdpersonages, het autistische jongetje Zagrejka, heb ik naar mijn opa vernoemd.” Wat gebeurde er toen precies in het Wolga-gebied?  „Honderd jaar geleden werden de Krim, Kazachstan, West-Siberië, Oekraïne en het Wolga-gebied  geteisterd door een massale hongersnood. Niet minder dan 40 miljoen mensen hadden geen eten. Hoeveel er toen zijn omgekomen weet nog altijd niemand, maar wetenschappers gaan uit van 5 miljoen.  „De voornaamste oorzaak van die hongersnood waren de bolsjewieken, die meedogenloos de graanvoorraad van de boeren in beslag namen om het Rode Leger mee te kunnen voeden. In de Sovjet-geschiedschrijving is hierover gezwegen. Met mijn roman probeer ik die leegte te vullen. „De trein naar Samarkand speelt zich af in 1923, een van de zwaarste jaren uit de Sovjet-geschiedenis. De burgeroorlog was net voorbij, het land verwoest, de productie stilgevallen. Er heerste al enige jaren massale hongersnood, miljoenen mensen waren omgekomen, overal was banditisme, er woedden epidemieën als tyfus en cholera, er was hyperinflatie. Een van de gevolgen daarvan waren de anderhalf miljoen zwerfkinderen, merendeels van boerenkomaf, van wie de ouders waren gestorven van de honger omdat de staat hun graan had afgepakt. Over die kinderen gaat De trein naar Samarkand. Het is  een waargebeurd verhaal, gebaseerd op historische bronnen en memoires.” Hoe ging dat transport in zijn werk?  „Begin jaren twintig werden hongerende kinderen uit het Wolga-gebied  en de Oeral per trein geëvacueerd. De eerste trein vervoerde kinderen uit Moskou. Latere treinen brachten kinderen uit Sint-Petersburg en steden in het huidige Oekraïne naar Toerkestan. Eenmaal hersteld keerden ze na een jaar of twee jaar terug naar huis. „De organisatie was in handen van het Centraal Comité onder leiding van Feliks Dzjerzjinski [het hoofd van de geheime politie, red.], terwijl datzelfde Centraal Comité verantwoordelijk was voor de inbeslagname van het graan bij de boeren en de daarmee gepaard gaande repressie. De paradox is dat de overheid enerzijds de boeren liet verhongeren en vermoordde en aan de andere kant hun kinderen redde. Precies die paradox belichaamt de hoofdpersoon van mijn roman, treincommandant Dejev.” Waren de omstandigheden tijdens die reis net zo bar als u ze beschrijft? „Ja, maar sowieso kun je je niet voorstellen dat honderd jaar geleden de straten van Russische steden en dorpen vol lagen met mensen die geen kracht meer hadden om op hun benen te staan. Mensen vermoordden elkaar om aan eten te komen, ze aten leem en takken, werden letterlijk gek van de honger, moeders wierpen hun pasgeboren baby’s voor vertrekkende treinen om ze op die manier de hongerdood te besparen. Het was heel gewoon dat kinderen op straat opgroeiden en altijd honger hadden.  „Toch wilde ik mijn lezers niet onderdompelen in horror en tragedie. Daarom bedacht ik een vertelvorm die je het verhaal in kon sleuren en je tegelijkertijd zo nu en dan aan het lachen maakte. Zo kwam ik uit bij het genre van het reisverhaal, met veel avonturen, een liefdesgeschiedenis, humorvolle beschrijvingen van de kinderwereld en een soms cinematografische aanpak. Daarbij wilde ik laten zien dat die zwerfkinderen ondanks alle ontberingen een ongekende levenslust hadden.”  Waarom wil Dejev zoveel mogelijk kinderen meenemen? „Dejev is zowel een moordenaar als een redder. Een moordenaar tegen wil en dank en een redder uit eigen wens. Door de ironie van het lot moet hij van hogerhand hongerende weeskinderen redden, die dakloos zijn geworden door zijn schuld. De hele reis wil hij zichzelf bewijzen dat hij nog een mens is. Hij heeft zich daartoe de taak gesteld eten voor die kinderen te zoeken en ze te genezen van de cholera. Maar tegelijkertijd maken zijn trauma’s hem nog net niet gek.  „Dejev belichaamt twee kanten van het Sovjet-regime, het duistere en het lichte. Zoals hij –  die boeren ombracht omdat ze hun graanbelasting niet wilden betalen, die in de Goelag had gewerkt, die de hele repressieve politiek van de bolsjewieken belichaamde – waren er in de Sovjet-Unie legio anderen. Het moeilijkst te begrijpen is dat ze niet zwart of wit waren, maar zwart en wit.” Een andere hoofdpersoon is commissaris Belaja, een rechtlijnige bolsjewiek. Is zij het symbool van al die fanatici zonder empathie?  „Belaja is in alles de tegenpool van de zachtaardige Dejev. Maar bovenal is ze een professionele strijder tegen de honger en heeft ze duizenden levens gered. Compromisloze mensen zoals zij kwamen in de beginjaren van de Sovjet-Unie heel vaak voor. De Sovjet-ideologie was per definitie een religie en bracht dienovereenkomstig fanatieke volgelingen voort.” Lijkt de Sovjet-Unie die u beschrijft op het Rusland van Poetin? „Mijn eigen generatie is al dan niet onder dwang opgevoed door degenen die de totalitaire machine van de Sovjet-Unie hebben opgebouwd. Daarom lijden mijn leeftijdgenoten onder dat verleden. De generatie van mijn grootouders heeft haar traumatische ervaringen aan ons doorgegeven: de angsten, de complexen, de overlevingsmechanismen in een staat die op allerlei manieren probeert om zijn eigen bevolking te onderdrukken en te vernietigen. Die hele ‘rijkdom’ heeft de huidige generatie van zestigers, vijftigers en veertigers als erfenis ontvangen. Het is onmogelijk om ons in een ruk daarvan te bevrijden, want ze zit in ons bloed. We kunnen alleen leren ermee te leven om ons er geleidelijk, generatie na generatie, van los te maken. Dat lukt ons in Rusland heel aardig. Waarom zijn er de afgelopen jaren anders tientallen uitstekende historische romans verschenen?” Is in Rusland het geweld teruggekeerd? „Vandaag de dag begrijp ik de Sovjet-tijd veel beter dan een half jaar geleden. Ik besef nu hoe angst werkt, hoe het mechanisme op gang wordt gebracht waarmee je jezelf psychisch kunt beschermen tegen de werkelijkheid.” Is dat ook de reden waarom u zich alleen per e-mail laat interviewen? „Jazeker, net zoals miljoenen van mijn landgenoten leef ik al een half jaar in een oceaan van emoties. Niet eerder hebben politieke ontwikkelingen zo’n verpletterende indruk op me gemaakt als nu. Terwijl ik de perestrojka en glasnost heb meegemaakt, het uiteenvallen van de Sovjet-Unie, de nationalistische beweging in Tatarstan, de democratische hervormingen en de hyperinflatie. Maar niet eerder ben ik zo door iets geshockeerd als door die ochtend van 24 februari 2022. Sindsdien is mijn leven onherroepelijk veranderd, zoals ook dat van miljoenen anderen in Oekraïne, Belarus en Rusland. Sommigen realiseren zich dat tot op vandaag niet en proberen krampachtig hun vroegere leven voort te zetten. Maar het is nu eenmaal gebeurd! We zitten op het wiel van de geschiedenis dat ons naar het onbekende voert. En tegelijkertijd bevinden we ons in een eindeloze emotionele storm, waar we maar niet aan kunnen wennen. Zelf woon ik in Moskou, maar ik voel duidelijk wat er enkele honderden kilometers verderop in de gevechtszone gebeurt. Het verandert me en niet op een positieve manier.  „Ik reageer per e-mail op uw vragen omdat ik objectieve antwoorden wil geven en niet in beslag genomen wil worden door tegenstrijdige emoties. In een live-gesprek is zoiets moeilijk. Daarbij komt dat ik de wetten van mijn land niet wil schenden. Begin maart is hier een wet aangenomen die het verspreiden van nepnieuws over de activiteiten van het Russische leger en het in diskrediet brengen van dat leger strafbaar stelt. Je kunt er vijftien jaar gevangenisstraf voor krijgen. Die wet wordt actief toegepast. Daarom weeg ik ieder woord zorgvuldig.” Voelt u zich in wat u schrijft belemmerd door het huidige regime? „Na de publicatie van mijn romans werd er altijd wel kritiek op geleverd: ik zou de geschiedenis vervalsen, de minder goede momenten uit het verleden zwart maken. Maar desondanks heb ik nooit last gehad van censuur. Sterker nog, een van mijn romans is zelfs verfilmd en in april 2020 op de staatstelevisie uitgezonden.” Dus de Sovjet-Unie is niet terug? „De Sovjet-geschiedenis eindigde niet met het uiteenvallen van de Sovjet-Unie, maar wordt tot op de dag van vandaag voortgezet. In Rusland leven we in wezen in een staat die honderd jaar geleden is opgericht. De Sovjet-Unie was een totalitaire staat, het hedendaagse Rusland een autoritaire. Maar in beide gevallen is sprake van een sterke, almachtige staat tegenover de kleine, rechteloze mens.”||https://www.nrc.nl//nieuws/2022/09/15/sinds-24-februari-besef-ik-in-rusland-hoe-angst-werkt-a4141978
2022-09-16||Alles wat we van Frankrijk zo mooi vinden, danken we aan de adel||‘Frankrijk is een leuk land”, sprak VVD-politica Annemarie Jorritsma zo’n vijfentwintig jaar geleden, „alleen jammer dat er Fransen wonen.” Ongepast werd dat gevonden, dat een minister dat zei. Maar Jorritsma’s botte bon mot is blijven hangen, omdat er een herkenbaar sentiment mee wordt uitgedrukt. Frankrijk is de ogen van niet-Fransen een oneindige bron van fascinatie, maar er is bijna geen lofzang op het land zonder een onderstroom van bevreemding en irritatie. Jaar in een jaar uit, schrijft de Britse historicus Peter Watson in The French Mind, verschijnen er ‘cute books’ over de Fransen en de Franse manier van leven, die stuk voor stuk worden gekenmerkt door een eenzelfde mengeling van bewondering en ergernis, ten opzichte van een volk ‘dat enorm op zichzelf is gericht, en bij tijd en wijle ronduit arrogant’.  Al die vlot geschreven boekjes, vooral populair in de Angelsaksische wereld, grossieren in half-ironische stelligheden over die eigenaardige Fransen, zonder dat die, stelt Watson, uitgediept of onderbouwd worden. Hij geeft toe dat dat lastig is, hoe staaf je algemene uitspraken over een land en zijn cultuur? ‘Hoe meet je een weerzin tegen het compromis, of een mate van eigengereidheid?’  In zijn vuistdikke boek belooft de Brit, die een reputatie heeft opgebouwd als schrijver van toegankelijke ideeëngeschiedenissen, het serieuzer aan te pakken. Hij wil laten zien wat de Franse cultuur speciaal maakt, en hoe dat zo gekomen is. Daarbij probeert hij een brug te slaan tussen de academische wereld en een algemeen publiek. Veel van wat hij schrijft leunt aan tegen het werk van anderen, die door hun specialisatie een klein bereik hebben. The French Mind is ideeëngeschiedenis en culturele kroniek ineen, en loopt van halverwege de zeventiende eeuw helemaal tot aan de brand in de Notre Dame in 2019. De lijn die Watson daarbij volgt, is helder. Zijn grondgedachte is dat de Franse adel in de zeventiende eeuw, na de mislukte opstand tegen het koningshuis die La Fronde wordt genoemd, haar militaire en politieke macht zag verschrompelen onder de absolutistische koning Lodewijk XIV. Daarom week men noodgedwongen uit naar een terrein waar men nog wel zijn superioriteit kon laten gelden: de cultuur. De ontferming van de adel over de kunsten bracht de traditie van de salon voort, een traditie die helemaal doorloopt tot aan de jaren negentig van de vorige eeuw. In de salon troffen adel, kunstenaars en filosofen elkaar om over van alles en nog wat te discussiëren. Kunst, filosofie, theater, mode, alles werd besproken in een sfeer van sociabilité. Er werd voorgedragen, geponeerd en gedebatteerd, gerivaliseerd, gelachen, gedronken, geflirt en gegokt. Watson stelt dat het belang van de salon niet moet worden overdreven, er werd door de eeuwen heen ook flink op neergekeken, en veelal werden de gastvrouwen als pretentieuze leeghoofden weggezet. Bovendien waren er tal van andere, exclusief door mannen bevolkte culturele domeinen, zoals de universiteiten en de academies. Toch ziet hij de salons als de plek bij uitstek waarin de Franse cultuur vorm kreeg. Ten eerste was er het adellijke element, de liefde voor kunst en cultuur van ‘bovenaf’. Het was de adel die cultuur op een voetstuk zette. Liefde voor en betrokkenheid met de kunsten werd gezien als een voorwaarde voor voortreffelijkheid. Toen in de negentiende eeuw de bourgeoisie dominant werd, bleef dat ideaal intact; het hedendaagse fenomeen van de mondaine parisiënne is er een uitloper van. Ook zocht men na gevoelige militaire nederlagen, zoals de traumatische vernedering door Bismarck in de Frans-Duitse oorlog van 1870, steeds weer troost in de vermeende hegemonie van de Franse cultuur. Die hoogstaande liefde voor de kunsten ging gelijk op met de hang naar zwierige woordkunst, pathos en krullendraaierij, waarbij het gebaar hoger werd aangeslagen dan de gevoelde emotie. Die neiging tot precieusheid is, alle tegenbewegingen ten spijt, nooit uit de Franse kunsten verdwenen. Een ander effect was de hang naar regulering van bovenaf, door middel van dwingende regels en instituties, zoals in de academies. Tegelijk bracht de sociabilité van de salons ook een levendige debatcultuur met zich mee: wat had je aan een boek als je er niet over kon praten? Wie was goed, wie was er beter, wat kon echt niet? In de Franse salon ontstond het fenomeen van de publieke intellectueel, de generalist die overal een mening over heeft, overal over kan meepraten. De salons vormden ook een soort barometer van de cultuur: in de achttiende eeuw werden ze steeds filosofischer, in de negentiende eeuw steeds politieker. In de belle époque, de tijd van Proust, toen de adel maatschappelijk weinig meer betekende, waren ze vooral snobistisch. Watson neemt die onafgebroken keten van opeenvolgende salons als de rode draad in zijn cultuurgeschiedenis, die daardoor als vanzelf een feministische inslag krijgt. De gasten in de salons waren dan wel voornamelijk mannen, de gastvrouwen waren meestal vrouwen van formaat, veel meer dan muze of minnares. De meesten van hen schreven, zowel romans als essays. Sommige salonnières zijn beroemd gebleven, zoals Madame de Sevigné, Madame de Lafayette en Madame de Staël, anderen laten zich in Watsons boek kennen als fascinerende, vaak baanbrekende persoonlijkheden, zoals Marie d’Agoult, die nu vooral bekend is als de minnares van Franz Liszt, maar ook de auteur is van een klassieke studie over het revolutionaire jaar 1848, die ze zoals veel vrouwen onder een mannelijk pseudoniem publiceerde. De originele aanpak van Watson heeft ook nadelen. Door de salon als middelpunt van zijn cultuurgeschiedenis te nemen, en als de meer volkse en opstandige variant de cafés en de cabarets, kom je goed te weten welke grote Fransen elkaar allemaal regelmatig ontmoetten, en waar. Maar hun eigen betekenis wordt vaak summier – en soms plichtmatig – geschetst. Over Pascal lees je weinig meer dan wat Wikipedia-feiten. Bij Cocteau, ook een gretige salonbezoeker, gaat het vooral over zijn dubieuze gedrag tijdens de Duitse bezetting. Te vaak verzandt Watson in het opsommen van namen. Onherroepelijk zou je over sommige salons meer willen weten, zoals die van Paulette Nardal (1896-1985) en haar zuster, de eerste zwarte studenten aan de Sorbonne, die grote invloed uitoefenden op Aimé Césaire, een van de grondleggers van de négritude-beweging. Dat is tegelijk een grote verdienste van The French Mind: zelfs na Watsons achthonderd uitputtende bladzijden fascineert de Franse cultuur alleen maar meer. 

●●●●●
||https://www.nrc.nl//nieuws/2022/09/15/de-adel-maakte-de-franse-cultuur-na-de-revolutie-van-1789-zo-bijzonder-a4141977
2022-09-16||Column | Ook in het koninkrijk van de Spaanse schrijver Javier Marías hangt de vlag halfstok||Als een groot schrijver sterft zou de vlag halfstok moeten hangen en het hele land zich in rouw moeten hullen, zoals nu bij de Britse koningin gebeurt. Maar waar Elizabeth II binnenkort hoogstens nog stof levert voor een biografie, leeft een dode schrijver voort in de hoofden van zijn lezers. Soms schiet hun bijvoorbeeld een mooie zin te binnen of zelfs een hele passage. Zo ken ik iemand die al zijn hele leven Tolstojs Oorlog en vrede herleest en alle andere literatuur aan zich voorbij laat gaan, omdat hij aan dat ene boek genoeg heeft. Je kunt geen gesprek met hem voeren of er komt een citaat van Tolstoj voorbij waarmee hij iemands gedrag of een politieke situatie typeert. Een hoger postuum eerbetoon kun je een schrijver niet bewijzen. Zelf ben ik geen pathologische herhaallezer, maar werk ik het liefst het oeuvre af van schrijvers die ik goed vind, zoals Saul Bellow, Philip Roth, Graham Greene, John Cheever, Tsjechov en Toergenjev, Flaubert en Stendhal, Nabokov, Fontane en Thomas Mann, Orhan Pamuk, Mercè Rodoreda, Machado de Assis, Natalia Ginzburg, Svetlana Aleksijevitsj en A. Alberts. Met de dood van de Spaanse schrijver Javier Marías, zondag, is daar een nieuw  oeuvre bijgekomen, met als bonus zijn laatste roman Tomas Nevinson, die volgende week in vertaling verschijnt en die ik zal lezen alsof ik voor het laatst iemands geur kan ruiken en stem kan horen. Ik ontdekte Marías in een boekhandel, waar zijn Een hart zo blank  (1993) werd verramsjt, ondanks de lovende recensies die deze roman had gekregen. Vanaf de eerste lange, meanderende zin, het begin van een zoektocht naar het verborgen verleden van de vader van de verteller, had hij me in zijn greep. Geleidelijk aan ontdekte ik dat Marías in zijn boeken vaak teruggrijpt op de groten uit de wereldliteratuur, zoals  Lawrence Sterne, Flaubert, Nabokov, Henry James en William Faulkner, die hij soms ook heeft vertaald. Niet voor niets zijn de vertellers in zijn boeken vaak vertalers of tolken, die in mysterieuze spionage- of thrillerachtige situaties belanden, waarin ieder woord ertoe doet en het verleden bijna altijd schuldig is. Het gaat bij hem duidelijk om het luisteren en interpreteren, om woorden die je misschien hebt gemist, die helemaal niet bestaan of zijn gezegd. En precies dat geeft zijn boeken die fascinerende spanning.  Ook iemand als Salman Rushdie, van wie onlangs  Taal van de waarheid. Essays 2003-2020 in vertaling verscheen, heeft zijn grote voorbeelden, zoals Italo Calvino, Günter Grass, Michail Boelgakov en Isaac Bashevis Singer. Hun invloeden kom je alleen al in zijn roman Middernachtskinderen  alom tegen.  Rushdie bewondert ook Philip Roth, over wie hij in 2018 een lezing hield, die in die essaybundel staat. Beide schrijvers zijn verketterd vanwege hun boeken. Kreeg Rushdie dertig jaar gelden een fatwa van ayatollah Khomeiny op zijn dak, die hem onlangs nog bijna het leven kostte, Roth moest het doen met een beschuldiging van antisemitisme door Amerikaanse Joden. Ook Marías haalde zich de woede van enkele lezers op de hals, toen die zich in zijn Oxford-roman Allerzielen herkenden. In zijn Madrileense literaire universum zal hij er zijn schouders over hebben opgehaald. Dat literaire universum bestreek sinds 1997 ook het onbewoonde Caribische eiland Redonda, een fictief koninkrijk, waar hij door zijn vrienden tot vorst werd uitgeroepen. Daar hangt nu de vlag halfstok.||https://www.nrc.nl//nieuws/2022/09/15/ook-in-het-koninkrijk-van-de-spaanse-schrijver-javier-marias-hangt-de-vlag-halfstok-2-a4141975
2022-09-16||Dick Benschop treedt terug als topman Schiphol||Dick Benschop treedt terug als topman van Schiphol, meldt de luchthaven in een verklaring. Benschop heeft zijn functie woensdagavond beschikbaar gesteld bij de raad van commissarissen, die zijn ontslag heeft geaccepteerd. De 64-jarige oud-politicus wil de discussie over de problemen op Schiphol niet belemmeren door de „aandacht voor zijn persoon”. Totdat hij een aangewezen opvolger heeft, en Schiphol de benodigde „nieuwe start” kan maken, blijft hij wel in functie. Benschops beslissing volgt op een periode waarin hij nauwelijks rustig achterover kon leunen. Twee jaar nadat hij aantrad als topman begon de coronapandemie, die het internationale vliegverkeer aan banden legde. Recentelijker zijn de problemen met de aanhoudende drukte op Schiphol, wat wegens personeelstekorten tot lange rijen en gemiste vluchten leidde. Ook deze week was het nog zo druk op de luchthaven dat mensen hun vlucht misten. De problemen op Schiphol gaan Benschop „aan het hart”, schrijft hij. Het bedrijf kampt onder meer met een groot tekort aan beveiligers, en de arbeidsomstandigheden voor bagagemedewerkers laten flink te wensen over, meldden de NOS en Nieuwsuur na eigen onderzoek. Tijdens zijn studie geschiedenis werkte Benschop zelf ook als bagagesjouwer. „Ik heb mijn uiterste best gedaan, maar we zijn er nog niet”, zegt hij. „Leidinggeven aan dit bedrijf was een grote eer.” Vakbond FNV betwijfelt of Benschop met zijn aftreden daadwerkelijk bereikt wat hij hoopt. „Ik zou zeggen dat optreden eerder leidt tot oplossingen”, zegt campagneleider Joost van Doesburg tegen persbureau ANP. „Ik ben bang dat dit de oplossing verder vertraagt.” Eind mei kwamen Schiphol en verschillende vakbonden, waaronder FNV, nog tot een akkoord over een zomertoeslag voor personeel. Nadat die toeslag begin deze maand verliep, besloten veel medewerkers alsnog bij de luchthaven weg te gaan. KLM-baas Marjan Rinter heeft begrip voor het besluit van Dick Benschop. „In het belang van onze klanten verwacht ik dat er snel en adequaat orde op zaken wordt gesteld”, stelt ze. Ze wijst hier op de voortdurende chaos op Schiphol. Dat meldt persbureau ANP. KLM werd als grootste gebruiker van Schiphol hard getroffen omdat tientallen vluchten werden geschrapt. Minister Mark Harbers (Infrastructuur en Waterstaat, VVD) werd pas donderdag geïnformeerd over het vertrek van Benschop. Terwijl de raad van commissarissen woensdagavond al op de hoogte was. Harbers vindt dat het Benschop „siert” dat hij nu aftreedt na alle problemen op Schiphol afgelopen zomer. Hendrik Noorderhaven, directeur van EUclaim, is blij met het vertrek van Benschop. „Eindelijk! Ik heb al twee maanden geleden gezegd dat Benschop zijn job ter beschikking moest stellen. Hij komt op mij wereldvreemd over door het niet verlengen van de zomerbonus. Ze zien nu de effecten daarvan.” Volgens Noorderhaven zijn de problemen op de luchthaven dramatisch voor de internationale reputatie van Schiphol. „Het is gewoon een brevet van onvermogen wat Schiphol laat zien.”||https://www.nrc.nl//nieuws/2022/09/15/dick-benschop-treedt-terug-als-topman-schiphol-a4141973
2022-09-16||Componist JacobTV vaart op zijn intuïtie. ‘C majeur, of a mineur? Ik wil het niet eens weten.’||„Dat wij zo’n koor hebben in Nederland!”, roept componist Jacob ter Veldhuis. Hij heeft net een besloten eerste repetitie van het Groot Omroepkoor (GOK) bijgewoond: „Wat een geluid, ik schoot  bijna vol.” Het nieuwe seizoen van het AVROTROS Vrijdagconcert trapt vrijdagavond af met een wereldpremière van Ter Veldhuis, live te horen op de radio: Paradiddle. Hij schreef het in opdracht van omroep AVROTROS voor het Radio Filharmonisch Orkest en het GOK. „Als je gevraagd wordt om een seizoensopener te schrijven, dan moet je iets maken dat feestelijk is, energiek, een beetje tongue-in-cheek,” zegt Ter Veldhuis  in de kantine van het Muziekcentrum van de Omroep in Hilversum. Met gespreide armen verbeeldt hij de toon die hij zocht: „Toen ik de opdracht kreeg stonden de Russische troepen al aan de Oekraïense grens. De beschaving schudt op haar grondvesten, al een paar jaar beleven we rampspoed. Maar we zíjn er. En we moeten er iets van maken. Mijn stuk is een jubelzang op de mens, maar gaat ook over de tijdelijkheid van alle dingen.” Hij greep terug op het wetenschappelijke gedicht ‘De rerum natura’ van de Romeinse filosoof en dichter Lucretius. In de eerste eeuw voor onze jaartelling schreef Lucretius al over elementaire deeltjes en de plaats van de mens in het universum. Ter Veldhuis: „Ik had steeds minder tekst nodig. Zo’n zinnetje als ‘Wij zijn sterrenstof’, dat kende ik nog uit de hippietijd. Ik kreeg er een rock-&-roll-gevoel van.”  De titel Paradiddle ontleende Ter Veldhuis aan een basale ritmische figuur voor slagwerkers. Hij behandelt het orkest ‘als een band’, met veel lage tonen als een stevig fundament: „Het middendeel is bombastisch, orgastisch, over the top, ik flirt daar bewust met de kitsch. Harmonisch blijft het stuk steeds in dezelfde toonsoort, met drie mollen, tot die in apotheose wegvallen. Dan is het C majeur, of a mineur – ik wil het niet eens weten.” ‘Avantpopcomponist’ Ter Veldhuis heeft een gedegen compositieopleiding gehad in Groningen en won bij zijn afstuderen in 1980 de Compositieprijs. Maar toch: „Ik wil niet weten wat ik doe. Ik vaar op mijn intuïtie. Ik heb er twintig jaar over gedaan om mijn eigen stem te vinden. Ik hou ook van Helmut Lachenmann en Iannis Xenakis, maar  ik heb aan zeven tonen  meestal genoeg.” Voor de coronacrisis was Ter Veldhuis een van de meest gespeelde componisten van Europa, met zo’n duizend uitvoeringen per jaar. Daar zaten veel balletten bij, en  „deftige orkestuitvoeringen”, maar ook nachtelijke optredens in obscure kroegen in Manhattan of Mississippi. Het is kenmerkend voor JacobTV, zoals Amerikaanse media hem noemen: toegankelijke muziek die dwars over genregrenzen luisteraars verbindt. Corona zorgde voor een terugval: „Ik leef van auteursrechten en alles lag opeens stil. Maar ik kreeg meteen veel nieuwe opdrachten, van het Concertgebouworkest tot ensemble Fuse. Ik heb non-stop gewerkt.” Zo schreef hij voor het Radio Filharmonisch en het Groot Omroepkoor ook al de ‘miniopera’ Besmettingsgevaar met een libretto van Ilja Leonard Pfeiffer. Inmiddels krijgt hij weer bestellingen vanuit de hele wereld, die hij zelf opstuurt. Vooral naar de VS, Japan en Zuid-Europa: „Gelukkig is er nog een brievenbus bij mij in de buurt.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/15/componist-jacobtv-vaart-op-zijn-intuitie-c-majeur-of-a-mineur-ik-wil-het-niet-eens-weten-a4141974
2022-09-16||Hoe China het internet verandert||De vraag ‘Hoe China het internet verandert’ staat centraal in de boeiende Duitse podcast The Great Firewall; Wie China das Internet verändert  van de Süddeutsche Zeitung. Pijnlijk om te horen hoe de Amerikaanse presidenten Bill Clinton en George W. Bush ervan overtuigd waren dat het internet meer vrijheid naar China zou brengen. En hoe lacherig ze deden over de ambitie  van de Chinese communistische partij om greep op het internet te krijgen. Wat zaten ze er naast.  Inmiddels is duidelijk hoe sterk China controle heeft over wat Chinezen online kunnen zeggen, lezen en bekijken. Deze wekelijkse podcast laat dat horen aan de hand van onder meer reportages en interviews over het begin van de corona-pandemie, de tegenwerking van een LGBTQ-groep en de inzet van Westerse influencers om propaganda te verspreiden op YouTube, TikTok en andere sociale media – waardoor de Chinese invloed niet alleen tot China beperkt blijft, maar ook het Westen raakt. The Great Firewall; Wie China das Internet verändert, 8 afleveringen van zo’n 45 minuten, Süddeutsche Zeitung.  
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/15/hoe-china-het-internet-verandert-2-a4141972
2022-09-16||OM vervolgt voormalig politieagent om lekken informatie over Lil Kleine||Het Openbaar Ministerie gaat een 22-jarige voormalig politiemedewerker van de Eenheid Amsterdam vervolgen omdat hij informatie over een arrestatie van de Amsterdamse rapper Lil Kleine zou hebben gelekt. Dat meldt de instantie donderdag. Het OM verdenkt de man hiernaast ook van het tonen van seksuele beelden aan een minderjarige en van een poging tot grooming - het vertrouwen van een ander winnen om deze persoon seksueel te misbruiken.  De voormalig politiemedewerker werd in mei al voor onbepaalde tijd geschorst op verdenking van het lekken van informatie over rapper Lil Kleine. De man zou op Snapchat aan een persoon hebben beschreven hoe de rapper, wiens echte naam Jorik Scholten is, halverwege februari een nacht in een politiecel had doorgebracht. Een screenshot van dit gesprek kwam bij een zogeheten juicekanaal terecht en werd hierop gepubliceerd. De politie stelde hierna een onderzoek in, waaruit bleek dat de voormalig agent mogelijk ook twee zedendelicten heeft gepleegd. De man is inmiddels bij de eenheid ontslagen.  Lil Kleine zat dit jaar verschillende keren vast op verdenking van zware mishandeling van zijn ex-verloofde Jamie Vaes. Halverwege februari werd hij opgepakt nadat op sociale media beelden van de rapper waren verschenen waarop te zien is dat hij een vrouw - vermoedelijk Vaes - aan haar haren uit een auto trekt en het portier op haar dichtslaat. Het onderzoek naar de vermeende mishandeling loopt nog. Scholten mag dit in vrijheid afwachten. Verschillende partijen, zoals Spotify en platenmaatschappijen Sony Music en Top Notch, verbraken hun banden met de rapper na de arrestatie. ||https://www.nrc.nl//nieuws/2022/09/15/om-vervolgt-voormalig-politieagent-om-lekken-informatie-over-lil-kleine-a4141970
2022-09-16||Armenië en Azerbeidzjan respecteren staakt-het-vuren, geen gevechten gemeld||Het is in de nacht van woensdag op donderdag rustig gebleven op de grens tussen Armenië en Azerbeidzjan. Dat meldt de Armeense Nationale Veiligheidsraad donderdag aan het Franse persbureau AFP.  Beide landen lijken een staakt-het-vuren te respecteren dat eerder werd afgesproken. Dat de deze week uitgebroken gevechten vooralsnog zijn beëindigd, kwam mede dankzij „betrokkenheid van de internationale gemeenschap”, aldus Armenië. Onder meer Rusland, de Verenigde Staten en Frankrijk hebben geprobeerd te bemiddelen.  In de nacht van maandag op dinsdag viel Azerbeidzjan binnen met een grootschalig verrassingsoffensief in het zuiden van Armenië. Azerbeidzjan zette bij de aanval onder meer drones en mortiergranaten in. Daarmee escaleerde de situatie rond het grensgebied. Rusland, van oudsher een bemiddelende partij in de Kaukasus-regio, kondigde dinsdag vergeefs een wapenstilstand af: Armenië als Azerbeidzjan bleven elkaar beschuldigen van beschietingen. In totaal zouden ruim 170 militairen zijn gesneuveld: ruim honderd aan Armeense zijde en zeventig van de Azerbeidzjanse strijdkrachten.  De Azerbeidzjanse aanval — naar eigen zeggen een reactie op „Armeense provocaties” — was verrassend, omdat er twee weken geleden nog vredesgesprekken in Brussel plaatsvonden over onder meer gebiedsafbakening en een duurzaam staakt-het-vuren. Na het Azerbeidzjaanse offensief hebben de Franse president Emmanuel Macron en de Amerikaanse minister van Buitenlandse Zaken Antony Blinken contact gehad met de Armeense president.||https://www.nrc.nl//nieuws/2022/09/15/armenie-en-azerbeidzjan-respecteren-staakt-het-vuren-geen-gevechten-gemeld-a4141971
2022-09-16||Video toont hoe eigenaar Wagner-groep strijders ronselt in Russische strafkolonie||Een woensdag opgedoken video laat zien hoe de eigenaar van de Russische huurlingenfirma Wagner Group gevangenen ronselt in een Russische strafkolonie. Omringd door een groep van zeker honderd stilzwijgende gevangenen, stelt Jevgeni Prigozjin (61) hen vrijlating in het vooruitzicht. Daarvoor hoeven ze alleen maar zes maanden in leven te blijven, in een oorlog die Prigozjin „zwaar” noemt. „Totaal onvergelijkbaar met de Tsjetsjeense Oorlog.” De gevangenen krijgen een ogenschijnlijk moeilijke keuze voorgeschoteld: hun straf uitzitten onder het hardvochtige regime van het strafkamp of vechten aan de frontlinie in Oekraïne. Daar worden ze onderdeel van de stormtroepen die door vijandige verdedigingslinies moeten breken. Volgens Prigozjin is dat de hoofdtaak van Wagner-huurlingen. „Er zal geen verschil zijn tussen jou en de anderen. En we hebben alles in huis voor een effectief offensief.” Prigozjin windt in zijn toespraak geen doekjes om de strategie die de Wagner Group hanteert. „Zij die aanvallen en brutaal zijn hebben de grootste kans op overleven. Wie achterblijft en niet weet wat te doen, belandt in het gedrang.” Desertie is een doodzonde, benadrukt de oligarch die jarenlang de privécatering van Poetin verzorgde, wat hem de bijnaam ‘Poetins chefkok’ opleverde. „Niemand geeft op, niemand trekt zich terug, of geeft zichzelf over.”  Van gevangenen die zich aanmelden voor de oorlog wordt — ook jegens zichzelf — meedogenloosheid verwacht. Wie eenmaal aangekomen aan de frontlinie spijt heeft, staat executie te wachten. „Maar hebben jullie iemand die jullie levend uit de gevangenis komt halen? Dat kunnen er slechts twee: God en Allah. En nu bied ik jullie aan hier levend te vertrekken, hoewel ik niet kan beloven dat jullie levend terugkomen. Dus, heren, zijn er nog vragen?”||https://www.nrc.nl//nieuws/2022/09/15/video-toont-hoe-eigenaar-wagner-groep-strijders-ronselt-in-russische-strafkolonie-a4141968
2022-09-16||Niet elke scheikundige heeft een Einsteinkapsel, wil Mimi den Uijl maar zeggen||„Zo loop ik er meestal niet bij hoor”, benadrukt scheikunde promovendus Mimi den Uijl (1994). Ze heeft net haar witte jas aangetrokken en veiligheidsbril opgezet voor ze een scheikundelab van de Universiteit van Amsterdam binnenloopt. Zoemende machines maken lawaai, er hangt een warboel aan kabels en glazen kasten glinsteren onder witte tl-lampen. Ik kon het eerst  niet geloven. Wij? Een prijs? Jazeker! Ik heb tijdens corona een paar hobby’s erbij gekregen. Ik ben Italiaans gaan leren en ben begonnen met hardlopen. Als klap op de vuurpijl heb ik vorig jaar de marathon van Amsterdam uitgelopen. Afgelopen jaar is dit antwoord vaak ‘thuis’ geweest. Maar ik laad  pas echt op als ik met vrienden ben of lekker ga sporten. Den Uijl promoveert volgende maand met haar onderzoek naar chemische reacties die door licht worden veroorzaakt. „Hier in het lab zijn labjassen en veiligheidsbrillen verplicht, maar voor mijn promotieonderzoek bedien ik deze machines meestal vanaf mijn laptop vanuit mijn kantoor of woonkamer in m’n huispak. En als ik wél in het lab sta, werk ik niet met reageerbuizen. Dan ben ik in de weer met moerbouten en tissues voor lekkende machines. Niet iedere scheikundige staat in een lab met reageerbuizen, witte jas, bril en een Einsteinkapsel.” Den Uijl vond twee collega’s met wie ze standaardideeën over hoe een scheikundige eruit ziet, wilde doorbreken. In 2021 begon ze tijdens haar promotieonderzoek met Noor Abdulhussain en Lotte Schreuders het Instagramaccount Sisters in Science. Op het account, met inmiddels bijna vijfduizend volgers, komen de drie vrouwen voorbij in video’s over hun leven als jonge wetenschappers. Daaromheen staan kleurrijke infographics met tips voor jonge wetenschappers, zoals een lijst met softwareprogramma’s om data mee te visualiseren en een lijst met voorbeeldzinnen waarmee een wetenschapper kritisch kan reflecteren op zijn of haar onderzoek.  „Door stereotypen te doorbreken, proberen we scheikunde toegankelijk te maken voor een bredere doelgroep”, vervolgt ze. „En dat is nodig, want scheikunde heeft een probleem. Er komt een enorme vergrijzingsgolf aan. We weten nu al dat er niet genoeg mensen zijn opgeleid om de huidige scheikundigen in bijvoorbeeld chemische fabrieken te vervangen. We moeten gaan putten uit een bredere groep mensen.” Eind 2021 ontvingen de drie jonge chemici  vijftigduizend euro van de ‘NWO diversity initiative award’ voor hun initiatief Sisters in Science. In oktober krijgen ze de Van Marumpenning van de chemische beroepsvereniging KNCV. Dat geld besteden ze onder meer aan workshops en aan het vertellen van hun verhaal op evenementen. „Hoewel ik goed was in scheikunde op de middelbare school, koos ik niet direct voor een scheikundestudie. Ik had nog een beeld zoals in de Amerikaanse film Mean girls. Daarin zei een personage: ‘You can’t join Mathletes, it’s social suicide’. Dat beeld had ik ook van scheikunde. En aangezien ik wél sociaal was, dacht ik dat scheikunde niets voor mij zou zijn. Daarbovenop wordt de wereld gedomineerd door mannen. Van de 27 professoren in mijn groep zijn er maar drie vrouw.” Den Uijl koos zelf daarom ook niet meteen voor scheikunde. Ze volgde na de middelbare school de bredere bacheloropleiding, Beta Gamma, en specialiseerde pas later in scheikunde. „Met Sisters in Science wil ik een rolmodel zijn voor jonge mensen. Ik hoop dat zo meer mensen zich herkennen in een scheikundige.” Ze laat het beeldscherm van haar telefoon zien. Er verschijnt een Instagramfilmpje van de drie vrouwen. Daarin geven ze tips om een onderzoek te publiceren in een vakblad. Enthousiast: „Wij gebruiken het algoritme van Instagram om meer mensen te bereiken. Dit soort video’s slaan mensen op met de saveknop, om terug te kijken wanneer ze het nodig hebben. Kijk maar, 750 saves. En hoe meer saves, hoe meer het algoritme van Instagram ervoor zorgt dat je nieuwe mensen bereikt. Het aantal saves is belangrijker dan het aantal reacties of hartjes eronder. „We letten trouwens inmiddels niet meer zo op het aantal volgers. Het lastige aan sociale media is dat ze snel vergrijzen. Voor de jongere generatie is Instagram alweer oud. Zij zitten op TikTok. Bovendien verandert het algoritme van Instagram steeds. Naast een PhD is het maar moeilijk bij te benen.” Daarom stoppen ze een deel van het prijzengeld in workshops en evenementen om mensen te bereiken. Zo stonden ze in mei op Expeditie Next, een wetenschapsfestival voor kinderen. Ze loopt verder het lab in en gaat zitten op een kruk naast een van de zoemende machines. Ligt haar toekomst in het onderzoek of in de wetenschapscommunicatie? „Ik vind mijn onderzoek interessant hoor, maar mijn hart gaat sneller kloppen wanneer ik erover vertel aan een breed publiek. Maar, als ik in de scheikunde blijf, als vrouw met lang haar, kan ik juist een rolmodel blijven voor een nieuwe generatie scheikundigen. Dat dan weer wel.”||https://www.nrc.nl//nieuws/2022/09/15/drie-scheikundigen-zonder-einsteinkapsel-a4141882
2022-09-16||In vrouwenhanden voelt de muis zich veiliger||Frustratie in het laboratorium. Het antidepressivum ketamine leek alleen te werken bij muizen als een man de injectie met het middel toediende. Bij vrouwelijke onderzoekers mislukten de proeven steeds. Bijzonder lastig, te meer omdat de meeste onderzoekers in de onderzoeksgroep van psychiater Todd Gould van de University of Maryland School of Medicine van het vrouwelijke geslacht waren. De voortgang van onderzoeksprojecten kwam erdoor in gevaar.  In het lab van Gould konden ze er niet echt de vinger op leggen, wat was hier aan de hand? Voorzichtige navraag bij collega’s van andere laboratoria die ook werkten met ketamine bij muizen bleek dat zij soms met exact hetzelfde probleem kampten. Maar niemand had systematisch bijgehouden hoe consequent deze vreemde invloed van sekse op de resultaten optrad, laat staan dat iemand zich had verdiept in de oorzaak ervan.  Het team van Gould besloot het uit te zoeken. Hun zoektocht beschrijven ze deze maand in Nature Neuroscience. Ze legden door de laboratoriummedewerkers gedragen T-shirts of over de huid gewreven wattenstaafjes in de kooien van de muizen. Die hadden een duidelijke voorkeur: liever bij de spullen van een vrouw. De muizen prefereerden zelfs vochtige wattenstaafjes die over vrouwenhuid waren gewreven (achter het oor, over de binnenkant van de pols) boven staafjes die alleen in water waren gedoopt.  Waarschijnlijk is het de lichaamsgeur die de muizenvoorkeur bepaalt, schrijven de onderzoekers. In vervolgproeven bleek dat de diertjes mannengeur zoveel mogelijk meden als ze de keuze kregen.  Vervolgens werden de muizen onderworpen aan een zwemproef om verschillen in stressniveau te kunnen detecteren. Daarbij werden de diertjes in een ton met water gezet zonder ontsnappingsmogelijkheid en maten de onderzoekers de tijd die het duurde totdat de muis een hulpeloze drijvende positie aannam. Muizen die door mannen in het water waren gezet deden er significant langer over om tot rust te komen dan de muizen die door vrouwen waren gehanteerd.  Een tweede proef bevestigde het verschil. De muizen werden besproeid met plakkerig suikerwater. De diertjes die waren blootgesteld aan vrouwengeur gingen zich sneller schoonlikken dan muizen die met mannengeur te maken hadden gekregen. Dat is impliciet een gevolg van een hoger stressniveau.  Na diep graven in de werking van hersenen kwamen de onderzoekers ook op een verklaring voor de sekseverschillen die zij ondervonden bij experimenten met ketamine. Voor de antidepressieve werking van ketamine bleek een voldoende hoge concentratie van het hormoon CRF  in de hippocampus van belang. Daarvan is bekend dat het depressie onderdrukt.  De conclusie is dat de muis zich veiliger voelt in vrouwenhanden, maar daardoor werkt ketamine juist minder goed. Bij muizen die door mannen werden gehanteerd riep de stress die hoge CRF-concentraties al op, waardoor ketamine zijn werk kon doen. Bij vrouwelijke laboranten gebeurde dat niet. De oplossing was de ketamine-injectie te combineren met een dosis CRF; dan werkte het even goed.  Iedere week bespreekt de redactie wetenschap hier ophef in de wetenschap.||https://www.nrc.nl//nieuws/2022/09/15/in-vrouwenhanden-voelt-de-muis-zich-veiliger-a4141888
2022-09-16||&#8216;Russische raketten raken stuwdam in Oekraïne&#8217;||In de Oekraïense stad Kryvy Rih, de geboorteplaats van president Volodymyr Zelensky, is woensdag een stuwdam beschadigd door explosies. Volgens Oekraïne zijn er Russische kruisraketten ingeslagen, melden internationale media. Het water in de rivier die stroomafwaarts ligt van de dam leek volgens Oekraïense autoriteiten snel te stijgen, maar door reparaties zou het ergste gevaar donderdagochtend geweken zijn. De inwoners van de stad waren opgeroepen om te evacueren nadat de dam was geraakt. Volgens Oekraïne zou de stuwdam ‘uit wraak’ getroffen zijn. Oleksandr Vilkoel, het hoofd van het militaire bestuur van Krivyi Rih, zei in een bericht op Telegram dat 112 huizen zijn overstroomd maar dat de situatie nu onder controle is en dat het waterpeil daalt. Rusland heeft nog niet gereageerd op de Oekraïense beschuldiging.  ||https://www.nrc.nl//nieuws/2022/09/15/russische-raketten-raken-stuwdam-in-oekraine-a4141965
2022-09-16||Heeft een visser in camouflage-outfit eerder beet?||Je herkent ze zo, langs de waterkant: de doorgewinterde vissers. Urenlang zitten ze op hun campingstoeltje, roerloos en doodstil. En: ze dragen camouflagekleding, vaak van top tot teen. Maar heeft dat laatste eigenlijk wel zin? Zien vissen vanuit het water het verschil tussen legerkleuren en zeg, pimpelpaars met geel? En maakt het ze wat uit? Vissen kunnen hun omgeving uitstekend waarnemen, weet Martijn Schiphouwer van Ravon, de organisatie voor reptielen-, amfibieën- en vissenonderzoek in Nederland. Maar hóé ze dat doen, verschilt sterk van soort tot soort. „Vissen hebben zintuigen voor verschillende doelen, zoals het vinden van voedsel of een partner, of het vluchten voor roofdieren”, vertelt hij. „Sommige soorten gebruiken vooral tast en geur, andere vooral zicht. Aangezien vissen zich veel in troebele en donkere omstandigheden bevinden, zijn vooral de zintuigen om trillingen waar te nemen veel sterker ontwikkeld dan bij andere dieren.” Veel vissoorten hebben bijvoorbeeld een zijlijnorgaan: een gootje van drukgevoelige haarcellen in hun flank, waarmee ze bewegingen in het water waarnemen. Als eeuwige prooidieren zijn vissen altijd alert, benadrukt Schiphouwer. Veel soorten kijken steeds goed om zich heen – ook naar boven, want ook daar kan het gevaar vandaan komen: bijvoorbeeld een reiger of visarend. Het beeld boven water is voor een vis echter niet altijd even goed, vanwege de troebelheid van het water, lichtbreking – het beeld ‘verspringt’ op de overgang van lucht naar water – en rimpelingen van het wateroppervlak. „Daarom zijn vissen vooral alert op bewegingen en contrasten”, zegt Schiphouwer, „bijvoorbeeld schaduwen die plotseling op het water vallen. Als je op vissen ‘jaagt’, dan moet je dus zoveel mogelijk stilstaan en je omzichtig bewegen, zoals een reiger. Of helemaal opgaan in je omgeving, zoals een roerdomp.” Camouflagekleding heeft dus zeker zin, concludeert hij – met name bij schuwe soorten met goed zicht die vlak bij de kant leven, zoals snoek, roofblei, blankvoorn en karper. Met camouflagekleding val je mooi weg tegen een rietkraag of bosrand – net als een roerdomp. Maar hoe zit het dan in het open veld, langs een sloot in het veenweidegebied? Kun je daar niet beter een lichtblauw pak aantrekken, als een blauwe reiger, om weg te vallen tegen de hemel? Dat hangt af van de omstandigheden, weet Marco Kraal van Sportvisserij Nederland, bioloog en fervent visser. „Als je de zon recht in de rug hebt, dan ben je alleen maar een zwart silhouet en dan maakt het die vissen niet uit of jij camouflagekleding aanhebt of een knalgeel of pimpelpaars pak”, zegt hij. „Dan zijn het vooral je bewegingen die uitmaken.” En als de zon van voren komt? „Dan hangt het af van het moment van de dag, en van het soort vis, en van de troebelheid van het water.” Geen peil op te trekken, dus? „Jawel, ik zou zeggen: er is altijd wel een beetje bewolking en een beetje schaduwwerking. Dus een lichtblauw pak zou ik niet aanraden. Camouflagekleding is dan beter.” Heeft hij die zelf dan ook aan tijdens het vissen? „Nee, ik draag gewoon outdoorkleding in gedekte kleuren. Dat werkt ook prima. Die legerkleding, dat is een beetje een cultuurdingetje van karpervissers.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/15/heeft-een-visser-in-camouflage-outfit-eerder-beet-a4141887
2022-09-16||Waar kwamen de raketten van Zaporizja vandaan?||De kerncentrale van Zaporizja is zowel door Rusland als Oekraïne beschoten. Daaraan valt niet te twijfelen. Begin maart, toen de Russen de centrale innamen, hebben die min of meer in het wilde weg om zich heen geschoten. Daarbij ontstond nog brand in een opleidingscentrum, een beveiligingscamera legde het vast. Later, toen de Russen zich op het terrein hadden geïnstalleerd, zijn zij vanuit drones door Oekraïners aangevallen. Dat hebben de Oekraïners zelf gedocumenteerd. Het afgelopen half jaar heeft de centrale met regelmaat van allerlei inslaande raketten en granaten te lijden gehad. Het op 6 september gepubliceerde rapport van atoomenergie-agentschap IAEA geeft daarvan een discreet overzicht. Tot op heden was de schade niet catastrofaal. Los van deze onplezierigheden staat het vaak herhaalde verwijt dat de Russen de Oekraïense stellingen vanaf het terrein van de kerncentrale beschieten en de nucleaire installaties als dekking gebruiken. Bewijs werd nooit geleverd maar op 3 september publiceerde de Russische internetkrant The Insider een video waarop je als het ware met eigen ogen kon zien hoe er in het nachtelijk duister vanaf de centrale werd gevuurd met een MLRS-installatie. Een MLRS-systeem, een multiple launch rocket system, kan in korte tijd vanaf een aangepaste truck een grote hoeveelheid ongeleide raketten verschieten. De tekst van The Insider is tegelijk wel en niet resoluut. Er wordt gevuurd vanaf de centrale, staat er eerst. Vervolgens concludeert het onafhankelijke Conflict Intelligence Team (CIT) in een commentaar dat dit niet zeker is. Amateuronderzoekers betoogden op Twitter dat er was gevuurd vanaf een plaats die wel vier kilometer ten oosten van de reactoren ligt. Daarna werd het stil rond de video. De buitenstaander kan niet zomaar goed wijs worden uit het duistere filmpje. Het beeld klaart op zodra hij van het CIT begrijpt dat er vanaf de noordelijke Dnjepr-oever is gefilmd en wordt gekeken naar de twee enorme schoorstenen van een kolencentrale aan de overkant. Die ligt 2,5 km ten oosten van de kerncentrale. Onder in het videobeeld lichten de daken op van huizen waar de filmer kennelijk boven stond. Je ziet ook een betonnen elektriciteitspaal van het soort dat vroeger een telegraafpaal werd genoemd. Het MLRS-systeem dat op tijdstip 0:01 begint te vuren moet wel een B-21 Grad of een variant daarvan zijn: het salvo van 35 raketten duurt ongeveer 23 seconden. Klassieke Grads kunnen 40 raketten in 22 seconden verschieten. Wie de video lang bestudeert krijgt het gevoel dat er door een glazen raam of autoruit is gefilmd. Vanwáár werd gefilmd, dat is de vraag. Google Earth wijst de weg naar een paar informatieve foto’s die óók vanaf de noordoever in de richting van de centrales zijn genomen. Google Maps heeft nog een andere. Vanaf de noordelijke oever blijk je niet alleen de kolencentrale goed te kunnen zien, maar ook de zes kernreactoren en hun twee koeltorens. En waarachtig: opeens zie je de zes reactoren ook op de video van The Insider: direct links van de ‘telegraafpaal’. De schoorstenen van de kolencentrale zijn 320 meter hoog en staan, is bij Google Earth na te meten, 380 meter uit elkaar. Hun hoogte-afstandverhouding is dus 320/380 of 0,84. Die verhouding manifesteert zich alleen als je dwars op de verbindingslijn tussen de schoorstenen kijkt. Kijk je meer van opzij, dus onder een hoek kleiner dan 90 graden, dan is de verhouding groter en omgekeerd zou dus uit de waargenomen verhouding de kijkrichting zijn af te leiden. Het blijkt geen bruikbaar hulpmiddel, de verhouding verandert te weinig. Uiteindelijk werd de standplaats van de filmer gevonden door te letten op de positie van de rechter schoorsteen ten opzichte van de drie ketelhuizen waar hij achter staat. De ketelhuizen zijn op de video nét waarneembaar en hun afstand tot de schoorsteen is bijna honderd meter – dat doet het ’m. Fröbelwiskunde: een huisgemaakt model demonstreerde de gevoeligheid van de methode. Het blijkt dat er werd gefilmd vanuit het dorpje Dobra Nadiya. Dat ligt, zoals een topografische kaart laat zien maar zoals ook blijkt uit de beekjes die er stromen, tegen een steile helling. Boven in het dorp kijk je over de daken van de lager gelegen huizen. Vanuit het dorp zie je de kernreactoren precies zoals ze op de video van The Insider staan. Aan bomen en telegraafpalen is geen gebrek. Trek je bij Google Earth een lijn van Dobra Nadiya in de richting van de plek waar de Grad-raketten opstijgen dan blijkt die lijn – alsof de duvel ermee speelt – pal achter het terrein van de kerncentrale langs te lopen. Maar omdat geen kruispeiling ter beschikking staat valt niet uit te sluiten dat er vanaf een gebied ver ten noorden of ten zuiden van de centrale werd gevuurd. Dus nu weten we nog niks? Wél dat de veelgevolgde twitteraar Oliver Alexander (die op satellietfoto’s van Planet Labs zelfs de schroeiplekken van de lancering meende te ontwaren) er kilometers naast zat. En opeens is er een mogelijke verklaring voor de natuurbranden die eind augustus langs de zojuist geconstrueerde ‘zichtlijn’ uitbraken: bermen en bomen werden misschien door de Grad-lanceringen aangestoken. Dan was het vuur geen opzet maar onverschilligheid. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/15/de-raketten-van-zaporizja-a4141877
2022-09-16||Woke Wijsgeer||De wijsgeer sprak: Wat jullie moeten leren
		Is hoe we hier in godsnaam zijn beland
		Vergeet Spinoza, Popper, Hume en Kant
		Wij gaan van nu naar vroeger redeneren Het werd een mooie tocht, en interessant
		Een bonte stoet van denkers zou passeren
		Niet slechts bestaand uit rijke, blanke heren
		Maar kleurrijk, zeer divers en flamboyant  Maar bij het eindpunt (dus aan het begin)
		Stond, losjes leunend tegen de pilaren
		De Griekse kliek hen grimmig aan te staren Ons cancellen, zei Plato, heeft geen zin:
		Omdat wij eeuwen influencers waren
		Zit onze invloed overal al in Elke week schrijft Marlies ter Voorde een gedicht bij het wetenschapsnieuws. Ze werkt als redacteur bij het maandblad De Ingenieur en als freelance wetenschapsjournalist.||https://www.nrc.nl//nieuws/2022/09/15/woke-wijsgeer-a4141886
2022-09-16||‘We gaan niet meer weg uit die raad.  No way ’||‘Ja, u bent heel boos, u kijkt heel boos naar mij…” hoort GroenLinks-gemeenteraadslid Mina Morkoç in een debat over energiecompensatie voor studenten. Verbijsterd zakt ze terug op haar stoel. ‘Fuck’, denkt ze. „Waarom maakt iemand zo’n opmerking? Het is gewoon een debat en ik kijk hoe ik kijk. Ik hád er iets tegen moeten inbrengen.”  Na nog een reeks vergelijkbare opmerkingen bespreekt ze haar verbijstering met vier andere, vrouwelijke, raadsleden van verschillende partijen onder wie Mieke Megawati Vlasblom van Bij1 en Imane Elfilali van Volt. Ze spreken af: de volgende keer staan we alle vijf op. Zo ontstaat de appgroep ‘Punt van Orde’ waarin ze omgangsvormen in de raad aan willen pakken. Een punt van orde is een vraag of opmerking die niet over de inhoud van de gemeenteraad gaat.  Donderdag 8 september is het zover. Michantely de Jong (Bij1) debatteert over de luchthaven. Leefbaar-raadslid Bart van Drunen noemt haar betoog een „tirade, waar hij geen touw aan vast kan knopen”. Ongepast, vinden de leden van de appgroep en ze sturen een berichtje naar de griffier, de rechterhand van de burgemeester. Moeten ze nú ingrijpen, vragen ze zich af? Dat gebeurt uiteindelijk niet. Maar Elfilali staat alsnog op als Van Drunen ook commentaar heeft op het betoog van Ellen Verkoelen (50Plus). Mina Morkoç verklaart: „Taalgebruik is heel belangrijk. Het bepaalt hoe we hier met elkaar omgaan, wat de normen en waarden zijn. En ik zie een verschil in hoe anderen worden aangesproken en wij als jonge, vrouwelijke, nieuwe raadsleden.”  ‘Wat kijk je boos’ zeggen, is geen nette politiek. Dat is op de persoon Mina Morkoç GroenLinks Half maart werden ze gekozen als gemeenteraadslid. Nu, precies een half jaar later, praten ze in een wijnbar pal achter het stadhuis over hun  ervaringen. „De gevestigde orde, en dat zijn niet alleen de mannen in pak, hebben gezorgd voor een bepaalde cultuur in de politiek”, zegt Morkoç. „Die accepteren we niet meer. Opmerkingen zoals ‘wat kijk je boos’, is geen nette politiek. Dat is op de persoon.”  De botsingen tussen oude en nieuwe raadsleden zijn tekenend voor de nieuwe wind die door de Rotterdamse raadzaal waait. In de huidige gemeenteraad zitten negen vrouwen met een biculturele achtergrond, verspreid van linkse tot rechtse partijen. In een groepsinterview vertellen zes van deze jongste nieuwe raadsleden over hun aanvaringen met de ‘gevestigde orde’ en hoe ze ruimte creëren voor hun eigen positie. Tegelijkertijd zijn er frustraties over hun beperkte invloed op het stadhuis. Als activist kun je meer bereiken dan als raadslid, klinkt het. Imane Elfilali (Volt) heeft het over ‘micro-agressie, mansplaining en denigrerende opmerkingen’. „Laatst was er een hoorzitting met de nieuwe wethouders – acht mannen en een vrouw – en daar was zo’n sfeertje van ‘wij komen het hier even bepalen. Zo doen we het hier altijd al.’ Díe vanzelfsprekendheid.” Vlasblom voegt toe: „Door de gevestigde orde komt die intimidatie van nieuwkomers bijna natuurlijk. Zo gáát het hier gewoon. Dat horen we heel vaak. Oké, denk ik dan, en wat dan nog?”  Dus staan ze op, letterlijk, als het taalgebruik niet bevalt. Of als ze het gevoel hebben dat ze niet serieus genomen worden. „Soms volgt er zo’n blik”, zegt Vlasblom. „Van ‘ach, klein meisje’.” Grenzen stellen, ingrijpen en elkaar daarin steunen, werkt. „Het is mooi om te zien dat veel nieuwe raadsleden openstaan voor een ander soort cultuur”, zegt Larissa Vlieger (GroenLinks).  „We zijn jong, daar komt ook een frisse blik bij kijken”, beaamt Morkoç. Elfilali: „We triggeren wel de bewustwording.” Ze vinden gehoor bij de griffie, ambtenaren die de raad ondersteunen, én de burgemeester. Morkoç: „Nadat wij de griffie hadden geappt over het woord ‘tirade’, kwam de burgemeester naar mij toe en zei: ‘Ik heb het gehoord, je kunt hier een punt van orde van maken. De cultuur in de raad bepaal je samen’.”  Zo gáát het hier gewoon. Dat horen we heel vaak. Oké, en wat dan nog? Mieke Megawati Vlasblom Bij1 Niet alleen binnen de raadzaal is taal belangrijk. Vlieger pleitte bijvoorbeeld voor het vervangen van de bordjes ‘mindervalide toilet’ beneden in de hal van het stadhuis. Binnenkort worden die  vervangen door de tekst ‘toegankelijk toilet’.  „Mindervalide is validistisch taalgebruik”, zegt Vlieger.  „Dat kan niet meer in deze tijd. Mindervalide klinkt alsof je minder mens bent. Dat zijn ze niet.”  Zo strijdbaar als de nieuwkomers zijn over de omgangsvormen, zo cynisch zijn sommigen over wat er gebeurt met hun inbreng en idealen. „Ik ben zuur, zwaar zuur”, zegt Michantely de Jong (Bij1) „Je kunt mensen confronteren, maar er verandert niets. Hooguit in de marge. De coalitie staat gewoon niet open voor het veranderen van hun gedachten. Zelfs niet voor nieuwe informatie.”  Vlieger noemt het vluchtelingendebat over de komst van 96 Afghaanse asielzoekers naar een Rotterdams hotel. Vooral coalitiepartijen Leefbaar was boos over hun komst. Onder meer GroenLinks, Bij1 en Volt pleitten juist voor méér opvangplekken. In het coalitieakkoord staat dat Rotterdam niet meer dan 500 vluchtelingen opneemt. Vlieger: „Die afspraken zijn in beton gegoten en wij zitten daar dan tegenaan te boksen. We zoeken die ruimte, maar dat lukt dan niet.” De Jong: „Je moet mazzel hebben dat coalitiepartijen het ook een keer met ons eens zijn. Dat ze willen wat wij willen. Anders zit je er gewoon voor spek en bonen bij. Met alles.” Rehim Zadeh, als Denk-raadslid de enige aanwezige van een van de coalitiepartijen, vindt het moeilijk om te horen. „Omdat ik zelf weet hoe dat is. Denk is altijd een oppositiepartij geweest. Ik ken dat gevoel van onmacht. Dat gevoel van: ‘Hallo, ik vertel je wat er mis is and you’re not listening!’.” Haar eigen ouders zijn vluchtelingen. „Ik werd ook niet blij van het debat. We hebben die afspraak gemaakt binnen de coalitie en ik begrijp waarom. Maar ik sta open voor hun zorgen om dat gevoel van machteloosheid weg te nemen.” Vlasblom zocht uiteindelijk de oplossing buiten de raadszaal. „Dat debat maakte me heel machteloos en verdrietig, maar het gaf me ook de kracht om het heft in eigen handen te nemen. Toen zijn we met de fractie een inzamelingsactie voor vluchtelingen gestart.”  Ze zamelden onder meer maandverband, sokken en slaapzakken in en bracht dat naar het aanmeldcentrum in Ter Apel. „Er zijn ook andere wegen die je kunt bewandelen. Als ik naar mezelf kijk, zie ik meer een activist dan een politicus. Dan maar actie voeren.”  Morkoç: „We willen allemaal iets veranderen. Het gaat ons heel erg aan het hart omdat we hier met persoonlijke idealen zitten.”  Ook Morkoç is kind van gevluchte ouders. Met de komst van (onder meer) deze zes, jonge, vrouwelijke raadsleden met diverse culturele achtergronden werd de raad representatiever voor het relatief jonge Rotterdam waarbij de helft van de inwoners een niet-Nederlandse achtergrond heeft. Vinden ze die representatie een belangrijk onderwerp, ook met het oog op de lage opkomst bij de verkiezingen? „Je bent volksvertegenwoordiger, maar een groot deel van het volk werd niet vertegenwoordigd”, zegt Morkoç.  Vlieger vult aan: „De raad hoort een representatie van de stad te zijn. Ook om het vertrouwen in de politiek terug te krijgen. Anders blijf je met dat beeld zitten: het zijn toch allemaal witte mannen in pak die de regeltjes bepalen.”  Volgens De Jong ligt daar een taak voor politieke educatie. „Dat alle kinderen weten: dat wat daar op het stadhuis gebeurt heeft impact op mij.”  Tijdens de gemeenteraadsverkiezingen in maart ging 38,9 procent van de Rotterdammers naar de stembus, een democratisch dieptepunt. De zes raadsleden proberen vooral via social media de drempel naar de politiek te verlagen. Dat werkt twee kanten op, zegt Elfilali. „Berichten en signalen die we krijgen nemen we mee naar het stadhuis. Tegelijkertijd laten we ook zien waar we hier mee bezig zijn.”  V.l.n.r.: Imane Elfilali, Michantely de Jong, Elika Rehim Zadeh, Mieke Megawati Vlasblom,  Mina Morkoç en  Larissa Vlieger. Foto Sebiha Oztas
 Morkoç (5.200 volgers op Twitter) plaatst regelmatig berichten over de duiven op haar vensterbank, het wassen van haar haren en het kopen van een elektrische tandenborstel. „Superfel debat voeren is een deel van mijn leven, maar een ander deel is ook schoonmaken en mijn haren wassen. Ik doe mijn best om een emotioneel toegankelijk persoon te zijn. Niet omdat ik het leuk vind mijn emoties op straat te gooien, maar om te laten zien waarom lokale politiek zo belangrijk voor mij is.”  Die toegankelijkheid kent ook een keerzijde, net als haar vijf collega-raadsleden ontvangt ze regelmatig haat- en dreigberichten. „Tijdens de campagne werden op mijn poster stickers geplakt met ‘landverrader’ en ‘White Lives Matter’.” Elfilali: „Je wil wel dat mensen en rolmodellen de politiek in gaan, maar je wordt ook een soort schietschijf. Je wordt niet gezien als persoon, maar iemand tegen wie je alles kunt zeggen.” Vrouwen met een biculturele achtergrond hebben daar extra last van, zegt Vlieger. „Uit onderzoek blijkt dat vrouwen van kleur te maken hebben met meer en heftigere bedreigingen.” Vlasblom: „In campagnetijd heb ik zelfs getwijfeld of ik verder wilde, nadat iemand me na een debat naar huis was gevolgd en briefjes achterliet in mijn brievenbus. Maar we gaan niet meer weg uit die raad.” „No way”, voegt Morkoç toe.  Vlasblom was de jongste lijsttrekker tijdens de verkiezingsstrijd. Ze was mede-organisator van het woonprotest in Amsterdam (15.000 deelnemers). Zelf was ze anderhalf jaar thuisloos. Aan de balie van het gemeenteloket kreeg ze ooit een officiële waarschuwing omdat ze zo hard moest huilen toen ze niet geholpen werd. Naast raadslid werkt De Jong bij Amnesty International, is ze model en abortusbuddy. Ze praat openlijk over haar depressie. Eerder was ze verbonden aan Denk, daar vertrok ze omdat de partij niet ‘radicaal genoeg’ voor haar was. Haar maidenspeech (eerste toespraak als raadslid) over Rotterdam The Hague Airport maakte grote indruk. Collega raadslid Marvin Biljoen (GroenLinks) werd zelfs emotioneel.    Morkoç studeert rechtsgeleerdheid en fiscaal recht aan de Erasmus Universiteit. Ze spreekt onder meer vloeiend Farsi en Turks. Ze werkt bij een advocatenkantoor in Amsterdam en zit in de advies- en toezichtsraden van de Rotterdamse Studentenvakbond STUUR en het kenniscentrum voor seksualiteit en seksuele gezondheid Rutgers.  Ze is populair op Twitter waar ze onder meer berichten post over duiven. Vlieger was betrokken bij de organisatie van de Black Lives Matter-demonstratie in Rotterdam. Ze was voorzitter bij DWARS Rotterdam-Rijnmond, de lokale jongerenorganisatie van GroenLinks. Tijdens haar studie toegepaste psychologie liep ze stage in Ghana waar ze onderzoek deed naar de behoefte aan duurzame kooktoestellen. Vlieger plaatste een filmpje op TikTok waarin ze zichzelf op date meeneemt. „If no one else does it, gotta do it yourself”, schreef ze erbij. Elfilali werkte als Nederlandse diplomaat in Brussel en is naast haar raadlidmaatschap ambtenaar bij het ministerie van Volksgezondheid, Welzijn en Sport. Tijdens de introductie van de toekomstige wethouders vroeg ze de acht mannelijke collegeleden hoe ze hun werk dachten te gaan combineren met hun (jonge) gezin. Die vraag stelde ze niet aan Chantal Zeegers (D66). Zelf heeft ze twee kinderen.  Rehim Zadeh is voorzitter van Oppositie, de jongerenbeweging van Denk en beleidsmedewerker in de Tweede Kamer voor Denk. Ze studeerde bestuurskunde. Toen ze een vriendin vertelde dat ze in de Rotterdamse raad zou komen, was de  reactie: „Dat wordt nog wat met jouw achternaam!” Niet oké, vond ze, want ze is juist trots dat ze met haar Iraanse achtergrond in de raad zit. Na de benoeming van Denk-wethouders Faouzi Achbar en Enes Yigit kwam ze in juli in de raad.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/15/we-gaan-niet-meer-weg-uit-die-raad-no-way-a4141833
2022-09-16||Vertrekkende Shell-topman Van Beurden speelde bescheiden rol in publieke debat||Het is een zin waar Ben van Beurden talloze malen aan herinnerd is. Kort na het Akkoord van Parijs werd de Shell-topman gevraagd naar de bijdrage van het olie- en gasconcern om de opwarming van de aarde te beperken. „Ik pomp alles op wat ik kan oppompen om de vraag te vervullen”, zei Van Beurden in 2016. Op de vraag van actualiteitenprogramma Nieuwsuur  of niet een deel van de voorraden in de grond moest blijven om een grotere temperatuurstijging van de aarde te voorkomen, was de nu 64-jarige Brabander heel helder. „Dat is niet de missie waarvoor ik uiteindelijk door aandeelhouders in de wereld ben gezet. Uiteindelijk is onze missie om verantwoordelijk te investeren en dividend en andere opbrengsten voor aandeelhouders te genereren.” Donderdagochtend werd bekend dat Van Beurden per 1 januari wordt opgevolgd door de Canadese Shell-bestuurder Wael Sawan. Van Beurden heeft dan precies negen jaar de hoogste functie bij het concern vervuld.  De woorden van de topman in 2016 zijn voor veel critici illustratief voor de manier waarop Shell de afgelopen jaren met klimaatbeleid omging. In 2050 wil het klimaatneutraal zijn; een absolute doelstelling om de CO2-reductie op kortere termijn te beperken ontbreekt. Dat geldt voor alle grote oliebedrijven, maar de Haagse rechtbank heeft Shell vorig jaar opgelegd de uitstoot snel en substantieel te beperken. Vanaf zijn aantreden maakte Van Beurden duidelijk dat hij voor langere tijd de toppositie zou innemen. In januari 2014 nam hij de baan over van de Zwitser Peter Voser, die vier jaar de hoogste baas was geweest. „Het is goed als een ceo met de resultaten van zijn beslissingen wordt geconfronteerd”, zei hij in zijn eerste jaar tegen het weekblad Elsevier. „Het is ook goed voor de continuïteit van Shell als de ceo wat langer zit.” Hij hield woord. De laatste decennia bleven de meeste voorzitters van Shell niet langer dan vijf jaar. In 1965 stapte John Loudon als hoogste Shell-man op na veertien jaar. De jaren daarna bleef alleen Lo van Wachem (1972-1982) langer dan de nu vertrekkende Van Beurden. Gedurende zijn voorzitterschap verdiende Van Beurden ruim 90 miljoen euro aan salaris, bonussen en extra pensioenstortingen. Zijn benoeming kwam als een verrassing. De chemisch ingenieur – opgeleid in Delft – was pas een half jaar eerder directeur Downstream (raffinage en distributie) geworden, en daarmee lid van de raad van bestuur. De motivatie om Van Beurden te kiezen was niet ongebruikelijk binnen Shell. „Ben kent het bedrijf tot in detail en heeft bewezen bestuurlijke ervaring in verschillende takken van de onderneming”, aldus toenmalig president-commissaris Jorma Ollila. Van Beurden werkte toen al dertig jaar voor Shell, en was actief in Nederland, Amerika, Azië en Afrika. Een belangrijke aankoop onder zijn leiding was die van British Gas in 2015, voor 65 miljard euro. Shell versterkte zo zijn positie als grootse producent van vloeibaar aardgas (lng), dat veel landen nu – dankzij de transportmogelijkheden per schip – als alternatief voor Russisch gas gebruiken. Minder trots zal Van Beurden zijn op de eveneens historische beslissing, voorjaar 2020, om stevig te korten op de dividenduitkering. Voor het eerst sinds de Tweede Wereldoorlog moesten ook de aandeelhouders een stapje terug doen, toen het concern hard werd geraakt door de coronapandemie. „Ik heb er heel wat nachten van wakker gelegen en heel veel over gesproken, maar we hadden geen keuze”, zei hij tegen Het Financieele Dagblad  nadat de uitkering met twee derde was teruggebracht. In het najaar van 2020 volgde het nieuws dat het concern wereldwijd 9.000 banen (van de 86.000) schrapte. Dat Shell weinig warme gevoelens in Nederland oproept, ziet Van Beurden bijna dagelijks bevestigd. Kritiek was en is er volop. Neem de afschrikwekkende vervuiling in Nigeria, volgens Shell vooral door sabotage veroorzaakt. De onoplosbare problemen in het Afrikaanse land waren voor Van Beurden aanleiding er alle activiteiten op het vasteland te staken. Of neem aardgasdochter NAM – gedeeld eigendom met ExxonMobil – die in Groningen een veelbekritiseerde rol speelt bij het trage herstel van de aardbevingsschade. Kritiek was er vanzelfsprekend van getroffen Groningse burgers, maar ook met het ministerie van Economische Zaken en Klimaat werd menig robbertje uitgevochten over de versterking van de huizen. Ook rond de energietransitie krijgt het concern volop kritiek. Zo doet het bedrijf voor de komende 25 jaar geen toezeggingen over de absolute reductie van de uitstoot. Wel zijn er doelen gesteld om de eigen uitstoot terug te brengen en het koolstofgehalte van producten te verlagen; in het laatste geval gaat het om een relatieve reductie. Toch is dat volgens Van Beurden de beste weg: je kunt wel de productie staken, maar dan gaat de klant naar de concurrent met producten die mogelijk meer uitstoot genereren. De Haagse rechtbank maakte vorig jaar korte metten met Shells beleid door een hard oordeel uit te spreken: het concern moet in 2030 zijn volledige uitstoot met 45 procent hebben verminderd. Daarbij gaat het voor 95 procent om de uitstoot die zijn producten veroorzaken, zoals benzine en kerosine. Shells beslissing in hoger beroep te gaan, kreeg veel kritiek. Van de circa 25 miljard euro die het concern dit jaar wereldwijd investeert, gaat 4,5 miljard naar duurzame projecten. Groningen, de uitspraak van de rechter en de problemen in Nigeria haalden volop het nieuws, maar Van Beurden speelde in het publieke debat doorgaans een bescheiden rol. Achter de schermen was hij vaak in gesprek met regeringen, vooral sinds de recente energiecrisis. „We hebben nog nooit zulke goede discussies met regeringen gehad als op dit moment”, zei hij deze zomer tegen de Britse zakenkrant Financial Times. Hij trad meer op de voorgrond toen Shell in 2021 dan toch besloot Nederland te verlaten, onder meer uit onvrede over het handhaven van de dividendbelasting. Al eerder trok het inmiddels Britse Unilever dezelfde conclusie. Toen, in het najaar van 2021, benadrukte Van Beurden dat het Nederlandse vestigingsklimaat niet de aanleiding voor de verhuizing naar Londen was, maar dat de eigendomsstructuur – half Brits, half Nederlands – te complex was geworden.  Dat de afschaffing van de dividendbelasting niet doorging, was niettemin voor veel mensen bij het concern het zoveelste bewijs dat de liefde tussen Nederland en Shell bekoeld was. Want was die afschaffing niet ooit toegezegd aan Shell? Tegenover Het Financieele Dagblad  gaf Van Beurden vorig jaar toe dat het negatieve sentiment rond zijn bedrijf hem raakte. „Vanzelfsprekend ben ik ook teleurgesteld over het gebrek aan nationale trots en het gebrek aan erkenning voor wat we doen. Als ik een miljard investeer, wordt het greenwashing genoemd. Natuurlijk steekt dat.” Correctie (15 september 2022): In een eerdere versie van dit artikel werd gesteld dat Ben van Beurden directeur  Upstream was. Dat moet Downstream zijn en is hierboven aangepast.||https://www.nrc.nl//nieuws/2022/09/15/vertrekkende-shell-topman-van-beurden-speelde-bescheiden-rol-in-publieke-debat-a4141966
2022-09-16||De boterhammenman helpt leerlingen  die met een rammelende maag in de klas  zitten||De charmantste paar minuten televisie werden woensdagavond verzorgd door Johan Muurlink, van Stichting Niet Graag een Lege Maag. De ‘boterhammenman’ brengt dagelijks bakken vol belegde boterhammen naar scholen in Rotterdam waar veel  kinderen met rammelende magen zitten. Bij hen thuis is er geen eten, en geen geld om het te kopen. De verslaggever van wetenschapsprogramma Atlas (NTR) zoekt hem op, om te illustreren dat er steeds meer kinderen in armoede opgroeien. „Twee per klas”, weet Johan Muurlink. Ondertussen besmeert hij bruine boterhammen dik met margarine (brrr) en maant de verslaggever die „boter op boter” op te stapelen. „Geen kapjes.” Blaadje sla, plakje kaas, schijfjes komkommer en tomaat ertussen. Hij is eens bij mensen thuis geweest, zegt hij, die hadden geen bankstel en geen bedden. Toen heeft hij besloten nooit meer ergens achter de deur te kijken. Hij smeert en bezorgt boterhammen en verder wil hij niks weten. „Ik ben maar Johan.” Groot probleem, kleine oplossing. In Over leven (HUMAN) werden daarna de Grote Vragen niet geschuwd. Hoe doe je dat, leven? En: Heeft het leven zin? Tien uitzendingen lang legt  Coen Verbraak  deze vragen voor aan zijn gasten. De tweede in de reeks was woensdagavond Margôt Ros, actrice, bekend van het  absurdistische tv-programma Toren C. Ze vertelt het verhaal dat ze ook al  opschreef in haar boek Hersenschorsing. Hoe ze in 2018 in het theater speelde, van het podium ging en met haar hoofd tegen een decorstuk klapte. Ze speelde het stuk af en pas in de weken daarna bleek hoe ernstig de schade was. Ze verdroeg geen licht,  geluid, noch mensen om zich heen. Twee jaar duisternis volgden. „Het voelde alsof ik in een lijkkist lag.” Op enig moment is ze het huis uit gerend om er een einde aan te maken, vertelt ze. Niet zozeer aan haar leven, als wel aan de foltering van haar brein.  Aha, hier is het keerpunt, hoor je Coen Verbraak denken. Want ze leeft nog, dus nu kunnen we het gaan hebben over leven en overleven en of dat zin heeft. Het probleem met zulke Grote Vragen is alleen dat ze niet te beantwoorden zijn. Of wel, maar dan blijven de antwoorden vaak vaag en algemeen. Margôt Ros vindt zin in „anderen hoop geven” en „iets voor anderen doen”.   Nou bestaan er ook vragen die altijd prijs geven, en Coen Verbraak stelt ze allemaal. Voelde Ros zich in haar duistere periode schuldig? Tekortschieten als moeder? En: „Wie reikte jou de hand toen het zo donker was?”. En als er dán nog geen tranen vloeien: „Is het meisje dat je vroeger was trots op de vrouw die je geworden bent.” En voor wie gemist heeft dat Ros  even moest slikken voor ze antwoordt: „Wat ontroert je nu?” Nou ja, die vraag dus. Later op de avond zond AVROTROS de documentaire Natasja Kensmil – you want it darker?  uit. Een portret van de kunstenares die in 2021 de Johannes Vermeerprijs kreeg voor haar versie van de zeventiende-eeuwse regentenportretten van Johan de Witt en zijn echtgenote Wendela Bicker. Zij maakte er manshoge morbide, skeletachtige figuren van die van het schildersdoek lijken af te druipen. Haar manier om te laten zien dat wat voor de één een Gouden Eeuw was, voor veel volkeren een duistere periode betekende.  De interessantste vraag wordt hier gesteld door een schoolkind dat haar atelier bezoekt. Waarom schildert ze alleen in zwart-wit? Het zwart van Natasja Kensmil is geen zwart. Het is donkergrijs, zegt ze. Ze mengt zoveel kleuren verf door elkaar dat het een „donkere drab” wordt, en daar doet ze dan op het doek nog rood of groen bij. Zo wordt het „een ander soort zwart”. Voilá, de hele film gevangen in één  antwoord. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/15/de-boterhammenman-helpt-leerlingen-die-met-een-rammelende-maag-in-de-klas-zitten-a4141964
2022-09-16||Man overboord in de canon van de filosofie – schuiven met de grote denkers||René Descartes? Zwaar overschat. Spinoza? Hume? Voetnoten bij Kant – die zelf nog even op zijn voetstuk mag blijven. Of zelfs hij niet? Over de filosofische canon – de selectie van ‘grote denkers’ die studenten en belangstellenden moeten kennen – wordt opnieuw getwist en soms geknokt. Het idee van een rangorde ligt sinds de jaren zeventig onder vuur als elitair of conservatief. Van filosofische grootheden als Hume en Kant wordt recentelijk het eurocentrisme en ‘racisme’ aan de kaak gesteld en soms als een rode kaart gebruikt om ze van het filosofische veld te sturen. Tegelijk bestaat nog steeds een grote behoefte aan overzicht en ‘klassiekers’, waar de academie én de cultuur niet buiten zouden kunnen. Het jongste salvo komt van VU-filosoof Carlo Ierna. Hij werkte twee jaar aan een project om de canon voor het academisch onderwijs te moderniseren. Slotsom van dat project, Reverse Engineering the Canon, is dat ‘zeven groten’ uit de moderne filosofie (Descartes, Spinoza, Leibniz, Berkeley, Locke, Hume, Kant) „niet meer kúnnen”, vond Ierna in Trouw. Het idee van een normatieve canon zou moeten worden verlaten, ten gunste van een aanpak die uitgaat van actuele vragen en dan ‘terugwerkt’, de geschiedenis in. Dat opent ruimte voor andere stemmen, van vrouwelijke, niet-Europese en andere veronachtzaamde denkers. Carlo Ierna (1979) studeerde filosofie en cognitiewetenschappen in Utrecht en Leuven, waar hij in 2009 promoveerde. Ierna is specialist in het denken van Franz Brentano (1838-1917) en de fenomenologie van Edmund Husserl (1859-1938). Hij doceerde aan de Radboud Universiteit Nijmegen, de universiteiten van Leiden en Utrecht en aan de Vrije Universiteit in Amsterdam. Maarten Doorman (1957) studeerde filosofie in Amsterdam. Hij publiceerde over kunst, literatuur en geschiedenis. Zijn boeken zijn onder meer De romantische orde (2004) en, met Heleen Pott, de bundel Filosofen van deze tijd (2000, 16e druk 2021) en Rousseau en ik (2012). Doorman doceert cultuurfilosofie aan de universiteit van Maastricht en geschiedenis van de Duitse cultuur aan de VU in Amsterdam. Voor zijn collega-filosoof Maarten Doorman was dat reden zich in het debat te mengen. Doorman stelde met Heleen Pott Filosofen van deze tijd samen (2000), een door specialisten geschreven overzicht van moderne denkers vanaf 1950. In zijn oratie in Amsterdam nam hij het in 2004 op voor de canon als onmisbaar instrument van academische discipline. Moraal, ontleend aan de schoolroman Bint van Bordewijk: niet de leraar moet afdalen naar de belevingswereld van de leerling, maar die moet zich optrekken aan de leraar, die zich er niet voor hoeft te schamen dat hij meer weet. Sindsdien hield hij zich verre van twistgesprekken over de canon. Maar Ierna’s voorstel die nu maar af te schaffen, bracht hem tot een felle repliek in Trouw. Dat de canon moet veranderen – en dat ook al doet, zoals in nieuwe edities van zijn eigen bundel – staat voor hem buiten kijf, maar afschaffen gaat veel te ver. De twee spraken elkaar niet eerder. Ierna’s interesse voor de canon – en de gebreken ervan – komt niet uit de lucht vallen. Hij werkte jarenlang als docent met tijdelijke aanstellingen aan een reeks universiteiten – Groningen, Utrecht, de VU in Amsterdam. „Omdat ik aan zoveel verschillende instellingen les heb gegeven, telkens kort en voor weer andere groepen studenten, moest ik me keer op keer afvragen: hoe ga ik dat doen? Wie horen erbij? Hoe komt de canon eigenlijk tot stand?” Uiteindelijk werd hem een Comenius-beurs toegekend voor twee jaar om modernisering van de canon te onderzoeken. Uitkomst daarvan is dit: „Laten we het nu eens in omgekeerd chronologische volgorde doen. Niet beginnen met Plato en Aristoteles, maar vanuit het heden terugwerken door de geschiedenis, dus reverse engineering. Hoe is een standpunt, argument of filosoof invloedrijk of gezaghebbend geworden? Dan kunnen bekende ijkpunten er heel anders gaan uitzien en kunnen ook minder bekende stemmen gaan klinken. De canon lijkt wel noodzakelijk, maar is vaak ook maar min of meer toevallig tot stand gekomen. Het oogt als een aangeharkte Engelse tuin, maar de historische werkelijkheid is veel wilder. De geschiedenis van de filosofie is ook niet ten einde. We weten nog helemaal niet wat er uiteindelijk belangrijk zal zijn geweest. We moeten dus sowieso veel breder en inclusiever zijn.” Je moet niet Plato inruilen voor een duistere filosoof uit de negentiende eeuw Maarten Doorman  Wie moeten er dan echt ín? Ierna: „Die vraag krijg ik vaker, maar de bedoeling is nu juist niet een nieuwe leeslijst te maken, maar een leidraad te geven waarmee een relevante selectie van denkers kan worden gemaakt, die in verschillende contexten verschillend uitpakt. Wie heb je nodig om een filosofische kwestie of standpunt te begrijpen? In medische ethiek, mensenrechten, enzovoorts. Telkens ga je zo een stapje terug in de tijd, van bron naar bron. Ik heb nu een selectie gemaakt met onder meer de Duitse filosoof Friedrich Paulsen (1846-1908), in Europa vergeten maar in China invloedrijk. En de filosofe en wiskundige Émilie du Châtelet (1706-1749), die het werk van Newton in het Frans vertaalde. Maar andere keuzes zijn ook heel goed mogelijk, als je maar bij de daadwerkelijke, brede en rijke geschiedenis blijft.” Wat blijft er dan over van de grote denkers? Ierna: „Genoeg. Mijn bedoeling is niet om alles overboord te zetten. We kunnen niet vanaf een nulpunt beginnen. We hebben een beperkt, oneffen overzicht van de geschiedenis en de ‘grote’ denkers hebben nu eenmaal die positie gekregen. Ook dat is een historisch feit dat ons heeft gevormd en waar we mee moeten leren omgaan. Maar wat we wel kunnen doen is die canon bevragen, laten zien hoe die ontstaan is en het dwingende karakter ervan, alsof het zo móést zijn, ter discussie stellen.” Studenten zijn gebaat bij een eerste, globaal overzicht – en dat is de canon Maarten Doorman  Klinkt heel genuanceerd. Wat is het bezwaar daartegen? Doorman: „Onderwijs gaat niet over jouw behoeftes als docent en wat je leuk zou vinden om aan je studenten door te geven. Je moet om te beginnen een helder overzicht presenteren. Zeker in de filosofie is dat al geen eenvoudige zaak. Dat je daarna gaat verfijnen of nog eens met een frisse blik naar de geschiedenis gaat kijken, dat lijkt mij uitstekend. Maar je moet niet, als je college aan eerstejaarsstudenten geeft, Plato inruilen voor een duistere filosoof uit de negentiende eeuw die toevallig jouw voorkeur heeft. Studenten zijn gebaat bij een eerste, globaal overzicht – en dat is de canon. Dat houvast moet je ze niet ontnemen. Als je dat doet dupeer je juist studenten uit niet-elitaire milieus, die zulk cultureel kapitaal niet van huis uit meekrijgen. Schrappen van de canon betekent dat je die studenten nog eens op een nieuwe manier gaat uitsluiten.” Niet de canon werkt conservatief, maar juist het wegdoen ervan? Ierna: „Dat is een heftig verwijt. Maar ik denk dat ik er wel een passend antwoord op heb. Zoals ik zei: aan de ene kant is de canon zoals we die hebben geërfd een gegeven waar je niet omheen kunt. Maar je moet hem niet dogmatisch gebruiken. Dat gebeurt veel te veel, ook in het voortgezet onderwijs en academische curricula. De inzichtelijkheid van de canon voor studenten wordt trouwens ook sterk overschat. Het is vaak alsof die ‘grote denkers’ uit de lucht komen vallen. Dat strookt niet met de volle breedte van de geschiedenis. Er is veel meer aan filosofie gedaan, ook door vrouwen en zeker buiten Europa, dan uit die canon blijkt. We missen nu heel veel.” Grotemannenfilosofie vertekent de historische werkelijkheid. Doorman: „Dat vind ik een stropopargument. Je maakt een karikatuur van het andere standpunt om het af te fakkelen. Er is geen enkel boek dat de canon presenteert als de héle filosofie. Trouwens, ik vind het ook onjuist om te doen alsof Descartes een of andere celebrity was en dat zijn denken er niet toe deed. In de zeventiende en achttiende eeuw werden zijn ideeën overal besproken. Los van zijn correspondentie leefde hij in het verborgene. De geschiedenis van de moderne filosofie kun je nu eenmaal niet begrijpen zonder hem.” Ook in ‘Filosofen van deze tijd’ staan geen niet-westerse denkers. Doorman: „Wij geven in dat boek wel degelijk een verantwoording van onze keuzes en de problemen die Carlo aankaart. Je ziet ook dat in de ruim twintig jaar dat het boek in de handel is, we het verschillende keren hebben herzien. Een oude witte man is afgevallen, de taalfilosoof Donald Davison, en er zijn vrouwelijke en postkoloniale denkers bijgekomen, zoals Franz Fanon. De canon verandert nooit radicaal, maar het is een misverstand dat die statisch zou zijn. Een canon is ook geen persoonlijk project. Het is het voorlopige resultaat van een groot aantal wetenschappelijke, filosofische maar ook democratische discussies. Wat moet erin, wat kan eruit?” Je blijft niet jaar in, jaar uit telkens hetzelfde doen Carlo Ierna  Daarover zijn jullie het dan toch eens? Ierna: „Ik denk dat Maarten het democratische karakter van het debat over de canon overdrijft. Dat is nu misschien zo, maar in de negentiende eeuw was het meestal gewoon één beroemde professor die een geschiedenisboek schreef en dat was dan de objectieve selectie. Die beslisten ook: wat is wél filosofie en wat niet; en het laatste was dan vooral wat er door vrouwen of buiten Europa werd gedacht. Daar was niet zoveel democratisch aan en er zat ook maar heel weinig beweging in. Vervolgens hebben we die selectie wereldwijd geëxporteerd als ‘de’ geschiedenis van de filosofie. Ik zou zeggen: laten we die nu eens integreren met andere stemmen, bijvoorbeeld de Indiase filosofie die aan de meeste Nederlandse universiteiten vrijwel is verdwenen.” Maar het blijft aanpassen, niet overboord kieperen. Ierna: „Zoals Maarten Doorman en Heleen Pott het doen in hun boek, bij elke nieuwe editie opnieuw beoordelen of de keuzes nog voldoen, dat is precies de aanpak die ik bepleit. Maar dat komt er volgens mij op neer dat je het idee van een canon dus wel degelijk aan de kant hebt gezet. Je blijft niet jaar in, jaar uit telkens hetzelfde doen. Ik zie Maarten Doorman nee schudden.” Doorman: „Uit ons gesprek blijkt al dat dat niet zo is. De canon is niet statisch. Er zijn inmiddels andere stemmen in te horen dan alleen die van oude witte mannen. Je kunt het een beetje vergelijken met een kunstmuseum. Je zou de hele collectie weg kunnen gooien, maar iedereen snapt dat dat niet de weg is. Je zult anders moeten gaan verzamelen en vrouwelijke kunstenaars en die met een andere culturele achtergrond tevoorschijn moeten brengen. Dat gaat langzaam. Je besluit in elk geval niet om het museum dan maar dicht te doen.” Ierna: „Ik bespeur toch wel wat tegenspraak. Enerzijds ligt de canon kennelijk vast, anderzijds verandert die, maar ook weer niet te veel. Maarten verwijt mij geloof ik vooral dat ik te snel ga en daardoor dingen breek. Move fast and break things. Maar breken is niet de bedoeling. Het gaat erom verbindingen te leggen. Laten zien welke mondiale lijnen er lopen, tussen filosofie uit Europa, China, India en Afrika. Ik probeer het verhaal stukje bij beetje globaal te maken. Je kunt dat doen door concentrische cirkels te trekken en ook mensen aan de buitenrand binnen het gesprek te halen.” Internet heeft ook steeds meer denkers uit het verleden juist toegankelijk gemaakt Carlo Ierna  U wilt beginnen vanuit filosofische vragen, niet vanuit grote namen. Maar is dat niet al lang schering en inslag in de analytische filosofie, die ahistorisch werkt? Ierna: „Die hebben dan toch vaak een impliciete canon van toonaangevende denkers. Terwijl je daar dezelfde vragen bij kunt stellen.” Doorman: „Los van het onderwijs is er nog een ander argument vóór de canon, dat is het oprukken van commercie en big tech. De gigantische macht van bedrijven als Google en Amazon heeft ook effect op wat wij belangrijk vinden of lezen. Als we de canon overboord zetten, gaat de vraag naar grote namen en ideeën heus niet weg. Alleen wordt die dan beantwoord door de algoritmes van Facebook en YouTube. Dat is een groot gevaar.” Ierna: „Die waarschuwing vind ik terecht, maar je moet er wel bij zeggen dat internet ook steeds meer denkers uit het verleden juist toegankelijk heeft gemaakt, ook in vertalingen. Er is nu heel veel filosofie vrij te vinden, goed ingeleid én peerreviewed. Wat inderdaad een beetje mist is de museale begeleiding: wie kiest het pad door de tentoonstelling en welk verhaal krijg je erbij? Daar ligt een grote rol voor uitgevers en docenten.” Doorman: „Precies. De docent heeft hier de verantwoordelijkheid. Het is ook belangrijk met enthousiasme over te brengen wat filosofen hebben gedacht. Kritisch, maar vanuit bewondering voor deze grote denkers. Daar wordt in Nederland ten onrechte vaak schamper over gedaan.” Eens? Ierna: „Ja, behalve met het woord ‘grote’. Je kunt ook heel goed denkers bewonderen zonder dat ze zijn gecanoniseerd.”||https://www.nrc.nl//nieuws/2022/09/15/man-overboord-in-de-canon-van-de-filosofie-discussie-over-de-rangorde-van-grote-denkers-a4141879
2022-09-16||Van de wieg tot het graf wordt de mens bestierd door hormonen||Gierende stresshormonen door je lijf. Angst. Pijn. Onmacht. Max Nieuwdorp (45), als internist-endocrinoloog gespecialiseerd in hormonen, ondervond ook aan den lijve hoe krachtig die stoffen zijn. Elf jaar geleden werd hij wakker in een IC-bed met een fikse jaap over zijn buik en een snee in zijn nek, allebei met hechtingen. Vlakbij lag zijn tweejarige zoontje, die levensbedreigende kinderleverkanker had. Aan hem had hij een deel van zijn eigen lever en een paar bloedvaten uit zijn hals afgestaan. Aan zijn bed zat zijn vrouw, net bevallen van hun derde kind. Max Nieuwdorp (1977) is internist-endocrinoloog en hoofd van de afdeling vasculaire geneeskunde en van het diabetescentrum van het Amsterdam UMC. Hij  promoveerde aan de Universiteit van Amsterdam op onderzoek naar diabetes type 1.  Zijn onderzoek richt zich op het ontrafelen van de rol van darmbacteriën bij diabetes, leververvetting en hart- en vaatziekten. Nu Wij zijn onze hormonen af is heeft hij  meer tijd voor bijbelstudie. Binnenkort loopt hij het laatste stuk van de pelgrimsroute naar Santiago de Compostela. Hij is getrouwd en heeft drie kinderen. „Ik snap nu beter wat een impact stress kan hebben op je hele lichaam, op je immuunsysteem, je stemming, je eetlust, je darmen. Ik zag ook hoe dat doorwerkte bij mijn dochter, een huilbaby, die zes maanden in de baarmoeder is blootgesteld aan stresshormoon. Ze had lang een ontembare eetlust.” Nieuwdorp dacht na twee weken weer aan het werk te kunnen, pas na drie maanden was hij er aan toe. Toen is het zaadje geplant voor zijn boek Wij zijn onze hormonen, dat 1 september verscheen. Daarin beschrijft hij toegankelijk hoe hormonen dag na dag ons lichaam bestieren, van wieg tot graf. De nieuwste wetenschappelijke inzichten doorspekt hij met verhalen over patiënten, maar ook over ontspoorde hormonen bij wereldleiders en bijbelse figuren. Vanaf  2016 vond hij de rust om het te schrijven, in gestolen uurtjes ’s ochtends en ’s avonds, wanneer patiënten, onderzoekers en zijn jonge gezin geen aandacht vroegen. Zijn kinderen maken het goed, zijn zoon is inmiddels een voetballende puber. Allerlei organen maken hormonen, waaronder: Hypofyse (hersenklier): onder meer groeihormoon, en hormonen die andere klieren aan het werk zetten Schildklier: schildklierhormoon (stofwisseling, hartritme, temperatuur) Maag: ghreline (honger) Alvleesklier: insuline, glucagon (bloedsuikerspiegel) Vetweefsel: leptine (verzadiging) en oestrogeen (vrouwelijk hormoon) Bijnier: onder meer adrenaline, cortisol, oestrogeen en testosteron (stress, immuunsysteem, libido) Eierstokken: oestrogeen, progesteron, testosteron (voortplanting, botmassa, borstvorming) Teelballen: testosteron (voortplanting, spiermassa, baardgroei) Nieuwdorp schreef het boek om patiënten inzicht te geven, vertelt hij in zijn werkkamer op zijn afdeling vasculaire geneeskunde in het Amsterdam UMC. „Er is veel onbegrip over hormonen, er gaat veel pseudowetenschap rond. Ik wilde laten zien wat er gebeurt bij ziekte en in een gezond lichaam. Hoe nauw hormonen met elkaar samenwerken. En wat de invloed van de omgeving daarop is, van stress, voeding, schadelijke stoffen.” De titel is een knipoog naar de bestseller Wij zijn ons brein, van neurobioloog Dick Swaab. Het brein is bepalend, zegt Nieuwdorp. Maar hormonen besturen van minuut tot minuut alle functies in het lichaam. Oók die van het brein. De bloeddruk, de groei, veroudering, de suikerspiegel, de stemming, de eetlust, slaap, de zin in seks en alles wat daaruit volgt, de reactie op gevaar: alles wordt geregeld door hormonen. Ze worden gemaakt door klieren in het hele lichaam, en afgegeven in de bloedstroom om elders hun invloed uit te oefenen. Zo besturen hormonen als adrenaline, insuline, serotonine en testosteron het lijf. Het zijn delicate evenwichten, met grote gevolgen als die uit balans raken. En dat gebeurt vaak. Alleen al 1,2 miljoen Nederlanders hebben diabetes (suikerziekte), een half miljoen een te trage schildklier, 1,9 miljoen volwassenen hebben obesitas, waarbij allerlei hormonen uit balans zijn. En 1,2 miljoen vrouwen zijn in de overgang, evenzoveel mannen kampen met dalend testosteron. Het grootste misverstand bij zijn patiënten? Ze verwachten dat hun ziekte met een hormoonpil te genezen is. Maar zo is het niet, zegt hij. „Als je te weinig schildklierhormoon maakt, heb je vaak ook menstruatieproblemen, darmproblemen of psychische klachten. Geslachtshormonen, schildklierhormoon, het stresshormoon cortisol: al die hormonen beïnvloeden elkaar, alles hangt met elkaar samen.” De verstrengeling maakt behandelen moeilijk. Nieuwdorp staat regelmatig met lege handen. „We kunnen hormoonstoornissen alleen heel grof behandelen: we geven bijvoorbeeld schildklierhormoon terug, of insuline. Maar in het lichaam worden hormonen niet gelijkmatig afgegeven, dat gaat met pieken en dalen. Er zijn dag-nachtritmes, er is invloed van lichaamsprocessen, van seizoenen. Die variabiliteit bepaalt ons welzijn.” Dat leidt ertoe dat artsen soms een goede bloedwaarde zien, maar de patiënt zich niet helemaal gezond voelt. „Die vindt vaak geen gehoor meer. Mensen met een hormoonziekte geven hun leven gemiddeld een 7, maar zij willen natuurlijk ook liever een 8.” „Mijn droom is dat we bij hormoonziekten de natuurlijke productie beter kunnen nabootsen”, zegt Nieuwdorp. „Op dezelfde manier als met de kunst-alvleesklier bij diabetes type 1. Dan krijgt een patiënt een glucosemeter en een pompje dat door de dag heen hormonen afgeeft als de waarde te hoog of te laag is.” Dat blijft voorlopig een droom voor andere hormoonziekten dan diabetes. Ook lastig: ieder lichaam reageert anders op hormoonveranderingen. Zo had Nieuwdorp een patiënt met een te snel werkende schildklier. „De meeste patiënten hebben daar niet veel last van, behalve een snelle hartslag en trillende handen. Maar deze vrouw raakte seksueel ontremd. Ze kroop bij iedere mannelijke patiënt in bed. Toen een chirurg de schildklier had weggehaald, was het over.” Het intrigeert Nieuwdorp. Waarom functioneert de ene patiënt na een behandeling weer als vanouds en blijft de andere arbeidsongeschikt? „Er moet een andere wisselwerking zijn in die verschillende lijven, en misschien ook met de omgeving.” In de spreekkamer vraagt hij dan ook altijd naar de gezinssituatie, het werk, hoe iemand slaapt en eet, of er stress is. „Een patiënt is niet alleen maar een lichaam met verstoorde hormonen, hij is onderdeel van een systeem.” De omgeving is ook onderdeel van dat systeem. Maar de invloed van schadelijke stoffen daarin komt niet aan de orde in de medische opleiding, zegt hij. „Er is sinds de jaren 1970 steeds meer ultrabewerkt en hoogcalorisch voedsel in ons dieet gekomen, wat leidt tot obesitas. En veel meer hormoonverstorende stoffen zoals PFAS, weekmakers in plastics en pesticiden. En bepaalde auto-immuunziekten, zoals schildklieraandoeningen, diabetes type 1 en inflammatoire darmziekten, zijn ook toegenomen sinds die tijd, terwijl mensen genetisch hetzelfde zijn gebleven.” Nieuwdorp vermoedt dat hormoonverstoorders een rol spelen bij die toename. Het is een epidemiologisch verband – of ze echt de oorzaak van ziekte zijn is lastig aan te tonen. „Omdat het een opstapelend effect is, je moet er langdurig aan blootgesteld zijn. En dat geldt ook andersom: door te stoppen met drinken uit een plastic flesje, zoals sommige websites aanraden, zul je je niet ineens beter voelen. Maar we moeten niet wachten tot we een oorzakelijk verband hebben vastgesteld.” Omdat behandelingen de klachten vaak niet volledig oplossen, is het niet verwonderlijk dat patiënten op zoek gaan naar alternatieve behandelingen. Nieuwdorp is daar geen voorstander van. „Maar ik wil het ook niet bij voorbaat afschieten. Er lijkt bijvoorbeeld een gunstig effect van yoga te zijn op de bloedsuiker bij mensen met diabetes.” Hij kan zich voorstellen dat het werkt doordat het stress verlaagt. „Chronische stress heeft een effect op de bloedsuikerspiegel.” Een pil kun je niet vervangen met voeding, of met yoga, denkt hij. „Maar we moeten wel kijken hoe eet- en leefgewoonten de werking van medicijnen kunnen versterken. De nieuwe generatie artsen heeft daar gelukkig meer aandacht voor.” Ik heb patiënten gezien die zilverkaars of sint-janskruid slikten en enorme leverfunctiestoornissen kregen Over alternatieve behandelaars die rode klaver met plantaardig oestrogeen voorschrijven, of stress- of geslachtshormonen, is hij niet te spreken. „Het samenspel is ingewikkeld, en hormonen zijn krachtig, daar moet je niet te veel mee rommelen. Zeker niet als je niet weet of het echt de oorzaak is van je klachten, en als je wel weet dat er altijd een keerzijde is.” „Als je stresshormoon geeft bij bijvoorbeeld een verstoorde bijnierfunctie, dan brengt dat de boel nog verder uit de rails.” En ook met testosteron bij mannen of oestrogeen bij vrouwen in de menopauze moet je terughoudend zijn. Bij langdurig gebruik verhogen ze het risico op kanker en hart- en vaatziekten. „Van de weeromstuit gaven dokters de laatste twintig jaar helemaal geen hormonen aan vrouwen met menopauzeklachten, dat is ook weer te bruut. Misschien kunnen we het bij ernstige klachten pulsgewijs geven, of een paar maanden. Maar soms moeten we de biologische processen accepteren.” Hij vraagt patiënten altijd of ze alternatieve preparaten gebruiken. „Ik heb patiënten gezien die zilverkaars of sint-janskruid slikten en enorme leverfunctiestoornissen kregen doordat ze een anticonceptiepil erbij slikten.” De hoop is dat we medicijnen beter kunnen laten werken En dan is er nóg iets dat invloed heeft op het delicate evenwicht van onze hormonen: die van het microbioom, de bacteriën in onze darmen. Nieuwdorp was in 2006 de eerste arts in Nederland die een poeptransplantatie uitvoerde, bij een vrouw met hevige diarree door de darmbacterie Clostridium difficile. Dat is nu een gangbare behandeling als antibiotica niet werken.  Nieuwdorp denkt dat darmbacteriën een belangrijke rol spelen bij schildklierziekte, type 1 diabetes, en wellicht bij overgewicht.  „De hoop is dat we medicijnen beter kunnen laten werken, of het gebruik ervan kunnen uitstellen door de darmflora te veranderen.” Dat vergt nog veel onderzoek. Wanhopige patiënten willen daar niet op wachten. „Sommige patiënten geven zichzelf met behulp van YouTubefilmpjes poeptransplantaties. Ze nemen poep van een huisgenoot. Dat drinken ze op of ze brengen het rectaal in met een klisma.” Geen goed idee, benadrukt hij. „Er zijn mensen geopereerd aan een darminfectie hierdoor.” Je kunt niet achteroverleunen. Dokters kunnen je helpen, maar het is jouw ziekte In zijn boek geeft Nieuwdorp ook tips voor wat mensen wél zelf kunnen doen. „Voldoende slapen, bewegen, gezond eten, stress verminderen. Een heleboel dingen worden verergerd of versterkt door leefstijl.  Daar moet je zelf iets aan doen, binnen je mogelijkheden. Je kunt niet achteroverleunen. Dokters kunnen je erbij helpen, maar het is jouw ziekte.” Zelf ontspande Nieuwdorp in de stressvolle ziekenhuistijd door veel te lezen – dat is terug te zien in zijn boek. Marathons lopen gaat sinds de operatie niet meer, zijn littekens trekken dan te veel. Maar lange wandelingen maakt hij graag. En hij fietst drie keer per week naar zijn werk in het AMC, vanuit het centrum van Amsterdam. „Mijn werkdagen zijn vaak overvol, ik merk dat ik hierdoor echt relaxter thuiskom. Dat maakt dat ik het blijf doen.”||https://www.nrc.nl//nieuws/2022/09/15/bestierd-door-hormonen-a4141878
2022-09-16||Ruim 400 miljoen euro uit Europees fonds voor kwetsbaren op arbeidsmarkt||Nederland krijgt de komende jaren 413 miljoen euro uit het Europees Sociaal Fonds (ESF) om mensen met een kwetsbare positie op de arbeidsmarkt te ondersteunen. Dat heeft het ministerie van Sociale Zaken en Werkgelegenheid donderdag gemeld. Nu de Europese Commissie het Nederlandse plan heeft goedgekeurd, kan het geld met ingang van komende maand worden uitgegeven. Waarschijnlijke bestemmingen zijn omscholingscursussen en re-integratietrajecten, maar ook voedselhulp voor arme gezinnen. Het grootste deel van het geld, zo’n 366 miljoen euro, komt terecht bij de gemeenten en zogeheten sectorfondsen. Dat zijn stichtingen die de taak hebben de arbeidsmarkt van elk hun eigen sector te optimaliseren. De gemeenten en sectorfondsen kunnen de miljoenen gebruiken om mensen met een uitkering aan werk te helpen, bijvoorbeeld door te betalen voor bij- of omscholing. Hoewel veel sectoren personeelstekorten hebben, staan er volgens het ministerie nog veel mensen langs de kant die graag aan de slag willen en kunnen. Minister Carola Schouten (Armoedebeleid, Participatie en Pensioenen, ChristenUnie) gebruikt de miljoenen uit het Europese fonds voor het eerst voor voedselhulp. De hoge inflatie brengt veel mensen „in de knel”, licht de minister toe. Mensen die krap zitten kunnen tijdelijk voedselhulp krijgen, maar bijvoorbeeld ook schoolspullen voor kinderen en menstruatieproducten. Daar is 16 miljoen euro voor vrijgemaakt, waarvan 2,5 miljoen euro bestemd voor de aanpak van kinderarmoede. De miljoenen uit het ESF moeten in de jaren tot en met 2027 worden gebruikt. Vanaf komende maand kunnen organisaties zonder winstoogmerk subsidieaanvragen indienen.||https://www.nrc.nl//nieuws/2022/09/15/ruim-400-miljoen-euro-uit-europees-fonds-voor-kwetsbaren-op-arbeidsmarkt-a4141963
2022-09-16||Rovershol met vrijpartijen op het biljart||Iedereen die wat aan kunst deed, kwam op sociëteitsvereniging De Kring aan het Kleine-Gartmanplantsoen in Amsterdam. Een beruchte lokaliteit waartoe een al even beruchte, steile en levensgevaarlijke trap toegang bood. Het behoorde tot de legendes dat wie in het middernachtelijke uur – of liever nog in de vroege ochtend als fatsoenlijke mensen naar hun werk gingen – maar vaak genoeg dronken van de trap tuimelde, vanzelf een hooggewaardeerd Kring-lid werd. In principe was de gelegenheid tot vijf uur ’s morgens open, soms langer, tot de laatste bezoeker vertrok.  Deze anekdote en vele tientallen meer staan genoteerd in het boek De Kring 100 jaar. 1922-2022,  ter gelegenheid van het eeuwfeest samengesteld door journalist Rudie Kagie en fotograaf en vormgever Marius van Leeuwen. Het is een duizelingwekkend boek, een stoeptegel bijna, verrijkt met talloze foto’s, archivalia, persoonlijke brieven, lidmaatschapskaarten, cartoons, beschreven bierviltjes en vooral heel veel foto’s. Van Leeuwen putte uit het Stadsarchief waar het gedigitaliseerde Kringarchief 5.578 items telt. Bovendien spitte hij nog eens vijftien volle verhuisdozen door. Ook Kagie dook in de archieven, interviewde nog levende Kring-leden en haalt een keur aan drieste verhalen te voorschijn, van veel onfatsoen, wilde vrijpartijen op het biljart, dronkenschap, kunstuitingen, verhitte artistieke discussies, handgemeen, uitzinnige bal masqués.  Als je de bijna vierhonderd bladzijden tekst en beeld tot je hebt genomen, is het alsof daar in hartje Amsterdam, tegenover de Stadsschouwburg aan het Leidse-plein, elke avond en zeker in het weekend een vulkaanuitbarsting van opperste losbandigheid gaande was. Enkele namen in de hoofdrollen? Waar te beginnen: Jan Cremer, Harry Mulisch, Remco Campert, Xaviera Hollander, Simon Vinkenoog, Jan Vrijman, Willem van Malsen, Opland (Rob Wout), Peter van Straaten, Gerard Reve, Annemarie Oster, Peter Schat, Cees Nooteboom, Ed Hoornik, Hein Donner, Freddy Heineken.  Het moet gezegd: het boek legt sterk het accent op de wilde taferelen die zich op de sociëteit afspeelden, op elke bladzijde staat wel een staaltje vechten, drinken, seksisme ook. Kagie put uit brieven van leden aan het bestuur die zich beklagen over wangedrag. Dat geeft een vertekend beeld, temeer daar het bestuur niet zo heel vaak ingrijpt en eerder een sussende houding aanneemt.  Wel blijkt dat de woeste tijden voorbij zijn. De laatste bladzijden van het boek lijken eerder een society-gebeuren met glossy kleurenfoto’s van echtparen en leden die gefotografeerd worden met hun honden. Eerder bedaagd en braaf. De roerige tijden in De Kring als nachtgelegenheid zijn voorbij. Foto Pepijn Kouwenberg
 Niemand beter dan Carmiggelt in een Kronkel uit 1964 kon de sfeer in de hoogtijdagen verwoorden: „Want slechts een enkeling blijft De Kring trouw tot in de dood. De meesten woeden er zo’n jaar of tien en geven dan de fakkel of de fles vermoeid over aan de volgende generatie. Dat is het eeuwige van De Kring. Er komt telkens weer een nieuwe lichting op, die met frisse tegenmoed begint aan het conglomeraat van drankmisbruik, sterke verhalen, vriendschap, dansgenot, lekker lachen, handgemeen, minnekozen en hogere waanzin dat het sociëteitsleven op het Kleine-Gartmanplantsoen vormt.” Carmiggelts woordkeuze is nog beschaafd: elders in het boek komen we omschrijvingen tegen als ‘drenkplaats’, ‘rovershol’, ‘rotzooi en troep’ en ‘tuchteloos broeinest’. Dit laatste aldus Campert. Ander citaat, uit het boekje Amsterdam. Wat niet in Baedeker staat uit 1932, over het hoofdstedelijke cultureel leven: „Er wordt gedanst en gesmoesd om de nacht te vergruizelen, want de meeste leden zien graag de zon opkomen.” Remco Campert en geliefde Freddy Rutgers, begin jaren vijftig. Nederlands Fotomuseum / © Ed van der Elsken Van begin af aan waren er ook Kring-haters, onder wie dichter H. Marsman die de lokaliteit afschildert als „een der walgelijkste verblijven ter wereld (-), waar de lamlendigheid van driekwart der huidige Hollandse kunstenaars zich op de meest afdoende manier demonstreert en encanailleert.” En dan deze: „Waar lamzakken van heren vastgeplakt tegen lamzakken van dames (de woorden mannen en vrouwen bewaar ik voor ander gezelschap) rondschuifelen”. Voorts heet het een oord van „verleugende schijncultuur”, „hysterische aanstellerij” en een „stinkend roddelmilieu”. Dan hebben we het over 1933, toen De Kring zo’n tien jaar bestond.  Het begon allemaal zo mooi en idealistisch, noteert Kagie. De Eerste Wereldoorlog was voorbij. In 1922 gingen vrouwen voor het eerst naar de stembus, nadat ze met succes het vrouwenkiesrecht hadden geëist. Kunstenaars bevrijdden zich van het juk van voorgaande generaties. „Het collectieve gevoel van opluchting vertaalde zich in een juichstemming die samenviel met de behoefte om het leven zo leuk en prettig mogelijk te maken”, aldus Kagie. Op de dansvloer van met name Schiller gaf men zich over aan een nieuwe, behoorlijk seksueel geladen dans, de charleston – de eerste dans waarbij armen, benen en schouders mee bewogen. Vrouwen ontdeden zich van het korset. Kagie: „Tot dan toe was het ongebruikelijk dat vrouwen in het openbaar alcohol dronken, maar die achterstand probeerden ze nu dapper in te halen. Roken was niet eerder zo populair; de aanblik van een dondersteen met een sigarettenpijpje verhoogde de hartslag bij de andere sekse.” Het Leidseplein bij avond, circa 1965, met achter de lantaarnpaal het pand van De Kring. Foto A.H. Meijer, Collectie Stadsarchief Amsterdam In die sfeer, die bekend staat als de „roerige jaren twintig”, de roaring twenties, werd op 23 september 1922 kunstenaarssociëteit De Kring opgericht, nog niet gevestigd op de plek van nu, maar aan de Amstel 188. Ook de cafés Reynders en Eijlders werden gefrequenteerd, maar men had behoefte aan een besloten ruimte, een plaats waar binnen de muren bleef wat voorviel, ofwel: „Wat in De Kring gebeurt, blijft in De Kring.”  Artikel 1 van de statuten luidt nog steeds: „Leden van de vereniging Sociëteit De Kring kunnen alleen zijn zij, die één der schone kunsten of wetenschappen beoefenen, en zij die uit hoofde van hun instelling hiervoor in aanmerking komen.” Dat was dus in 1922 en klinkt beschaafd. Het artikel staat op een van de eerste bladzijden. Op de volgende pagina’s een cartoon van Peter van Straaten, vanaf de jaren zestig meer dan een halve eeuw zeer actief Kring-lid. Tal van zijn cartoons zijn rechtstreeks ontleend aan het verenigingsleven. Leden beoefenen de schone kunsten en wetenschappen, volgens het statuut. Maar neem dan de consumptiebon die Van Straaten tekende: een man en vrouw zijn verwikkeld in standje 69. Ernaast staat: „Ah, c’est bon…” Aan de bar, 1974,  derde van rechts Mischa de Vreede. Foto Eddy Posthuma de Boer Bij herhaling maakt het boek er melding van dat er in De Kring niet gefotografeerd mag worden en dat de beslotenheid een gevoel van veiligheid bij de leden garandeert. Columnist Renate Rubinstein alias Tamar tartte die stilzwijgende afspraak toen zij in Vrij Nederland  van 22 maart 1969 Kringflarden publiceerde, waarin onder initialen Hein Donner, Harry Mulisch en Peter Schat genadeloos werden geportretteerd. Onderwerp was het communisme, waar het drietal voorstander van was. Rubinstein niet. De hele zeer onverkwikkelijke discussie werd openbaar, waarover toenmalig Kring-lid Han Lammers des duivels was. Hij schreef aan het bestuur: „Zie de sfeer van vertrouwelijkheid waarop iedere bezoeker van De Kring recht heeft. Zie het belang van strikte bescherming van die vertrouwelijkheid door het bestuur. Zie dat wat hier gebeurd is, erger is dan wanneer iemand een ander met een bierglas te lijf gaat. Zorg er als het u blieft voor dat Renate Rubinstein ons althans op De Kring niet meer voor de voeten loopt.” Rubinstein heeft van de mannen veel moeten incasseren, zo lezen we. Donner zei eens tegen haar bij binnenkomst, vanwege haar lange benen en spitse neus: „Zeg Renate, je begint steeds meer te lijken op je grootste probleem – de ooievaar”, aldus Max Pam in een column voor NRC Handelsblad op 29 november 1988. Dansavond op De Kring, eind jaren vijftig. Nederlands Fotomuseum / © Ed van der Elsken Hoezo dus de waarborg van vertrouwelijkheid? Het tegendeel is waar. Alleen al de vele tientallen foto’s van Ed van der Elsken die Van Leeuwen als contactafdrukken in het Nederlands Fotomuseum Rotterdam ontdekte, spreken boekdelen. We zien een half slapende Remco Campert en zijn geliefde Freddy Rutgers die half slapend op een chaise-longue naar Chet Baker luisteren. We zien een dansende Cees Nooteboom samen met Simon Vinkenoog. Over de toenmalige vrouw van Nooteboom, Fanny Lichtveld, meldt het boek dat zij uit jaloezie een dame ernstig mishandelde, tegen de grond gooide en in het gezicht trapte. Het betrof de vrouw van beeldend kunstenaar Rik van Bentum. Deze drong aan om Fanny Nooteboom te royeren, maar het bestuur achtte dat niet noodzakelijk: er was sprake van een „crime passionel”. Van der Elskens foto’s tonen als het ware het verborgen Kringleven, dat wat niemand mag zien. Dansen op jazzmuziek met wild opwaaiende rokken, bizarre uitdossingen bij een gemaskerd bal, de verveelde sfeer aan de bar of een nauwelijks te ontwarren foto van een man en vrouw die in april 1959 op de grond liggen. Innig verstrengeld. Misschien wel het onthullendste document is dat van 21 maart 1959 met het resultaat van een opinie-onderzoek door het NIPO. Vol trots meldt het bestuur dat 13 procent van de leden bestaat uit ‘Serviesverbrijzelaars’, 11 procent uit ‘Meubilairvernielers’ en evenzoveel ‘Ruitenbrekers’, 78 procent zijn ‘Geheelonthouders’ en 0,1 procent ‘Normale aangepaste persoonlijkheden’. Entree De Kring, bovenaan de beruchte steile trap. Foto Pepijn Kouwenberg  Typografisch fraai gedaan zijn de zwarte bladzijden van het hoofdstuk ‘Wegens naziterreur ons ontvallen’. De anti-Joodse maatregelen in de Tweede Wereldoorlog en de instelling van de Kultuurkamer troffen ook De Kring. Enkele schrijnende brieven zijn afgedrukt van Joodse leden die gedwongen waren hun lidmaatschap op te zeggen. Tijdens de oorlogsjaren bleef de sociëteit geopend. Sommige leden werden lid van de Kultuurkamer maar ook werden in de Kring verzetsdaden beraamd, onder meer de aanslag op het Amsterdamse Bevolkingsregister, voorjaar 1943. Een van de Kring-leden en verzetsmensen was typograaf Willem Sandberg. Na de oorlog zijn er nog heftige debatten gevoerd over leden die wel of geen lid waren van de Kultuurkamer. Men vond dat die geroyeerd moesten worden, wat het bestuur niet deed. Een aantal Kring-leden werd wegens verzetsdaden gefusilleerd. Voor kunstenaarsvereniging Arti et Amicitiae (opgericht 1855) is het oorlogsverleden meer beladen, getuige de recent geopende expositie U zult begrijpen dat… Een herdenkingsplaquette werd in 1947 in het trappenhuis van De Kring onthuld. Twintig procent van de leden had de oorlog niet overleefd. Wat betekent nu deze uitgave, behalve als herinneringsboek voor Kring-leden, van wie er nu nog altijd zo’n 1.800 zijn? Allereerst geeft het een prachtig tijdsbeeld van een eeuw van het Kleine-Gartmanplantsoen en Leidseplein. Meer nog biedt het een soms compromitterende blik op het leven van de bohème die zich weigert aan te passen aan de alledaagse realiteit. Ook schetst het een interessant beeld van artistieke ontwikkelingen, van het geruchtmakende optreden van de dadaïst Kurt Schwitters in 1923 tot het optreden van punkdichter Diana Ozon. Of, zoals Cremer schrijft in Ik Jan Cremer, tweede boek (1966) over De Cirkel (De Kring) met „Kunstgespuis en Aanverwant Addergebroed”. Later noemde hij het „ons huis. Elke avond zaten daar alle schrijvers, acteurs, schilders. Zoals de burgerman zich de kunstenaar voorstelt, zo was het ook.” Foto Pepijn Kouwenberg Rudie Kagie en Marius van Leeuwen: De Kring 100 jaar. 1922-2022.
		Uitg. De Republiek, 398 blz. Prijs € 49,90. Inl: uitgeverijderepubliek.nl||https://www.nrc.nl//nieuws/2022/09/15/rovershol-met-vrijpartijen-op-het-biljart-a4141846
2022-09-16||Nachtbrakers wachten geduldig in de rij voor koningin Elizabeth||Nog altijd staan er duizenden wachtenden in de rij voor de Westminister Hall in Londen om hun laatste eer te betuigen aan koningin Elizabeth II. In de nacht van woensdag op donderdag hielden mensen het geduld om een glimp van de kist op te vangen. Sommigen hadden zich voorbereid op een nacht wachten en gingen uitgerust met slaapzakken, boeken en rugzakken met eten in de rij staan.  Donderdagochtend rond negen uur (Nederlandse tijd) was de rij zo’n 2,6 mijl - omgerekend iets meer dan 4 kilometer - lang. Woensdag had Elizabeth II Buckingham Palace voor een laatste keer verlaten. Haar kist werd naar Westminister Hall vervoerd, het oudste gebouw van het Britse parlement. Daar blijft ze tot maandag 19 september; in de tussentijd kunnen mensen nog een laatste bezoek aan de kist brengen. Volgende week maandag is de uitvaart van Elizabeth II.||https://www.nrc.nl//nieuws/2022/09/15/nachtbrakers-wachten-geduldig-in-de-rij-voor-koningin-elizabeth-a4141961
2022-09-16||Onderzoekers: PFAS is niet zo makkelijk af te breken als gedacht||Eet niet te veel groenten en fruit uit eigen tuin. Dat adviseerde het RIVM vorige week aan eigenaars van moestuinen onder de rook van chemiebedrijf Chemours in Dordrecht. De bodem rond de fabriek die onder meer teflon produceert is te zeer vervuild met PFAS: fluorhoudende stoffen die niet afbreken in natuur of lichaam. Wie te veel eet van eigen teelt, kan zo te veel PFAS binnenkrijgen en daar ziek van worden. Maar er was toch een makkelijke manier om PFAS af te breken? Deze zomer publiceerden chemici van Northwestern University in de VS een simpel recept in Science om ‘onverwoestbare’ PFAS-moleculen toch te kraken. Verdun PFAS met oplosmiddel, verhit het mengsel tot 100 à 120 graden Celsius, laat alles een dagje pruttelen en de taaie moleculen vallen uit elkaar. Het werd wereldnieuws. Iedereen snakt naar een manier om PFAS definitief op te ruimen. Maar een quick fix is het Amerikaanse onderzoek niet. Voor zuivering van vervuild water of vervuilde bodem is de methode ongeschikt, zeggen chemici en waterzuiveraars. „Dit onderzoek gaat het vervuilingsprobleem niet oplossen”, zegt ook William Dichtel, de hoogleraar chemie van Northwestern University die het onderzoek uitvoerde. „Mensen hopen op een doorbraak, maar dit is geen doorbraak.” De echte lange-termijnoplossing zal eruit bestaan dat we stoppen met PFAS gebruiken William Dichtel hoogleraar chemie Hoe zou Dichtel zijn werk dan typeren? Als stapje. Een ingang. Een verkenning van nieuwe manieren om PFAS te vernietigen. „De echte langetermijnoplossing zal eruit bestaan dat we stoppen met PFAS gebruiken en het reeds vervuilde water kunnen zuiveren. Dan heeft het zin om na te denken over vernietiging van PFAS-moleculen.” PFAS is een verzamelnaam voor duizenden stoffen met een verbinding tussen koolstof en fluor: poly- en perfluoralkylstoffen. De stoffen komen in de natuur niet voor en breken nauwelijks af. Wereldwijd zijn verontreinigingen met PFAS vastgesteld. Er zitten PFAS in het grondwater, regenwater en drinkwater. PFAS zitten in vissen, in ons bloed en in moedermelk. En dat is een probleem: de laatste jaren is steeds duidelijker geworden hoe PFAS de gezondheid schaden. PFAS dempen het immuunsysteem en verstoort de hormoonhuishouding. Hoge blootstelling lijkt een hoger risico te geven op nier- en zaadbalkanker. In Europa en de VS zijn normen voor blootstelling de afgelopen jaren verder aangescherpt. Een probleem voor wie PFAS wil vernietigen is dat de stoffen niet uit het milieu te verwijderen zijn. De stoffen reageren niet en de concentraties in het water zijn laag. In Nederlands afvalwater worden concentraties aangetroffen van een paar miljardste gram (nanogram) per liter water, dicht bij een PFAS-uitstoter als Chemours zoals gaat het soms om miljoenste grammen. De nieuwe Amerikaanse methode vereist simpelweg te veel energie om zulke kleine concentraties verontreinigingen efficiënt af te breken. Neem het middel dat Dichtel en zijn collega’s gebruikten om de PFAS in op te lossen: dimethylsulfoxide, DMSO. DMSO is een kleurloze vloeistof, een veelgebruikt oplosmiddel, geurloos, niet giftig en redelijk goedkoop. Maar een oplosmiddel is zelf ook een verontreiniging. „Na de zuivering moet je al dat water en DMSO weer van elkaar scheiden”, zegt Mark van Loosdrecht, hoogleraar waterzuivering aan de TU Delft. „Het terugwinnen van DMSO uit water is complex en kost veel energie.” En er is een enorme hoeveelheid DMSO nodig om de afbraakreactie op gang te brengen: één deel water op acht delen DMSO. Een ander struikelblok is de hoge temperatuur. In hun publicatie spreken Dichtel en collega’s over ‘milde temperaturen’ van 80 à 120 graden Celsius die nodig zijn voor de reactie. Maar voor een rioolwaterzuiveringsinstallatie is 120°C niet mild. De temperatuur van afvalwater uit woningen schommelt tussen de 10° en 20°C. „Nederlandse rioolwaterzuiveringsinstallaties zuiveren 2 miljard kubieke meter water per jaar”, zegt Cora Uijterlinde van Stowa, kenniscentrum van waterschappen. „Als je dat met warmtewisselaars gaat verhitten, kost dat enorme hoeveelheden energie.” Zuiveringsinstallaties zoeken juist manieren om warmte terug te winnen uit afvalwater – verhitten is vanwege het extreme energieverbruik uitgesloten.  Moestuinen bij de dijk langs de Beneden-Merwede, vlak bij het complex van Chemours.  Foto Aurelien Goubau, Hans Lucas PFAS zijn bovendien maar één van de microverontreinigingen waar rioolwaterzuiveringsinstallaties mee kampen. Medicijnresten, microplastics en pesticiden zijn net als PFAS in lage concentraties aanwezig. Een gecombineerde aanpak waarbij je met bijvoorbeeld filters allerlei verschillende verbindingen uit het water haalt is dan zinniger dan een aparte behandeling voor PFAS met oplosmiddel, zegt Uijterlinde. Chemicus William Dichtel is het daarmee eens. Zijn lab is van origine gespecialiseerd in de fabricage van nanobuisjes die gebruikt kunnen worden als PFAS-filter. Dichtel en collega’s hebben die technologie gepatenteerd. En ook in Nederland experimenteren bedrijven zoals NX Filtration samen met waterschappen om stoffen als PFAS uit het water filteren. Pas als het lukt om PFAS uit het water te filteren en concentreren, heeft het zin na te denken over vernietiging. Dichtel: „Dat zou met onze aanpak kunnen, maar ik ben ook blij als het iemand anders lukt.” Maar hoe zit het met PFAS-producenten? Die hebben nú al te maken met geconcentreerde afvalstromen PFAS. Is de nieuwe afbraakroute voor hen een uitkomst? De enige producent van PFAS in Nederland staat in Dordrecht (500 werknemers) en is van het Amerikaanse bedrijf Chemours. Tot 2013 loosde de fabriek jaarlijks nog tonnen PFAS in het riool en in de Beneden-Merwede. Maar met het aanscherpen van Europese normen en Nederlandse vergunningen heeft Chemours die uitstoot nu beperkt tot een paar kilo per jaar. Chemours zuivert het afvalwater nu onder andere met membranen en filters van actief kool. Die koolfilters met daarin opgenomen PFAS worden uiteindelijk verbrand in chemische ovens bij een afvalverwerker in Antwerpen. De uitstoot heeft het bedrijf naar eigen zeggen op deze manier met 99 procent beperkt. In de omgeving van de afvalverwerker worden nog wel PFAS aangetroffen.  PFAS-producenten hebben dit probleem gecreëerd en het decennia lang verhuld William Dichtel hoogleraar chemie Voor Chemours is de nieuwe chemische afbraakroute op korte termijn niet interessant voor industriële toepassing, oordelen technici van het bedrijf. „Wij waren ons al bewust van het algemene mechanisme dat je PFAS kunt afbreken met hulp van een oplosmiddel, hitte en tijd”, zegt Sean Uhl, programmadirecteur duurzaamheid bij Chemours. „De details kenden we nog niet. En ik juich onderzoek naar nieuwe methoden van emissiebeheersing natuurlijk toe. Maar vanuit ons perspectief heeft deze aanpak beperkingen op industriële schaal.” Want niet alle PFAS kunnen op deze manier worden afgebroken en voor de PFAS die wél af te breken zijn, is de afbraak niet volledig. In de reactie met oplosmiddel blijven kleine verbindingen met fluor over. Voor HPFO-DA (GenX), het PFAS-molecuul dat Chemours in het productieproces gebruikt, wordt niet alle fluor teruggewonnen. „Er blijven dus korte koolstof-fluorverbindingen over”, zegt Uhl. „Voor ons voldoet deze methode daarom niet. Wij zoeken manieren om álle koolstof-fluorverbindingen af te breken.” „Het zou een misverstand zijn om de resultaten die wij rapporteren als eindpunt te nemen”, reageert Dichtel. „De omstandigheden zijn niet geoptimaliseerd. De eerste keer ziet een nieuwe aanpak er altijd onpraktisch uit. Nu we weten dat deze route bestaat, kunnen we de opbrengst verbeteren.” Dichtel is bovendien sceptisch dat verbranding van PFAS zo efficiënt is als PFAS-producenten beweren. „Let wel: ik ben geen expert in deze manier van destructie”, zegt Dichtel. „Maar ik zie studies verschijnen waarin getwijfeld wordt aan de mate waarin je PFAS volledig kan afbreken in een oven.” Hij wijst erop dat het Amerikaanse ministerie van Defensie besloot in mei onder druk van het Congres om tijdelijk te stoppen met het verbranden van met PFAS vervuild materiaal. Door onvolledige verbranding zouden wateren in de buurt van verbrandingsinstallaties vervuild zijn geraakt met PFAS. De Amerikaanse chemicus is niet verbaasd dat PFAS-producenten niet staan te trappelen nieuwe methodes te onderzoeken, net nu ze investeringen hebben gedaan in filtersystemen. „Maar hoe zal ik dit voorzichtig zeggen? PFAS-producenten hebben dit probleem gecreëerd en het decennia lang verhuld. Ze hebben de wereld vervuild. Ik denk niet dat zij het morele gezag hebben om te besluiten hoe dit probleem zal worden opgelost.”||https://www.nrc.nl//nieuws/2022/09/15/helaas-pfas-breek-je-niet-zo-makkelijk-af-2-a4141876
2022-09-16||Oekraïense president Zelensky betrokken bij auto-ongeluk||De Oekraïense president Volodymyr Zelensky is betrokken geweest bij een verkeersongeluk in Kiev. Dat meldt een woordvoerder van de president op Facebook. Zelensky’s auto botste tegen een andere auto aan. Volgens de woordvoerder is de president onderzocht en is hij niet ernstig gewond geraakt. De bestuurder van de andere auto is door Zelensky’s begeleidende artsen geholpen en uiteindelijk naar het ziekenhuis gebracht. Enkele minuten na het ongeluk werd de dagelijkse toespraak van Zelensky online gezet. ||https://www.nrc.nl//nieuws/2022/09/15/oekraiense-president-zelensky-betrokken-bij-auto-ongeluk-a4141960
2022-09-16||Shell-topman Ben van Beurden treedt terug, Canadees Wael Sawan opvolger||Ben van Beurden, de topman van olie- en gasbedrijf Shell, treedt volgend jaar terug. Dat meldt Shell donderdagochtend. Vanaf 1 januari 2023 volgt de Canadees Wael Sawan de topman op. Van Beurden werd in 2014 het hoofd van Shell, nadat hij al sinds 1983 bij het concern werkzaam was. Hij blijft nog tot eind juni volgend jaar bij Shell om het bestuur te adviseren.  Eerder deze maand meldde persbureau Reuters al op basis van ingewijden dat Van Beurden zou stoppen met zijn functie. Volgens Reuters had Shell vier mogelijke opvolgers op het oog, die allemaal al werkzaam zijn bij het olieconcern. De opvolger van Van Beurden had volgens het persbureau opnieuw een Nederlander kunnen zijn. Ook Sawan werd als potentiële kandidaat genoemd. Shell wilde hierover eerder deze maand niets bevestigen of ontkennen.  Van Beurden noemt het een „voorrecht” om bijna vier decennia bij Shell te hebben gewerkt en het bedrijf de afgelopen negen jaar te hebben geleid. Hij zegt „erg trots” te zijn op wat hij en zijn collega’s samen hebben bereikt, en veel vertrouwen te hebben in zijn opvolger Wael Sawan. „Hij is een slimme, principiële en dynamische leider, van wie ik weet dat hij Shell met overtuiging en toewijding zal blijven dienen.” Sawan werkt al 25 jaar bij het olieconcern. Hij heeft onder meer leiding gegeven aan de conventionele olie- en gasproductieactiviteiten, en werd vorig jaar benoemd tot hoofd van Shells vloeibaargasdivisie en hernieuwbare-energietak. De Canadees maakt sinds drie jaar deel uit van Shells raad van bestuur. Hij heeft voor het bedrijf in Europa, Azië, Afrika en de Verenigde Staten gewerkt. De laatste jaren woont en werkt hij in Den Haag.  Onder Van Beurdens leiderschap heeft Shell een roerige periode gehad. Vorig jaar won Milieudefensie een rechtszaak tegen het olieconcern. De rechter bepaalde dat Shell zijn broeikasgasuitstoot veel sneller moet terugdringen dan het bedrijf zelf van plan was. Ook eisen aandeelhouders dat Shell verduurzaamt en wordt het concern beschuldigd van grootschalige corruptie in Nigeria.  Vorig jaar werd Shell op papier volledig Brits. Tot die tijd was het een Brits bedrijf met zijn hoofdkantoor in Nederland. Shell vertrok uit Nederland, onder meer nadat de afschaffing van de dividendbelasting definitief niet doorging. De duale aandelenstructuur was volgens Van Beurden een beperkende factor voor het bedrijf. Tijdens de coronapandemie leed het bedrijf grote verliezen. Inmiddels boekt Shell middenin een energiecrisis - waarin de prijzen fors gestegen zijn - weer recordwinsten.||https://www.nrc.nl//nieuws/2022/09/15/shell-topman-ben-van-beurden-treedt-terug-canadees-wael-sawan-opvolger-a4141959
2022-09-16||R. Kelly opnieuw schuldig bevonden in misbruikzaak||R&b-zanger R. Kelly is woensdag opnieuw schuldig bevonden in een misbruikzaak. Dat melden internationale media. De 55-jarige Robert Sylvester Kelly is volgens een jury in een rechtbank in Chicago onder meer schuldig aan het maken van kinderporno en het verleiden van minderjarigen tot seks. Wat dit betekent voor de duur van zijn huidige gevangenisstraf van dertig jaar, is niet duidelijk. Mogelijk krijgt de zanger er nog tientallen jaren celstraf bovenop.  Vorig jaar werd R. Kelly door een rechtbank in New York veroordeeld voor het seksueel misbruiken van meisjes en vrouwen, en voor mensenhandel. In Chicago stond hij terecht voor dertien vergrijpen. De jury heeft hem na een proces dat vijf weken duurde aan zes van die aanklachten schuldig bevonden. Meerdere vrouwen zeiden in de rechtbank door Kelly te zijn misbruikt toen zij minderjarig waren. Er lopen nog twee andere rechtszaken tegen Kelly, een in Chicago en een in de staat Minnesota.  De zanger wordt al sinds de jaren negentig beschuldigd van seksueel misbruik. Dat hij onder meer illegaal getrouwd was met de destijds 15-jarige r&b-zangeres Aaliyah, leek zijn carrière lange tijd niet te schaden. De muzikant verkocht in de jaren tussen 1990 en 2010 miljoenen albums. In 1997 werd Kelly beschuldigd van de verkrachting van een minderjarige. In 2002 en 2008 stond hij terecht voor het maken van kinderporno. Sinds 2019 zit hij vast. ||https://www.nrc.nl//nieuws/2022/09/15/r-kelly-opnieuw-schuldig-bevonden-in-misbruikzaak-a4141958
2022-09-16||Inmiddels bijna 300.000 mensen met een studieschuld hoger dan 30.000 euro||De gemiddelde studieschuld is het afgelopen jaar opnieuw toegenomen. Dat blijkt uit donderdag gepubliceerde cijfers van het CBS. Begin dit jaar moesten (oud-)studenten gemiddeld 15.900 euro terugbetalen aan de staat; 700 euro meer dan vorig jaar. Ook is het aantal mensen met een hoge studieschuld toegenomen. De studieschuld van bijna 300.000 mensen is nu hoger dan 30.000 euro, terwijl dat vorig jaar nog voor circa 270.000 mensen gold. De hoogste studieschuld ligt bij mensen tussen de 25 en 30 jaar. Zij kampen met een studieschuld van gemiddeld 20.300 euro. Net als dertigplussers — wier gemiddelde studieschuld circa 2.000 euro lager uitvalt — zijn zij in het algemeen afgestudeerd en begonnen het geleende geld af te lossen. Volgens de cijfers van het CBS hebben mannen gemiddeld geen hogere studieschuld dan vrouwen, of andersom. Sinds het kabinet-Rutte II, bestaande uit de VVD en de PvdA, in 2015 het leenstelsel invoerde en de basisbeurs afschafte, is de totale studieschuld in een scherpe lijn omhoog gegaan. Waar de totale schuldenlast van (oud-)studenten in 2015 nog 12,7 miljard euro bedroeg, was die begin dit jaar meer dan verdubbeld. Het idee voor het leenstelsel ontstond binnen de PvdA, waar begin deze eeuw het idee heerste dat ‘de bakker niet hoefde te betalen voor de opleiding van het zoontje van de advocaat’. Inmiddels wil het kabinet de basisbeurs vanaf het studiejaar 2023-2024 opnieuw invoeren. Volgens de huidige plannen krijgen uitwonende studenten 255 euro basisbeurs per maand, studenten die nog thuis wonen 91 euro. Het wetsvoorstel bevat ook een tegemoetkoming aan studenten die onder het leenstelsel hebben gestudeerd. Begin deze week maande de Raad van State het kabinet nog het wetsvoorstel beter te onderbouwen.||https://www.nrc.nl//nieuws/2022/09/15/inmiddels-bijna-300-000-mensen-met-een-studieschuld-hoger-dan-30-000-euro-a4141957
2022-09-16||Hoe Oekraïne kon oprukken door Rusland te misleiden|| Met de opmars in het oosten heeft Oekraïne Rusland een gevoelige klap gegeven. Door slimme afleidingsmanoeuvres kon het Oekraïense leger vrij onverwacht zesduizend vierkante kilometer heroveren. Verslaggever Simone Peek, die in het land was toen het tegenoffensief begon, vertelt wat er de afgelopen dagen is gebeurd. Is dit een kantelpunt in de oorlog?||https://www.nrc.nl//nieuws/2022/09/15/hoe-oekraine-kon-oprukken-door-rusland-te-misleiden-a4141956
2022-09-16||Waarom Poetin niet moet rekenen op steun uit Centraal-Azië||De Oezbeekse president Sjavkat Mirzijojev weet het zeker. De rijke geschiedenis van de stad Samarkand, juweel van de oude Zijderoute, zal de top die daar deze donderdag en vrijdag plaatsvindt tot een succes maken. Samarkand is immers al eeuwen een knooppunt tussen Oost en West, Noord en Zuid. Landen van Europa tot China werden hier verbonden door handelsroutes. Aldus Mirzijojev in een bijdrage in Global Times, een Chinese staatskrant. Oezbekistan, het meest centrale land van de vijf Centraal-Aziatische republieken, is de trotse gastheer van de 22ste bijeenkomst van de Shanghai Cooperation Organisation (SCO). Veertien staatshoofden, onder anderen die van India en Pakistan, praten twee dagen over samenwerking op het gebied van economie en veiligheid. Op de agenda staan onder meer toetreding van Iran en toenadering tot de Taliban in Afghanistan. Veel aandacht zal gaan naar de ontmoeting tussen Vladimir Poetin en Xi Jinping.  Het door China gedomineerde platform is nadrukkelijk niet-westers. Peter Frankopan, hoogleraar geschiedenis in Oxford en auteur van de succesvolle boeken The Silk Roads en The New Silk Roads,  vindt het „symbolisch” dat er geen westerse leiders aanwezig zijn, en veelzeggend dat er wel leiders zijn van staten met nucleaire wapens. Frankopan: „Het feit dat geen van deze leiders de Algemene Vergadering van de Verenigde Naties deze week bijwoont is in mijn ogen een teken van een veranderende, nieuwe wereldorde.” Vooral voor Poetin staat er veel op het spel. Hij kampt met tegenslagen in eigen land. De westerse sancties beginnen voelbaar te worden, de nationalistische onvrede over het militaire falen neemt toe. Internationaal raakt Rusland geïsoleerd; het aantal bondgenoten is fors uitgedund. Poetin zoekt in Samarkand steun, zowel van China als van de landen die Rusland vanouds beschouwt als zijn ‘achtertuin’: Kazachstan, Oezbekistan, Tadzjikistan, Kirgizië en Turkmenistan. Veel kan hij niet verwachten. De steun van China inzake de oorlog beperkt zich tot woorden en aankoop van olie en gas. Om economische schade door westerse sancties te voorkomen levert China tot nu toe geen wapens aan Rusland. Vanuit de hoofdsteden van Centraal-Azië klinkt evenmin kritiek op de oorlog, maar ook geen steun. Zonder Moskou openlijk af te vallen, is duidelijk dat de autocratische leiders de Russische inval in een andere voormalige Sovjet-republiek met wantrouwen bekijken: wat Oekraïne overkomt, kan hun ook overkomen. Bij de VN-resolutie van begin maart die de invasie veroordeelde, onthielden Kazachstan, Tadzjikistan en Kirgizië zich van stemming. Oezbekistan en Turkmenistan waren afwezig. Temoer Oemarov, geboren in Samarkand en Centraal Azië-analist bij denktank Carnegie Endowment for International Peace, werkte in Moskou tot die vestiging van Carnegie werd gesloten. Oemarov verzet zich tegen het achterhaalde beeld van Centraal-Azië als ‘Ruslands achtertuin’. Oemarov: „In het Westen worden deze landen nog steeds gezien als een regio die niet zelfstandig kan functioneren, als vijf landen die afhankelijk zijn van de twee grote buren Rusland en China. Ze willen niet gemangeld worden tussen die twee grootheden en opereren behoedzaam, maar ze hebben zich sinds de onafhankelijkheid van de Sovjet-Unie sterk ontwikkeld. Ze gaan hun eigen weg.” Ook  Frankopan benadrukt de zelfstandige positie van Centraal-Azië. „Het is geen kwestie van kiezen tussen Rusland en China. We moeten deze staten niet reduceren tot prijzen waar Moskou en Bejing om vechten. Ze hebben hun eigen belangen en wensen, en daar gebruiken ze hun banden met Rusland en China voor. Als de EU, de VS en het Verenigd Koninkrijk meer betrokken zouden zijn, zouden ze ook naar die landen kijken.” Van een uniform blok is sowieso geen sprake. Juist woensdag brak er weer een grensgeschil uit tussen Kirgizië – het meest pro-Russische land van Centraal-Azië – en Tadzjikistan. Gastheer Oezbekistan, het meest gericht op samenwerking in de regio, zal er niet blij mee zijn. Als het gaat om afstand nemen van Moskou loopt Kazachstan, alleen al door z’n omvang de informele leider van Centraal-Azië, voorop. Het viel al op  dat president Kassym-Jomart Tokajev, nadat hij in januari een volksopstand had overleefd dankzij militaire steun uit Rusland, geen steun uitsprak voor Poetins invasie. In juni ging Tokajev een stap verder  tijdens het St. Petersburg Forum. Daar zei hij, in aanwezigheid van Poetin, dat Kazachstan de twee zelfverklaarde volksrepubliekjes in de Donbas niet erkent. Poetin gebruikte die ‘onafhankelijkheid’ als alibi om Oekraïne binnen te vallen. Hervormen is noodzakelijk, maar te veel hervormen kan leiden tot ingrijpen door Moskou’ Kazachstan probeert neutraal te blijven: zowel demonstraties tegen de oorlog als het pro-Russische symbool Z zijn verboden. In Russische ogen kiest Kazachstan echter wel degelijk partij, door humanitaire goederen naar Oekraïne te sturen, Amerikaanse delegaties te ontvangen of bedrijven die Rusland verlaten te verwelkomen. Op sociale media circuleren filmpjes van Russische toeristen met een Z op hun auto die belaagd worden door Kazachstanen. Reden genoeg voor de Russische oud-president Dmitri Medvedev om Kazachstan op het sociale medium VKontakte te betitelen als ‘kunstmatige staat’ en te dreigen met een Oekraïne-scenario. Volgens Medvedev dreigt ‘genocide’ voor de etnische Russen in Noord-Kazachstan, 18 procent van de 19 miljoen inwoners. De boodschap werd later verwijderd. Tekenend voor de verschuivende verhoudingen was ook het bezoek van president Tokajev aan zijn Azerbeidzjaanse ambtgenoot Aliyev, eind augustus. Voorheen spraken zij met elkaar in het  Russisch. Nu spraken ze elk in hun eigen taal. Dat juist het kwetsbare  Kazachstan,  dat 7.644 kilometer grens met Rusland deelt, zich kritisch opstelt tegenover Rusland wekt verbazing. Rusland kan de belangrijkste inkomstenbron, olie, makkelijk afsnijden. De Kaspische pijplijn werd deze zomer al twee keer tijdelijk stilgelegd. De leiding vervoert 80 procent van de Kazachse olie via Rusland naar de Zwarte Zee-haven Novorossiejsk. Analist Oemarov ziet voordelen voor Tokajev voor het opzoeken van de grens. „De VS zijn een grote speler in de  Kazachstaanse olieproductie, de vijf grootste investeerders zijn Europese bedrijven. Zijn boodschap aan het Westen is: wij zijn geen bondgenoot van Rusland. Binnenlands werkt het ook: hij wint respect als autonoom politicus. Dat is hard nodig want er is veel onvrede bij de jonge bevolking in Centraal-Azië. Ze willen hervormingen, maar de oude elites zijn niet flexibel genoeg om te moderniseren. Dat is het dilemma voor deze landen: hervormen is noodzakelijk, maar te veel hervormen kan leiden tot ingrijpen door Moskou.”    ||https://www.nrc.nl//nieuws/2022/09/15/kazachstan-neemt-afstand-van-poetin-a4141940
2022-09-16||Column | Van Huijgevoort koos ervoor om niet 'gillend rijk' te worden||Woensdag bracht de Volkskrant de inhoud van enkele interne overleggen van de Stichting Hulptroepen Alliantie naar buiten, waaruit bleek dat Sywert van Lienden en zijn compagnons al vroeg in de mondkaponderhandelingen op miljoenenwinst mikten teneinde „gillend rijk” te worden.  Dat moest ik even verwerken. Ik kende alleen de uitdrukking „gillend gek”, van „gillend rijk” had ik nog nooit gehoord. Maar misschien kwam dat doordat ik mijn brood verdien met schrijven en niet met oplichten. Hoe dan ook, na de talige verwondering kwam uiteraard de verontwaardiging maar ook een enorme opluchting. Ik besefte opeens dat er nu diverse zonzijdes zaten aan die hele mondkapzaak. Allereerst dat de graaiers op heterdaad betrapt zijn en dat boontje om zijn loontje komt, wat in een wereld die aan elkaar hangt van de onrechtvaardigheden toch prettig nieuws is. Een ander pluspunt is dat we nu die ene aflevering van Buitenhof waarin Sywert aanschoof om zijn mondkaponschuld te bepleiten (maar vervolgens meermaals door de met feiten beladen vorkheftruck Twan Huys werd overreden) met nog meer verkneukeling kunnen terugkijken.  Maar de grootste zonzijde is de rol die Saskia van Huijgevoort in de hele affaire heeft gespeeld, of beter gezegd, níét heeft gespeeld. Van Huijgevoort was aanvankelijk de beoogde vierde partner en werkte kort voor de Stichting Hulptroepen Alliantie, maar haakte af toen ze inzag dat het de rest alleen maar om geld ging. Zij vond het onaanvaardbaar om als non-profitorganisatie misbruik te maken van de goedheid en welwillendheid van derden. Ze probeerde de jongens er nog van te overtuigen om de winst naar de zorg over te maken, maar die hadden daar geen zin in. En dus mailde ze hun op 17 april 2020 dat ze zich terugtrok, omdat ze „… niet geïnteresseerd [is] in het bijdragen aan een (deels) commerciële organisatie, die steunt op de ruggegraat van een stichting in tijden van crisis”. In mijn omgeving waren sommigen verrast over haar besluit. „Ze weigerde miljoenen!”, zei vriend B. „Is ze gek ofzo?”  Hij vergat even dat Van Huijgevoort niet zozeer miljoenen als wel de diefstal ervan weigerde. „Ze deed het goede”, zei mijn overbuurvrouw. „Maar waarom voelt het toch zo… vreemd?” Misschien, dacht ik, omdat we het niet meer gewend zijn als mensen nog een moreel kompas hebben. Dat er in de kringen rond Den Haag ook nog jonge mensen zijn mét een geweten, en ze daar ook nog eens naar handelen.  Nu hoeven we alleen maar te wennen aan het feit dat sommige mensen soms wél het goede doen. En daarnaast even stil te staan bij wat onze verbazing daarover zegt over de wereld waarin we leven. Ellen Deckwitz  schrijft op deze plek een wisselcolumn met  Marcel van Roosmalen.||https://www.nrc.nl//nieuws/2022/09/15/zonzijde-a4141913
2022-09-16||Cao supermarkten geldt ook voor onlinesupers||Het ministerie van Sociale Zaken en Werkgelegenheid heeft de cao die al geldt voor de meeste fysieke supermarkten dinsdag algemeen verbindend verklaard. Daardoor moeten ook online supermarkten als Picnic, Gorillas en Flink hun werknemers de arbeidsvoorwaarden bieden die de werkgevers en werknemers in de cao voor het levensmiddelenbedrijf overeen zijn gekomen. Online supers zullen hun werknemers beter moeten betalen, onder meer in de vorm van avond- en weekendtoeslag. Het ministerie stelt geen redenen te zien waarom medewerkers van online supermarkten, waar in totaal zo’n 15.000 mensen werken, onder andere voorwaarden moeten werken dan hun collega’s in fysieke winkels. Met die conclusie komt een einde aan langdurig gesteggel tussen vakbonden CNV en FNV en Picnic, een van de grootste online supermarkten. Picnic doet al jaren zijn uiterste best om niet onder de supermarkt-cao te vallen. In november vorig jaar sloot het bedrijf voor de tweede keer een cao-akkoord met vakbond De Unie. FNV-vicevoorzitter Zakaria Boufangacha is opgetogen over het besluit. Hij spreekt van een „duidelijk signaal richting bedrijven én vakbonden die er alles aan doen om de geldende cao te ondermijnen”.  (NRC)||https://www.nrc.nl//nieuws/2022/09/15/arbeidsvoorwaarden-cao-supermarkten-geldt-ook-voor-onlinesupers-a4141950
2022-09-16||‘Miljardenboete Google terecht’||Google heeft terecht een miljardenboete van de Europese Commissie gekregen. Het Amerikaanse techbedrijf maakte zich inderdaad schuldig aan het wegdrukken van concurrenten op Android-telefoons en andere -apparaten, vindt de Europese rechter. De boete wordt wel iets verlaagd, van 4,3 naar 4,1 miljard euro. De Europese Commissie beboette Google in 2018 voor afspraken met telefoonmakers en telecomproviders om zijn zoekmachine te bevoordelen. Daardoor krijgen rivalen geen kans, oordeelde de commissie. Het techbedrijf stapte naar het Gerecht van de Europese Unie om de boete, de hoogste ooit van de EU, aan te vechten. Google zegt in een reactie teleurgesteld te zijn in de beslissing van de rechter. (ANP)||https://www.nrc.nl//nieuws/2022/09/15/europees-recht-miljardenboete-google-terecht-a4141947
2022-09-16||Duitsland wil Uniper inlijven||De Duitse regering overweegt energieconcern Uniper over te nemen. Het bedrijf, dat ook in Nederland elektriciteitscentrales uitbaat, klopte eerder al aan in Berlijn voor meer overheidssteun omdat Rusland de toevoer van gas naar Europa afknijpt. Nu denkt het kabinet van bondskanselier Olaf Scholz erover een belang van meer dan 50 procent in Uniper te nemen, bevestigt het energiebedrijf na mediaberichten. Uniper kwam in de problemen toen het Russische staatsgasconcern Gazprom de toevoer naar Europa afkneep. Daardoor moest het bedrijf gas inkopen op de markt tegen veel hogere prijzen dan die van zijn langetermijncontracten met Gazprom, wat tot een verlies van ruim 12 miljard euro in het eerste halfjaar van 2022 leidde. (ANP/Bloomberg)||https://www.nrc.nl//nieuws/2022/09/15/energieconcern-duitsland-wil-uniper-inlijven-a4141945
2022-09-16||IMF: onrust dreigt bij strenge winter||Een strenge winter kan leiden tot sociale onrust in Europa. Daarvoor waarschuwt Kristalina Georgieva,  hoofd van het Internationaal Monetair Fonds. Volgens de Bulgaarse heeft de Russische inval in Oekraïne al gezorgd voor „verschrikkelijke” economische gevolgen. Door de verminderde gasleveringen van Rusland aan Europa zijn er bijvoorbeeld zorgen over mogelijke tekorten aan aardgas. Verder heeft de oorlog in Oekraïne de inflatie aangejaagd. (ANP)||https://www.nrc.nl//nieuws/2022/09/15/gastekort-imf-onrust-dreigt-bij-strenge-winter-a4141944
2022-09-16||Inditex boekt meer omzet en winst, door het verhogen van kledingprijzen||Het Spaanse Inditex, moederbedrijf van winkelketens als Zara en Bershka, heeft een goed half jaar gehad, ondanks de zorgen over de dalende koopkracht van consumenten. Het concern boekte een recordomzet en -winst. De omzet steeg met bijna een kwart tot 14,8 miljard euro, de winst bedroeg 1,8 miljard euro – 41 procent meer dan een jaar eerder. Om de winstmarges op peil te houden, verhoogde Inditex de prijzen. Volgens zakenbank UBS, die wereldwijd websites afspeurde naar prijsinformatie, steeg kleding van Zara gemiddeld ruim 12 procent in prijs. Bij concurrenten als H&M en Asos was die stijging veel minder hevig. Inditex kijkt optimistisch naar de toekomst, ondanks de hoge inflatie wereldwijd. Het bedrijf denkt sneller op nieuwe trends in te kunnen spelen door  kleding vooral in landen dicht bij Spanje te laten produceren. Dat maakt de aanvoerlijnen korter, waardoor de kans op logistieke problemen kleiner wordt. (ANP/Bloomberg) ||https://www.nrc.nl//nieuws/2022/09/15/modeketen-inditex-boekt-meer-omzet-en-winst-door-het-verhogen-van-kledingprijzen-a4141943
2022-09-16||Duitsland verdient aan Lufthansa||De Duitse staat heeft een winst behaald van 760 miljoen euro op de verkoop van een belang in de Duitse luchtvaartmaatschappij Lufthansa. Het gaat om een belang van krap 10 procent waarvoor Duitsland bijna 1,1 miljard heeft ontvangen. Eerder betaalde de Duitse staat 306 miljoen euro voor de aandelen, die in de coronapandemie werden gekocht als onderdeel van een steunpakket van in totaal 9 miljard euro voor de luchtvaartmaatschappij. (ANP)||https://www.nrc.nl//nieuws/2022/09/15/coronasteun-duitsland-verdient-aan-lufthansa-a4141942
2022-09-16||Wat vindt NRC | Veertigers: denk na over hoe u uw zorg later gaat betalen||Zeventig mag dan het nieuwe zestig  zijn, vroeg of laat wordt iedereen krakkemikkig. En in 2040 telt Nederland 4,7 miljoen 65-plussers. Een kwart van de bevolking.  Sommige families zorgen fulltime  voor een oude moeder, vader of broer. Maar die ‘mantelzorgers’ raken op termijn overbelast en vaak wonen de kinderen te ver weg om echt te zorgen. Als er al kinderen zijn.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Nederland heeft in 2040 dus twee miljoen zorgverleners nodig, volgens de SER, die bij ouderen langs gaan om hen te helpen met aankleden, wassen of medicijnen nemen. Maar ook verpleegkundigen die in het ziekenhuis of bij de huisarts werken. Tegelijk willen steeds minder mensen in de zorg werken – zie de huidige personeelstekorten. De kosten zullen kolossaal stijgen. Dat weten beleidsmakers al heel lang en daarom zijn na 2015 de verzorgingshuizen goeddeels gesloten. Dat ouderen thuis wonen met hulp van de wijkverpleging is voordeliger voor de gemeenschap dan in een tehuis. Alleen de alleroudste ouderen komen nu nog in een verpleeghuis. En zelfs voor hen is er niet altijd plek – althans niet in de buurt. Het nieuwe ‘integrale zorgakkoord’, tussen kabinet en zorgpartijen, probeert de kosten weer eens te beperken met het oog op die toekomst: minder ‘onzinnige’ zorg vergoeden (sommige medische ingrepen). Dat is heel verstandig. De patiënt meer zelf laten betalen als hij per se hulp wil van iemand die niet is gecontracteerd door zijn zorgverzekeraar. Dat is begrijpelijk maar ook lastig omdat wachtlijsten, zeker in de geestelijke gezondheidszorg, patiënten dwingen uit te wijken naar ongecontracteerde, dure, zorgverleners. Patiënten meer via de computer helpen. Dat kan bij kleine vragen goed uitpakken maar niet bij ingewikkelde. En verder reizen voor een medische behandeling – vervelend als je oud bent maar in een klein land ook wel te doen. De huisartsen en de wijkverpleging, zo blijkt, gaan niet akkoord. Want zij moeten sinds het sluiten van verzorgingshuizen en ggz-instellingen al veel meer doen voor patiënten die zelfstandig wonen in hun wijk. Ze hebben vaak te weinig personeel, moeten daardoor duurder personeel inhuren of zichzelf over de kop werken of een patiëntenstop instellen.  En sinds de chronische zorg voor suiker- en hartpatiënten niet meer in het ziekenhuis maar bij de (goedkopere) huisarts wordt gegeven, hebben huisarts en wijkverpleging het ook drukker. Nog afgezien van alle verantwoordingsadministratie die ze moeten bijhouden. Ze vertrouwen er ook niet op dat zorgverzekeraars de afgesproken vergoedingen zullen betalen. Dit conflict kan niet los worden gezien van de plannen die het kabinet in juli ontvouwde voor de toekomst van de ouderenzorg. ‘Zelf als het kan, thuis als het kan en digitaal als het kan’ – zo vatte het die ‘transformatie’ samen. Er wordt gesproken van robots die je herinneren aan het innemen van medicijnen of een sensor die de wijkverpleegkundige alarmeert als je bent gevallen. Mits je wifi goed werkt. De afbouw van de huidige ouderenzorg moet volgens het kabinet doordat de samenleving vergrijst. „Als we de ouderenzorg houden zoals het is, zullen  sommige mensen niet de zorg krijgen die ze nodig hebben.” Minder zorg voor iedereen dus.  Aan alle veertigers en vijftigers alvast het advies om na te denken over hoe je op je oude dag particuliere zorg gaat inkopen. In het slechtste scenario blijven er karige voorzieningen over – voor de armlastigste ouderen. De rest zal zelf zorg moeten betalen. ||https://www.nrc.nl//nieuws/2022/09/15/veertigers-denk-na-over-hoe-u-uw-zorg-later-gaat-betalen-a4141921
2022-09-16||Opinie | Zien||Het linkeroog is nog niet genezen  van een ontsteking. Nu is ook het rechteroog aan de beurt.  De huisarts  schrijft  een tubetje ooggel voor. De apothekersassistente leeft  volop mee, als ze mijn ontstoken ogen ziet. Heb ik pijn? Zal ze de bijsluiter even voorlezen? Ze doet ook nog voor hoe ik de gel moet aanbrengen. Ik ga opgelucht naar huis. Daar blijkt dat we één ding zijn vergeten: ik kan niet  zien hoe ik de veiligheidssluiting van het piepkleine tubetje open moet krijgen. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/15/zien-a4141917
2022-09-16||Bulgur patties||Deze veganistische burgers zijn zowel geschikt voor een weekendse lunch, lichte avondmaaltijd die makkelijk te bereiden is of als onderdeel van een grotere maaltijd. Bulgur wordt gemaakt van harde tarwe en vindt u bij Turkse en Marokkaanse winkels, maar tegenwoordig ook in steeds meer supermarkten met een internationaal assortiment.  Breng het water aan de kook. Doe de bulgur in een ruime kom en giet er kokend water overheen tot de bulgur net onderstaat. Dek de kom af en laat 20 minuten weken. Snijd de wortel en rode paprika in heel fijne stukjes. Roer de bulgur los met een vork. Voeg de wortel, de rode paprika, de bloem, het griesmeel, de gedroogde basilicum, het paprikapoeder, het zout en de zwarte peper toe aan de bulgur. Dek de kom af met huishoudfolie en zet 15 minuten in de koelkast. Vorm ongeveer 8 patties (ronde burgers) van het bulgurmengsel. Verhit een scheutje zonnebloemolie in een pan op een middelhoog vuur. Leg 3 à 4 pasteitjes per keer in de pan en bak in 3 à 4 minuten aan beide kanten knapperig. Snijd de lente-uien fijn. Bestrooi de bulgurpatties met de lente-ui en sesamzaadjes. Serveer eventueel met wat Griekse yoghurt om het af te maken.  Voor 8 stuks: Soumia Aattaoui De Keuken van Sou Vrijdag 192 blz. € 26,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/15/thuiskok-bulgur-patties-a4141910
2022-09-16||In het midden||Horizontaal:  1.  ‘Clinton-aanklager Kenneth __ overleden’ 5. ‘__ dringt aan op meer wapenleveringen’ 9.  Rijmt niet op roebel 11.  Verhoging 13.  Team dat door het land trekt 15.  Die oude Romeinen beheren de goede smaak 16. ‘Koning Charles voor tweede keer geïrriteerd door __’ 17.  Iets kleiner dan de struisvogel 19.  Brengt Eljero en Kazan bij elkaar 21.  ‘__ pleit voor veiligheidszone rond Zaporizja’ 22.  Dolly__  24.  Past na bomen of lampen 26.  Is zeewater rijk aan 27.  Cowboy-accessoire  29.  Wordt als brood verkocht 30.  Wilde het middenwoord worden 31.  Loopt langs de Hermitage 32.  Met volle mond     Verticaal   1.  Kuss of Blatter 2.  Sierplanten  3.  Pietaccesoire 4.  Gulden __ 5.  Zwart __ af (zegt men) 6.  Esthetische krasser 7.  Meest uitgelaten 8.  Bestaat uit kampongs 10.  ‘It’s the __, stupid!’ 12.  Schrijfster Mann en actrice Eleniak 14.  Wit 18.  Zij had slangenhaar 20.  Kletskoek 21.  Doopvloeistof 23.  Past voor doorn of hak 25.  Bestaat uit pences 28.  State of the __  Oplossing puzzel 14 september Horizontaal: 1. POLL 4. GODARD 8. WAR 9. IPAD 11. IE 12. OLD 13. GALEIEN 15. NEERGAAN 18. STUK 20. NASA 23. ENKELTJE 26. GUNNERS 27. HOR 28. EL 29. ETUI 30. OOK 31. NAGAAN 32. GOUD Verticaal: 1. PALE 2. ORDE 3. LINGO 4. GDANSK 5. DIESEL 6. RIEU 7. DENKWERK 8. WONINGEN 10. AGAINST 14. IT 16. RWANDA 17. AKEREN 19. MELIG 21. AULA 22. SN 24. THOU 25. JOOD In het midden: WOKISME  ||https://www.nrc.nl//nieuws/2022/09/15/in-het-midden-a4141905
2022-09-16||Sudoku van donderdag 15 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/15/sudoku-a4141900
