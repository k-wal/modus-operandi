2022-09-28||Alders: ‘belazerd’ door de NAM||„Vertrouwen komt te voet en gaat te paard, maar hier hebben de paarden wel héél hard gelopen”, zegt Hans Alders woensdag tegenover de parlementaire enquêtecommissie in Den Haag die de gaswinning onderzoekt. De voormalig Nationaal Coördinator Groningen (NCG) heeft het  over het geschonden vertrouwen van de bewoners in Groningen, die in 2018 te horen kregen dat de versterking van hun huizen misschien toch niet zou doorgaan. Eerder hadden ze een brief ontvangen waarin stond dat hun huizen onveilig waren vanwege de aardbevingen. „Probeer je eens voor te stellen dat die brief bij jou op de mat is gevallen”, zegt Alders. „Wat betekent dat? Elke avond leg je je kind in bed in een niet-veilig huis.” Hij vond het „ondenkbaar” dat hij naar die mensen terug zou gaan om te zeggen: het zit toch anders. Hoe kon hij dat doen „in een situatie waarin niemand iemand gelooft?” Het is de vijfde week van de parlementaire enquête, en voor het eerst zit de kleine publieke tribune in het Logement in Den Haag bijna vol. Veertien mensen zijn er naar dit bijgebouw van de Tweede Kamer gekomen om te luisteren naar Alders, die in 2018 boos opstapte. Hij legde zijn functie neer nadat  toenmalig minister Eric Wiebes (Economische Zaken, VVD) had besloten de versterking van huizen grotendeels stil te leggen. Wiebes wilde de operatie die Alders sinds 2015 in gang had gezet omgooien, omdat hij net, met instemming van het hele kabinet-Rutte III, het verstrekkende besluit had genomen de gaskraan voor 2030 dicht te draaien. Dan hoefden er ook minder huizen versterkt te worden, verwachtte Wiebes.  Verrassend genoeg kon Alders die redenering van Wiebes best volgen. Hij was er niet tegen geweest om te onderzoeken wat het stopzetten van de gaswinning voor de versterking zou betekenen. Wel vond hij dat de drie projecten die hij al in gang had gezet, moesten doorgaan. Want „het ging niet alleen over stenen, maar om het thuis van mensen”,  zegt Alders. Dat was ook de invalshoek van waaruit hij de versterking altijd had benaderd, vertelt hij. Niet allemaal losse huizen inspecteren en versterken, waardoor er ongelijkheid en jaloezie kon ontstaan tussen bewoners, maar ‘gebiedsgericht’ werken, waarbij ook meteen de leefbaarheid in dorpen werd aangepakt.  De Nederlandse Aardoliemaatschappij (NAM), die het gas won en daarom ook aansprakelijk was voor de risico’s, leek het daar aanvankelijk mee eens te zijn. Maar in de loop van 2017 kwamen er barstjes in de samenwerking. Hij werd „belazerd”, zegt Alders. Hij kwam er bijvoorbeeld achter dat in een rijtje huizen dat in zijn geheel zou worden aangepakt, het ene huis wel was geïnspecteerd en het andere niet. En de versterking schoot ook niet op, omdat de NAM zich met „fabelachtige details” bemoeide en soms weigerde te betalen. Bij het ministerie groeide de twijfel of Alders wel de juiste woningen aan het versterken was. Dat kwam doordat de NAM op basis van een eigen model had berekend dat er allerlei woningen onveilig waren die níét waren meegenomen in  Alders’ versterkingsprojecten. Dat had hem „op zijn ziel getrapt”. Er was toen hij begon niemand die wist welke huizen veilig of onveilig waren, dat liet hij juist onderzoeken. „Was daar een lijstje van geweest, dan was iedereen daar naartoe gereden om aan het werk te gaan”, zegt hij. Maar welke huizen onveilig zijn, „dat wisten we toen niet en dat weten we nu ook niet.” Toen Wiebes  besloot het heft in eigen hand te nemen, trok Alders zijn conclusies. Omdat hij met zijn rug naar het publiek toe zat, zagen de mensen  niet  hoezeer het hem speet dat het zo was gelopen.||https://www.nrc.nl//nieuws/2022/09/28/alders-belazerd-door-de-nam-a4143548
2022-09-28||Vier doden en zeker veertig gewonden bij Israëlische aanval op Palestijns kamp Jenin||Israëlische militairen hebben woensdag een aanval uitgevoerd op een kamp in de Palestijnse stad Jenin. Hierbij hebben zij zeker vier inwoners gedood en 44 andere Palestijnen verwond, melden internationale persbureaus op gezag van het Palestijnse ministerie van Volksgezondheid. Het gaat om de dodelijkste aanval sinds Israël zijn aanwezigheid in de Westelijke Jordaanoever afgelopen lente heeft vergroot. Volgens Israël hebben zijn militairen twee Palestijnen gedood die verdacht werden van betrokkenheid bij recente aanvallen in Israël. Toen de militairen een huis in het vluchtelingenkamp omsingelden om hen te arresteren, zou een bom zijn afgegaan en een schotenwisseling zijn ontstaan waarbij zij de twee Palestijnen doodden. Daarop braken op veel plekken in het kamp gevechten uit tussen de toegestroomde Israëlische militairen en schietende en stenen gooiende Palestijnen. Hierbij zijn volgens de Palestijnse autoriteiten nog twee Palestijnen gedood en 44 anderen gewond geraakt. De gevechten passen in een reeks van Palestijnse aanvallen in Israëlische steden en Israëlische militaire acties in de bezette gebieden die afgelopen lente begon. Veel van de Israëlische aanvallen vinden plaats in en rondom Jenin, waar een deel van de Palestijnen leeft dat verantwoordelijk wordt gehouden voor de aanvallen.||https://www.nrc.nl//nieuws/2022/09/28/vier-doden-en-zeker-veertig-gewonden-bij-israelische-aanval-op-palestijns-kamp-jenin-a4143556
2022-09-28||In hele staat Florida schade door orkaan Ian, stormvloeden van 3,6 meter gemeten||Orkaan Ian heeft woensdag in de Amerikaanse staat Florida enorme schade veroorzaakt. In sommige kustplaatsen werden stormvloeden van 3,6 meter hoog gemeten. De orkaan heeft grote overstromingen teweeggebracht, maar het water stijgt niet verder nu de orkaan landinwaarts trekt. Dat meldde de gouverneur van Florida, Ron DeSantis, tijdens een persconferentie. Volgens DeSantis is orkaan Ian een van de zwaarste orkanen die Florida ooit heeft getroffen. Meer dan twee miljoen huishoudens hebben geen stroom en „de hele staat zal te maken hebben met schade”, aldus de gouverneur. Ook liet hij weten dat zo’n 250 vliegtuigen en helikopters, 300 boten en 1.600 voertuigen paraat staan om burgers te helpen die vast kwamen te zitten door de orkaan.  Op sociale media worden veel beelden gedeeld van de schade die Ian heeft aangericht. Straten staan blank, auto’s verdwijnen bijna geheel in het water en de kust is overstroomd met water dat landinwaarts wordt geblazen, zo laten videobeelden zien: Inmiddels is de orkaan afgezwakt van de op een na zwaarste categorie vier naar categorie één. Volgens het Amerikaanse Nationale Orkaancentrum moet men nog altijd rekening met onder meer „catastrofale overstromingen”. In Lee County, het district in Florida waar orkaan Ian woensdag aan land kwam, is sinds 18.00 uur (lokale tijd) een avondklok van kracht. De avondklok werd door de autoriteiten ingesteld na berichten over een plundering van een benzinestation. Tot zeker donderdag moet rekening worden gehouden met ernstige overlast. Daarna koerst Ian af op South- en North-Carolina en Virginia. Ook in deze drie staten is woensdag de noodtoestand uitgeroepen. Op foto’s die eerder op de dag werden genomen, waren lange files te zien van mensen die buiten het pad van de orkaan probeerden te komen. Meer dan twee miljoen mensen hebben dinsdag het advies gekregen om te evacueren. Ian raasde eerder over buurland Cuba, waar volgens AP een ziekenhuis werd beschadigd. Voor zover bekend is daar niemand om het leven gekomen. Wel worden nog twintig mensen vermist die op een boot van Cuba naar Florida probeerden te komen, meldt CBS News. Drie andere migranten werden gered door de kustwacht.  Enkele olieplatformen in de Golf van Mexico kwamen volgens nieuwssite Politico tijdelijk stil te liggen, maar de Amerikaanse president Joe Biden waarschuwde oliebedrijven om dat niet aan te grijpen als excuus om de olieprijzen verder omhoog te gooien. AP citeert Biden: „Amerika kijkt toe. De industrie moet het juiste doen.”||https://www.nrc.nl//nieuws/2022/09/28/orkaan-ian-bereikt-florida-windsnelheden-boven-de-200-kilometer-per-uur-a4143555
2022-09-28||Opsporing komt in gevaar door disfunctioneren tapkamer politie||De ‘tapkamer’ van de politie functioneert zo slecht dat opsporingsonderzoeken gevaar lopen. Een voor miljoenen aangekocht nieuw systeem doet het al drie jaar niet, waardoor de politie moet terugvallen op een zwaar verouderd systeem dat met grote regelmaat uitvalt. Het afluisteren en monitoren van verdachten en criminelen, ook tijdens invallen of grootschalige politieacties, komt daardoor in gevaar. De verhoudingen bij de afdeling Interceptie & Sensing, waar de tapkamer onder valt, zijn inmiddels zo verziekt, dat meerdere politiemensen formele klachten hebben ingediend tegen de leiding.  De technische problemen bij de afdeling zijn het langdurigst en structureelst bij het tapsyteem, maar blijven daar niet toe beperkt. Zo lag vorige week  een systeem van bewakingscamera’s eruit. De verwerking van data van kentekenregistratie-camera’s boven de snelweg, en van camera’s die bijvoorbeeld bij beveiligde personen in de woonwijk hangen, was meerdere dagen niet functioneel, ook niet tijdens Prinsjesdag. Dat ging rechtstreeks ten koste van  de beveiliging van tal van prominenten. Het kentekenvolgsysteem werkte nog steeds niet goed toen begin deze week een auto vol wapens van Nederland naar België gevolgd moest worden in verband met  een Belgische bedreigde minister. „Dan gaat het dus om concrete risico’s”,  aldus een betrokken politiefunctionaris. De tapkamer is een cruciaal opsporingssysteem in het hart van de politieorganisatie. Alle afgetapte communicatie met telefoons – zowel spraak als tekst en data – komt daarin samen. Het systeem, dat in januari 2019 voor een geheimgehouden bedrag werd aangekocht van het Israëlische defensiebedrijf Elbit, functioneert sinds de aankoop niet. Al ruim drie jaar proberen de politie en Elbit, met hulp van extra ingehuurde technici, het nieuwe tapsysteem draaiend te krijgen. Medewerkers van het Israëlische bedrijf zijn permanent aanwezig in de tapkamer in Driebergen, een extra beveiligde ruimte waar ook tal van andere gevoelige informatie ligt opgeslagen. Maar iedere test die tot nu toe met het systeem wordt uitgevoerd – en dat gebeurt meerdere malen per maand – is mislukt, bevestigen betrokken politiefunctionarissen aan NRC. „Elbit heeft een systeem verkocht dat alles zou kunnen. Maar het kan heel veel niet, of is onwerkbaar. Het is niet voor niets dat andere landen zoals België het systeem al de deur uit hebben gegooid”, aldus een betrokken politiefunctionaris. „Het probleem is niet alleen de techniek, het is ook de organisatie. De tapkamer valt onder ICT, alsof het alleen maar om automatisering gaat. Maar het gaat om opsporing. Dat blijkt de leiding niet te snappen.” Het nieuwe Elbit-systeem faalt vooralsnog op alle fronten: bij het verzamelen, opslaan en bij het vindbaar maken van getapte data. Er is nu, vier jaar nadat de keus op het systeem viel, nog geen enkel onderdeel operationeel. De politie is noodgedwongen volledig afhankelijk van het oude, eveneens Israëlische tapsysteem, dat nu voor veel geld door een concurrent van Elbit in de lucht wordt gehouden.   Toen dat oude systeem in 2010 in gebruik werd genomen, betekende ‘tappen’ nog voornamelijk het afluisteren van gesprekken. Inmiddels zijn veel complexere data van smartphones en daarop draaiende apps belangrijker geworden dan spraak. De data die daarbij getapt worden, zoals locatiegegevens en data van internetverkeer, worden bovendien gecombineerd met data uit andere bronnen, zoals kentekengegevens die op de snelweg worden bijgehouden. Al die informatie komt samen bij de afdeling Interceptie & Sensing, waar het gezamenlijk geanalyseerd wordt. De politiefunctionarissen die NRC sprak zeggen niet anders te kunnen dan deze informatie nu naar buiten te brengen: „Als we dit niet doen, lopen mensen gevaar. Dit is cruciaal, dit mag zo niet doorgaan.” NRC heeft onder meer storingsmeldingen van het tapsysteem ingezien van deze septembermaand. Die duren soms maar een half uur, maar met regelmaat is het hele landelijke tapsysteem van de politie uren onbruikbaar. Dat betekent niet alleen grote risico’s wanneer er bijvoorbeeld een politie-inval bezig is waarbij rechercheurs opeens niet meer ‘live’ mee kunnen luisteren met criminelen. Het zorgt ook voor problemen bij zogenaamde ‘artikel-3’-zaken. Daarbij kan de politie zonder toestemming van een rechter een telefoon tappen of lokaliseren om bijvoorbeeld een weggelopen demente burger  terug te vinden, of een verward persoon of een ontsnapte gevangene. Daarnaast is er mogelijk een juridisch probleem. NRC kreeg inzage in interne politiestukken waarin melding wordt gemaakt  van ‘dataverlies’, jargon voor storingen in het tapsysteem. Uit die stukken blijkt dat processen-verbaal van dataverlies zo vaak moeten worden opgemaakt (meermalen per week, soms dagelijks), dat ze inmiddels routinematig ondertekend worden door de teamchef van de afdeling. Daarmee wordt formeel de wet overtreden, want een ambtsedig proces-verbaal moet opgemaakt worden door de rechercheur in persoon die het ‘dataverlies’ constateert. Het systeem waar nu nog mee wordt gewerkt, is inmiddels niet alleen technisch compleet verouderd, maar ook fysiek. Technici van de leverancier van Cognyte (voormalig Verint) stellen noodzakelijke herstarts van servers soms uit, uit angst dat ze weer tijdelijk uit zullen vallen. Sommige onderdelen van de hardware zijn al jaren niet meer leverbaar, waardoor het is voorgekomen dat reserve-onderdelen werden ingevlogen vanuit Afrika. Een politiedienst had daar toevallig nog onderdelen liggen die hier nodig waren. Een ander voorbeeld waar het fout gaat, is bij telefoongesprekken van advocaten die tegen de regels in worden opgenomen. Het filter dat deze geheimhoudergesprekken automatisch van tappen moet uitsluiten, werkt regelmatig niet. Dat ‘geheimhoudersfilter’ is ook in de tests met het nieuwe systeem een terugkerend probleem. Waar het bij het oude tapsysteem momenteel sporadisch misgaat, blijkt zo’n filter in het nieuwe systeem tot nu toe nog niet in de praktijk te kunnen werken. Dat het toch nog  lang goed leek te gaan met het aftappen van criminelen, heeft alles te maken met een ander, nooit in de Tweede Kamer besproken tapsysteem, dat de Nederlandse politie sinds 2010 als aanvullend systeem gebruikte. Dat systeem is juist gericht op het analyseren van complex data-verkeer, en niet op het klassieke tappen van gesprekken. Het is een Nederlands systeem dat werd ontwikkeld door security-bedrijf Fox-IT. Dat systeem, Replay, werkte zo goed, dat het onder meer aan  andere westerse inlichtingendiensten is verkocht. Het probleem met dat systeem is politiek: er is in de Tweede Kamer nooit melding van gemaakt. Sterker: de Kamer krijgt al jaren te horen dat het onmogelijk is dat Nederland zelf een tapsysteem ontwikkelt – dat is een van belangrijkste argumenten van achtereenvolgende ministers van Justitie en Veiligheid om de aankoop van een Israëlisch defensiesysteem politiek te verdedigen. In maart van dit jaar, toen de discussie over de spionagegevoeligheid van het Israëlische tapsysteem in de Kamer weer oplaaide, zei minister Yesilgoz (Justitie en Veiligheid, VVD) in een Kamerdebat: „Het is geen optie dat de overheid het zelf gaat bouwen”, om daar later geruststellend aan toe te voegen: „Het beheer en onderhoud van het tapsysteem gebeurt bij en door de politie zelf.” Maar dat is in ieder geval nu niet zo. Ook heeft Nederland wel degelijk de kennis in huis om tapsystemen te bouwen. Zo was er minstens één Nederlands bedrijf dat meedeed met de aanbesteding voor het nieuwe tapsysteem. Dat bedrijf voerde tevergeefs een rechtszaak tegen de Staat over de gang van zaken rond die aanbesteding. Het bedrijf verloor de zaak die achter gesloten deuren gevoerd werd. Inmiddels is Replay uit de lucht gehaald. Daarmee stopte het Nederlandse systeem dat jarenlang de oplossing voor de politie betekende, maar dat officieel nooit had bestaan, waardoor de Nederlandse politie afhankelijker is geworden  van het huidige verouderde systeem. De opsporingsrisico’s die met het gebrekkige tapsysteem gepaard gaan, komen bovenop de politieke discussie die al langer over de Israëlische herkomst ervan woedt. Al bij de aankoop van het Elbit-systeem bestonden in de Tweede Kamer zorgen over de spionagerisico’s vanwege leverancier Elbit: een aan de Israëlische overheid gelieerd defensiebedrijf dat ook clusterbommen produceert. Sindsdien zijn die zorgen alleen maar toegenomen, vanwege tal van internationale schandalen rond vergelijkbare Israëlische defensiebedrijven, waaronder het Pegasus-schandaal waarbij telefoons van politici, advocaten en journalisten getapt werden met software van het bedrijf NSO.  Leverancier Cognyte/Verint heeft meermaals aangegeven  het huidige, verouderde systeem  eigenlijk niet meer in de lucht te kunnen houden. Zelfs al is Nederland bereid grote bedragen te betalen voor het in de lucht houden van het systeem, de fabrikant heeft de politie laten weten eind 2022  – dus over drie maanden – definitief de stekker eruit te trekken. Als dat gebeurt, zit de politie zonder tapsysteem. Een woordvoerder van het ministerievan Veiligheid en Justitie erkent in een reactie namens de politie dat het momenteel afhankelijk is van het oude systeem en dat er storingen zijn, maar „herkent zich niet in het beeld” van veelvuldige verstoringen en dataverlies. De politie „werkt hard” aan de invoering van het nieuwe Elbit-systeem: „Testen met eindgebruikers zijn in voorbereiding, daarna zijn testen in de praktijk voorzien.” Ook het geheimhoudingsfilter zit nog in de testfase, waarbij het „technisch getest” en „in orde” is. Praktijktests moeten nog plaatsvinden. Het huidige systeem zal volgens het ministerie „operationeel blijven tot het nieuwe systeem volledig is ingevoerd”. Dat de aankoop en het gebruik van het systeem Replay nooit aan de Tweede Kamer is gemeld, komt volgens het ministerie omdat niet „elk afzonderlijk’’ systeem van de politie gemeld wordt. Met de kentekenregistratie is volgens de woordvoerder niets mis, wel met de verwerking van de gegevens ervan. Dat „heeft niet tot problemen geleid”. De leiding van de Landelijke Eenheid neemt „eventuele zorgen van medewerkers” serieus. ||https://www.nrc.nl//nieuws/2022/09/28/opsporing-komt-in-gevaar-door-disfunctioneren-tapkamer-politie-a4143537
2022-09-28||Aanslag legt kwetsbaarheid van Europa’s infrastructuur bloot|| Nord Stream 1 en Nord Stream 2, twee gasleidingen van Rusland naar Duitsland, zijn maandag door explosies ernstig beschadigd en onbruikbaar geraakt. Nord Stream 1 was buiten gebruik vanwege onderhoud, Nord Stream 2 was nog niet in gebruik. Het is onwaarschijnlijk dat Nord Stream nog Russisch gas naar Europa zal brengen. Negen vragen en antwoorden over de aanslagen op Nord Stream. 1  Wie zit er achter de aanslagen op de gasleidingen? Voor Michajlo Podoljak, adviseur van de Oekraïense president Zelensky, is dat duidelijk. „Dit is een door Rusland geplande terroristische aanslag en een daad van agressie tegen de EU. Rusland wil de Europese economie ontwrichten en pre-winter paniek veroorzaken”, twitterde hij. In Europa en de VS is de heersende overtuiging dat Rusland achter de aanslagen zit. De timing en locatie van de aanslagen zijn opvallend: een dag voor de opening van de Noors-Poolse pijpleiding Baltic Pipe en nét buiten de territoriale wateren van Denemarken. Het lijkt  onlogisch om Russisch bezit te vernielen en een inkomstenbron definitief af te snijden, maar het aanwakkeren van sociale onrust in Europa over energieprijzen weegt wellicht zwaarder. Kremlin-woordvoerder Dmitri Peskov wees de beschuldiging tegenover journalisten af als „voorspelbaar en voorspelbaar stom”. Hij wees op het Amerikaanse belang om nog meer LNG aan Europa te kunnen leveren. De VS waren altijd gekant tegen Nord Stream 2. President Biden heeft zichzelf enigszins verdacht gemaakt door uitspraken tijdens een persconferentie met de Duitse bondskanselier Scholz op 7 februari. Als Rusland Oekraïne binnenvalt, zei Biden toen, „dan zal Nord Stream 2 er niet meer zijn. We zullen het beëindigen.” Hoe dan, vroeg een journalist. Biden: „Ik beloof het je, we zijn in staat om dat te doen.” De Poolse Europarlementariër en oud-minister van Buitenlandse Zaken Radek Sikorski, een pro-Amerikaans politicus, leek de VS aan te wijzen als dader in een breed opgepikte tweet waarin hij de VS bedankt bij een foto van de aanslag. Op initiatief van Rusland bespreekt de VN-Veiligheidsraad de kwestie vrijdag. Volgens Der Spiegel heeft de CIA de Duitse regering een paar weken geleden gewaarschuwd voor mogelijke aanslagen. 2 Wat zou Poetin willen bereiken met het opblazen van Nord Stream? Nu het Russische leger steeds meer terrein verliest in Oekraïne heeft Poetin besloten de oorlog te laten escaleren. Na een haastig georganiseerde schijnvertoning waarbij vier Oekraïense regio’s ‘stemden’ voor aansluiting met Rusland, staat niets de annexatie van de door Rusland bezette gebieden in de weg. Deze zullen worden verdedigd door honderdduizenden reservisten die nu op grote schaal worden opgeroepen. De dreigementen over de inzet van kernwapens van vorige week passen bij deze escalatie. De aanslag op Nord Stream kan bedoeld zijn als signaal: nu Poetin de inzet van de oorlog heeft verhoogd, zal het Westen er niet zonder kleerscheuren vanaf komen. Zo waarschuwt Poetin Europa: dit is wat wij kunnen doen, ook bij andere cruciale infrastructuur. 3 Welke andere sabotage-acties zijn denkbaar? Als de explosies bedoeld waren als escalatie in een hybride oorlog tussen Rusland en Europa, zijn meer doelwitten denkbaar. Westerse inlichtingendiensten waarschuwen sinds het begin van de oorlog in Oekraïne voor het gevaar van Russische cyberaanvallen op cruciale infrastructuur, zoals energie-, communicatie-, of transportnetwerken, al zijn die tot dusverre grotendeels uitgebleven. Het Oekraïense ministerie van Defensie beweerde maandag echter dat het Kremlin een grootscheepse cyberaanval zou voorbereiden op kritieke infrastructuur van Oekraïne en zijn bondgenoten, zonder overigens bewijs te leveren. De Oekraïense energievoorziening, die ook in 2015 en 2016 al door hackers werd aangevallen, zou het eerste doelwit vormen. Ook zijn er al langer zorgen over de activiteiten van Russische onderzeeërs in de buurt van datakabels op de oceaanbodem of windparken op zee. Zo werd in januari, vlak voor de Russische inval in Oekraïne, een datakabel doorgesneden die een satellietstation op Spitsbergen verbindt met het Noorse vasteland. Hoewel de toedracht nog altijd niet vaststaat, leidde dat tot veel speculatie over Russische sabotage in het strategisch belangrijke poolgebied. Eind januari hielden Russische marineschepen een oefening voor de Ierse kust, in de buurt van belangrijke datakabels die Europa en de VS verbinden. Net als de lekken in Nord Stream werd die oefening uitgelegd als een boodschap aan het Westen. „De bedoeling is niet om de kabels door te snijden, maar om duidelijk te maken dat ze dat op ieder moment zouden kunnen doen”, zei een Ierse militaire bron daarover tegen The Irish Times. Zo’n aanval zou het dataverkeer tussen Europa en de VS vermoedelijk niet volledig lamleggen. Tussen beide continenten lopen tientallen verschillende kabelverbindingen. Alleen al Ierland is via zestien verschillende datakabels met de rest van de wereld verbonden, en als een rechtstreekse route niet mogelijk is, kiest internetverkeer een omweg. Maar breuken in belangrijke kabels kunnen wel voor veel tragere verbindingen zorgen, die data-intensieve toepassingen als online vergaderen (en gamen) of werken op afstand ernstig kunnen verstoren. Overigens hoeft een aanval op datakabels niet per se fysiek van aard te zijn. In een rapport over de beveiliging van onderzeese internetkabels waarschuwde de Amerikaanse denktank The Atlantic Council vorig jaar dat de software waarmee moderne datakabels op afstand worden beheerd, een aantrekkelijk doelwit vormt voor hackers. 4 Hoe passen deze aanslagen in de oorlog in Oekraïne?  Door de zware gevechten van de afgelopen maanden was er weinig aandacht voor hybride conflictvoering – alle vijandelijke handelingen die buiten het directe gewapende conflict vallen. Rusland is er een meester in, zegt kolonel Han Bouwmeester, docent aan de Nederlandse Defensieacademie. Bouwmeester zag veel  voorbeelden van hybride conflictvoering passeren. „De zogenaamde referenda passen daar uitstekend in, net als de graanblokkade. Denk ook aan het argument dat Poetin gebruikte in zijn mobilisatiespeech, als zou het Wésten Rusland nucleair ‘chanteren’. Het spiegelen van argumenten, noemen we dat: iemand beschuldigen van waar je jezelf schuldig aan maakt.”  Hybride conflictvoering, zo zegt Bouwmeester, is een „continu proces” van druk uitoefenen en verwarring zaaien en maatregelen sorteren het meeste effect als ze goed op elkaar worden afgestemd. De kans dat er de komende dagen andere onverwachte dingen gebeuren, lijkt daarom groot. De effecten van hybride conflictvoering moeten niet worden onderschat, zegt Bouwmeester. „Aan het einde van de winter zijn we misschien toch niet zo eendrachtig als dat we aan het begin van de oorlog waren.” 5 Hoe ernstig is het definitief uitvallen van Nord Stream voor Europa? Op de energievoorziening zelf heeft het nauwelijks impact – er kwam toch al nauwelijks gas meer door Nord Stream 1, nadat Rusland  de kraan steeds verder dichtdraaide. En Nord Stream 2 is door de Russische agressie nooit in gebruik genomen.  Toch stegen de prijzen na het incident met bijna 10 procent. En dat heeft, behalve met nerveuze handelaren en aanhoudende schaarste, vermoedelijk ook te maken met het signaal dat ervan uitgaat: als het Kremlin echt achter de explosies zit,  loopt mogelijk ook andere cruciale energie-infrastructuur gevaar. In de Noord- en Oostzee lopen nog tal van andere gasleidingen.  Als er iets met de nieuwe Baltic Pipe zou gebeuren, heeft Europa wél een probleem. Die pijpleidingen zijn cruciaal om deze winter zonder Russisch gas mee door te komen – en ter voorbereiding op de volgende. Of Poetin zoiets werkelijk overweegt, is de vraag – daarmee riskeert hij een openlijke oorlog met het Westen. Maar misschien is het ook niet  nodig. De onrust op de markten is weer aangewakkerd. Het idee dát Poetin het kan, lijkt al genoeg. 6 Hoe wordt de Europese energie-infrastructuur beschermd? Worden er extra maatregelen getroffen? Een sterke(re) beveiliging van de energie-infrastructuur in Europa (naast pijpleidingen ook boorplatformen en verwerkingsinstallaties op land en zee bijvoorbeeld) lijkt onontbeerlijk. Verschillende landen rond de Noord- en Oostzee, waaronder Zweden, Noorwegen en Denemarken, kondigden die woensdag ook meteen aan, evenals de Europese Commissie.  Maar wat ze precies gaan doen, werd er niet bij gezegd – allicht om Rusland niet wijzer te maken. Niettemin zal het veelal gaan om extra (militaire) surveillance en het maken van draaiboeken voor eventuele toekomstige noodgevallen. Veel meer valt er  niet te doen. Het volledig fysiek beveiligen van pijpleidingen, is „onmogelijk”, zegt analist Hans van Cleef van ABN Amro. Er ligt alleen al zo’n 200.000 kilometer aan grote transportleidingen verspreid door Europa. „En je kunt niet om elke 500 meter een militair neerzetten.”  Dat de Europese energie-infrastructuur  zeer kwetsbaar is, staat volgens Van Cleef vast. Ook energieconsultant Cyril Widdershoven beaamt dat. Op de website oilprice.com, die nieuws over de energiesector publiceert, schrijft hij dat  „de beveiliging op de Noordzee nog steeds heel zwak is”. Een potentiële agressor, aldus Van Widdershoven, kan „zonder twijfel gemakkelijk misbruik maken” van die situatie en de Europese energiemarkt „zware schade” toebrengen. „Poetin kan én zal naar alle waarschijnlijkheid andere zwakke plekken in de Europese infrastructuur gaan testen deze winter.”  7 Hoe groot is de schade, ook voor het milieu? Die is groot, legt Jilles van den Beukel, energie-expert bij The Hague Centre for Strategic Studies, uit. De schade aan de pijpleidingen is in eerste instantie het gevolg van explosies. In korte tijd daalde de druk van 110 bar naar enkele bar (1 bar is de normale atmosferische druk). Dat laat zien dat het om grote lekken gaat. Volgens Duitse veiligheidsdiensten is de schade zelfs onherstelbaar.  In ondiep water (tot een meter of dertig) zijn de leidingen in een geul ingegraven en deels met stenen bedekt. In dieper water is dat in principe niet nodig, omdat de kans op beschadigingen, bijvoorbeeld door vissersschepen, daar klein is. Bij Bornholm is de Oostzee overigens relatief diep, tot ongeveer 80 meter, waardoor de leidingen daar niet overal ingegraven liggen. Dat zou vanuit technisch oogpunt kunnen verklaren waarom juist voor die plek is gekozen voor de aanslagen. Hoewel niet in gebruik, waren beide leidingen gevuld met aardgas. Dat is gebeurd om de druk in de leidingen op zo’n 110 bar te houden, wat helpt om beschadigingen te voorkomen. Nu het aardgas is ontsnapt, stroomt (zout) zeewater de leidingen in, wat zal leiden tot extra schade. Bovendien kunnen de leidingen door het in korte tijd volledig wegvallen van de druk in beweging zijn gekomen. Dat effect is vergelijkbaar met een tuinslang, die ook een beetje gaat bewegen als de kraan plotseling wordt uitgezet. Het is de vraag of de stabilisatie van de leidingen in geulen en met stenen voldoende was om schade te voorkomen.  Volgens Van den Beukel is zo’n 100 miljoen kubieke meter aardgas per leiding  weggestroomd. Aardgas, methaan (CH4) is een  potent broeikasgas, veel sterker dan CO2. Toch zijn de gevolgen voor het klimaat waarschijnlijk niet groot. Een groot deel van de vrijgekomen CH4 lost waarschijnlijk op in het zeewater.  8 Is Nederland voorbereid op dergelijke sabotage?  Nederlandse inlichtingendiensten hebben herhaaldelijk gewaarschuwd tegen sabotage van onderzeese infrastructuur, al was daarbij hun aandacht vooral gericht op internetkabels. Zo staat in het Dreigingsbeeld Statelijke Actoren (februari 2021) van de Nationaal Coördinator Terrorismebestrijding en Veiligheid:  „Een specifieke dreiging gaat uit tegen onderzeese infrastructuur (bijvoorbeeld onderzeekabels). Russische entiteiten brengen deze infrastructuur in kaart en ondernemen activiteiten die duiden op spionage en op voorbereidingshandelingen voor verstoring en sabotage.” Moeilijker blijkt het om waarschuwingen als deze te laten volgen door adequate beveiliging. Dat komt niet alleen door de duizenden kilometers onderzeese kabels en gasleidingen. Er zijn ook tenminste zes departementen  (Buitenlandse Zaken, Economische Zaken, Infrastructuur en Milieu, Binnenlandse Zaken, Justitie en Defensie) bij betrokken.  De beveiliging doet hap snap aan. Een Defensie-woordvoerder zegt  dat „Russische schepen in de Noordzee door ons worden begeleid” . Verder beschikt Nederland, aldus Defensie,  over „onbemande onderwatervoertuigen voor de opsporing van zeemijnen”. Die kunnen ook  helpen  om verdachte bewegingen rond kabels en leidingen te registreren. Minister Rob Jetten (Energie, D66) kondigde  aan dat het kabinet de beveiliging van de vitale onderzeese infrastructuur goed gaat bekijken. Defensie is daarbij „in the lead”, zei hij.  9  Wanneer kan er voor NAVO-landen sprake zijn van een casus belli?  Het VN-handvest verbiedt het gebruik van militair geweld door staten, tenzij dat is gesanctioneerd door de Veiligheidsraad, of er sprake is van een ‘gewapende aanval’ – dan mag een staat zichzelf verdedigen. Binnen de  NAVO wordt in zo’n geval  artikel 5 van het NAVO-verdrag ingeroepen, waarin een aanval op één lidstaat wordt beschouwd als een aanval op het hele bondgenootschap. In de NAVO-geschiedenis is dat één keer gebeurd: na de aanslagen op 11 september 2001. ‘9/11’ laat zien dat voor een gewapende aanval er niet per se sprake hoeft te zijn van grootschalige militaire operaties, zo zegt Paul Ducheine, hoogleraar Cyber Operations aan de Universiteit van Amsterdam en de Nederlandse Defensieacademie. Een terroristische aanslag, of een serie aanslagen, sabotage-acties of cyberaanvallen kunnen ook voldoende zijn. De ‘benchmark’ is 9/11, zegt Ducheine: „drieduizend doden en miljarden schade. Daar is nu geen sprake van.”  „Zelfs als Rusland de NAVO een oorlog in zou willen zuigen”, zegt Ducheine, „zie ik dat hiermee nog niet zo snel gebeuren.”  Met een reeks nieuwe sancties wil de Europese Commissie de Russische economie verder raken. Voorzitter van de Europese Commissie Ursula von der Leyen presenteerde woensdag het achtste sanctiepakket sinds het begin van de Russische bezetting van Oekraïne, met onder andere nieuwe importverboden en een uitbreiding van de lijst met Russische personae non gratae. De nieuwe sancties zijn een reactie op de schijnreferenda die Rusland vorige week in bezette Oekraïense gebieden organiseerde, de gedeeltelijke mobilisatie die het afkondigde en zijn nucleaire dreigementen. „Rusland heeft de invasie van Oekraïne naar een nieuw niveau getild”, aldus Von der Leyen, en zal „daarvoor de prijs betalen”. De Europese Commissie stelt onder meer voor de lijst met importverboden op Russische producten verder aan te vullen. Ook wil ze de bestaande verboden op de export aan Rusland uitbreiden. Nieuw is tevens een voorstel om Europeanen die verbonden zijn aan Russische staatsbedrijven sancties op te leggen. Op de sanctielijst komen als het aan Brussel ligt onder anderen ook de Russen die bij de organisatie van de referenda betrokken waren. Met het nieuwe sanctiepakket wil de Europese Commissie ook het prijsplafond op Russische olieverder uitwerken.  Voordat de sancties van kracht worden, moeten EU-lidstaten nog wel unaniem akkoord gaan. ||https://www.nrc.nl//nieuws/2022/09/28/aanslag-legt-kwetsbaarheid-van-europas-infrastructuur-bloot-a4143549
2022-09-28||Franse reddingswerkers maken zich op voor meer ongelukken in uitgedroogde bergen||Het gerinkel van een vaste telefoon is het startschot. Het tiental mannen in het wat scoutingclubachtige kantoor van het Peloton de Gendarmerie de Haute Montagne (PGHM) in het Oost-Franse Le Versoud springt op en kijkt  naar de  telefonist. Die spreekt enkele woorden in het grijze toestel en voert informatie in op een computer. Niet veel later verschijnt op een groot beeldscherm wat er aan de hand is: het is 14.03 uur en een F61 (een vrouw van 61 jaar oud) heeft haar pols gebroken tijdens een ‘rando péd’  (randonnée pédestre, een wandeltocht) bij een bergpas zo’n vijftig kilometer verder op.  Meteen hangt er adrenaline in de lucht, maar dat lijkt reddingswerker Jean-Sébastien, een veertiger met een volle bos zwart haar, niet te beïnvloeden. Rustig doet hij een klimgordel om, een geel hesje aan en een blauwe helm op voordat hij met zijn eveneens zeer kalme collega Éric met de auto naar de nabijgelegen hangar rijdt (zoals bij Franse militairen gebruikelijk is, mogen zij niet bij achternaam genoemd  worden in de krant).  Een karretje met daarop twee grote tassen met touwen, zwachtels en andere benodigdheden staat al klaar voor een rood-gele helikopter. Jean-Sébastien en Éric plaatsen ze in de ruime cabine van het vliegtuig terwijl de rotoren met een enorm kabaal koude berglucht rondduwen. Ze schreeuwen nog wat naar elkaar voor ze instappen en – tak-tak-tak-tak-tak – wegvliegen in de richting van een grijs-groen gebergte.   De rust van de reddingswerkers komt voort uit hun gemak met de situatie die ze al talloze keren hebben meegemaakt, vertelt commandant Rémi Pelisson die als hoofd van het peloton wél zijn achternaam mag delen. „De meeste mensen in nood die bellen zijn wandelaars, de meeste telefoontjes  krijgen we tussen 13.00 en 18.00 uur en in 90 procent van de gevallen zetten we een helikopter in.” Niets nieuws, dus – en ‘F61’ is niet ernstig gewond dus grote haast is niet geboden.  Ook zijn de mannen blij dat ze iets kunnen doen: het is de eerste keer dat de secouristes van deze afdeling van de PGHM deze frisse maandag worden opgeroepen. Daarvoor lag Jean-Sébastien op een bank in de lunchruimte een KitKat te eten en een kookprogramma te kijken. Éric hield aan de houten toog vurige betogen over  thema’s als drugsbeleid, overbevolking en klimaatverandering. Pélisson noemt hem achter zijn rug gekscherend ‘die groene’.  Het is de stilte na de storm: de drukke zomer is voorbij. „In juli en augustus kregen we soms wel 25 meldingen per dag”, vertelt Pélisson,  een man met een strak kapsel, priemende blauwe ogen en lachje om zijn lippen. „Dan is het echt lopendebandwerk en kan  de piloot nauwelijks even rusten.” Dit soort drukke dagen is sinds een aantal jaar normaal. „Sinds een jaar of tien zien we een continue toename van het aantal mensen dat de bergen intrekt, waarmee ook het aantal ongelukken toeneemt.”   De bergen van Le Versoud.  Foto Sarah Mangeret Deze trend is ook op nationaal niveau te zien: sinds 2013 is het aantal reddingsacties in de bergen volgens cijfers van   het Nationale Observatiesysteem voor Veiligheid in de Bergen (SNOSM)   toegenomen van een kleine 6.600 tot   7.600 à 8.000 per jaar. De grootste stijging is te zien bij wandelaars: in 2019 werden bijna 4.000 wandelaars gered; tegenover minder dan 2.800 in 2013. De cijfers van 2020 (een daling) en 2021 (een forse toename) zijn minder representatief omdat de coronacrisis grote invloed had. Op basis van voorlopige cijfers over 2022 lijkt de trend door te zetten.   In 2019 werden bijna 4.000 wandelaars gered; tegenover minder dan 2.800 in 2013 „Er is een terugkeer naar de natuur gaande”, zegt Ludovic Richard van het SNOSM telefonisch. Pélisson stelt dat „sinds het begin van de eeuw meer bourgeois uit steden als Parijs  de bergen ontdekken”. Volgens Richard speelt hierbij mee dat het steeds warmer wordt op aarde. „We zien ieder jaar een direct verband tussen hoge temperaturen en het aantal mensen in de bergen. De gebergten, met hun lagere temperaturen en verfrissende meren, zijn een toevluchtsoord tijdens hittegolven.” Hij verwacht dan ook dat de komende decennia het aantal bezoekers zal blijven toenemen.  Pélisson zegt dat twintig jaar geleden  stedelingen vooral de bergen introkken onder begeleiding van een gids.  „Maar tegenwoordig zoeken mensen gewoon wat informatie op internet op en gaan ze op eigen gelegenheid.” Dit leidt in de zes gebergtes rond Le Versoud waar Pélissons peloton actief is niet per se tot meer reddingsacties, maar wel tot een ander soort telefoontjes. „Mensen bellen omdat ze vermoeid zijn, honger hebben, of omdat het donker wordt maar ze nog lang moeten lopen, maar  ze zijn niet écht in gevaar.” In zo’n geval wordt meestal verteld dat ze op eigen gelegenheid moeten doorgaan, of  een nacht in de bergen moeten doorbrengen. „Dan ontdekken Parijzenaren voor het eerst het echte leven”, zegt Pélisson met een schamper lachje. „Hoe het voelt om het écht koud te hebben, of honger te voelen.” De commandant verwacht de komende jaren meer veranderingen. „Door de toenemende droogte zullen gebergten minder stabiel worden en zullen waterstromen zich anders gaan gedragen. En door het smelten van de permafrost, neemt het risico op lawines toe”, somt hij op. De eerste aanpassingen zijn er al: een nabijgelegen opvangcentrum van de PGHM is laatst verplaatst omdat de berg waarop dat stond instabiel was geworden. Ludovic Richard van het SNOSM voegt toe dat deze extreem droge zomer meer ongelukken door losliggende stenen plaatsvonden in de Franse bergen. En door de warme en veranderlijke luchtstromen tijdens de opeenvolgende hittegolven waren er meer ongelukken met parapentes (149 ten opzichte van 100 in 2019). Vanwege losgeraakte stenen door de droogte zijn bovendien talloze wandel- en klimroutes afgesloten, zien beide mannen. Richard: „Van de honderd mooiste routes in het gebergte van de Mont Blanc, is meer dan de helft inmiddels niet meer toegankelijk.”  Hoe het werk van secouristes als Jean-Sébastien en Éric er over vijftig of honderd jaar uit zal zien, kan Pélisson nog niet schetsen. „We kunnen draaiboeken maken en ons zo goed mogelijk voorbereiden op veranderingen en eventuele catastrofes, maar wat er precíés zal gebeuren weet je niet. Het enige wat zeker is, is dat klimaatverandering ons werk sterk gaat veranderen.” Hij benadrukt dat de PGHM zich tot dusver redt, mede doordat de door belastinggeld betaalde reddingsdiensten in Frankrijk goed in elkaar steken en nauw samenwerken met de brandweer en de politie. Richard voegt toe dat ze niet alleen zijn: „Ook gidsen en begeleiders zien hun omgeving veranderen en passen zich aan.”  ||https://www.nrc.nl//nieuws/2022/09/28/franse-reddingswerkers-maken-zich-op-voor-meer-ongelukken-a4143538
2022-09-28||Kabinet wil 15.000 euro geven aan zorgmedewerkers met long covid||Het kabinet wil 15.000 euro overmaken aan zorgmedewerkers die in de eerste golf van de pandemie coronapatiënten hebben verzorgd, daarbij Covid-19 hebben opgelopen en vervolgens langdurig ziek zijn geworden. Dat blijkt uit documenten die minister Conny Helder (Langdurige Zorg en Sport, VVD) woensdag naar de Tweede Kamer heeft gestuurd. Het kabinet hoeft deze „onverplichte tegemoetkoming” volgens de wet niet te geven, maar wil het toch doen „ter erkenning van het leed dat deze zorgmedewerkers ondervinden”. Minister Helder vraagt de Raad van State om advies, onder meer over het bedrag: staat het in verhouding tot de 15.000 euro die Q-koortspatiënten kregen, of de transgenderpersonen die 5.000 euro ontvingen omdat ze zich tot 2014 moesten laten steriliseren voordat ze officieel hun geslacht mochten veranderen? Verder wil ze weten of de groep die de tegemoetkoming krijgt goed is afgebakend, en of het plan geen precedent schept om vaker zulke bedragen uit te delen. Vakbond FNV meldde in januari dat meer dan vijfhonderd zorgmedewerkers twee jaar na hun besmetting in de eerste coronagolf nog kampen met klachten. In werkelijkheid is de groep nog veel groter, zei vicevoorzitter Kitty Jong destijds tegen NRC. Een halfjaar later meldde de vakbond dat duizend zorgmedewerkers met long covid hun baan waren kwijtgeraakt. Dat de tegemoetkoming er ook daadwerkelijk komt, staat nog niet vast. De ministerraad wil op basis van het advies van de Raad van State een besluit nemen. Helder vraagt de Raad om op te schieten, ook vanwege „de urgentie die zowel vanuit de Tweede Kamer als vanuit de samenleving wordt benadrukt”.||https://www.nrc.nl//nieuws/2022/09/28/kabinet-wil-15-000-euro-geven-aan-zorgmedewerkers-met-long-covid-a4143539
2022-09-28||Berlijners koersen af op nieuwe verkiezingen|| Door de chaos in verschillende Berlijnse stemlokalen bij de verkiezingen van september 2021 moeten de verkiezingen voor het Berlijnse parlement en voor de parlementen van de twaalf stadsdelen vermoedelijk over. Tijdens een zitting op woensdag duidde de Berlijnse bestuursrechter aan dat een herhaling in slechts enkele stadsdelen waar de verkiezingen bijzonder wanordelijk verliepen waarschijnlijk niet voldoet.  In dat geval zouden de volledige  Berlijnse verkiezingen over moeten. Op 26 september vorig jaar waren er behalve Bondsdagverkiezingen ook parlementsverkiezingen in Berlijn. In veel stemlokalen raakten de stembiljetten in de loop van de dag op. Omdat op die zondag in de stad ook de marathon plaatsvond, waren veel straten afgezet en was het aanleveren van nieuwe stembiljetten nagenoeg onmogelijk. Sommige stembureauleden kopieerden in hun wanhoop blanco stembiljetten, waarvan er duizenden ingevuld werden die achteraf ongeldig werden verklaard. Voor de stemlokalen vormden zich lange rijen, om mensen toch nog de kans te geven om hun stem uit te brengen bleef bijna de helft van de 2.256 stemlokalen langer open, ook toen de eerste prognoses al bekend waren. Bij andere lokalen werden wachtenden na 18.00 uur naar huis gestuurd, waardoor  duizenden Berlijners  hun stem niet konden uitbrengen.  Bij nieuwe verkiezingen zou de uitslag aanzienlijk anders kunnen uitpakken  Het geblunder in Berlijn is reden tot hoon: de hoofdstad staat al niet bekend om efficiëntie wat betreft logistiek, of papierwerk, en wordt in de rest van de Bondsrepubliek vaak gezien als een poel van anarchie.  Dat de negen rechters nu aanduidden dat de hele verkiezing opnieuw moet worden georganiseerd is een klap: er werd eerder rekening mee gehouden dat er slechts in een aantal stadsdelen nieuwe verkiezingen moesten worden uitgeschreven.   Maar volgens de rechters wegen zuivere verkiezingen zwaarder dan de continuïteit van het  gekozen parlement. Door de vele fouten in de voorbereiding en op de dag zelf is de verkiezingsuitslag mogelijk significant beïnvloed. Over drie maanden vellen de rechters een definitief oordeel.         In de stad Berlijn regeert de SPD met de Groenen en Die Linke, onder leiding van SPD-burgemeester Franziska Giffey. Een jaar na de verkiezingen, en zeven maanden na begin van de oorlog in Oekraïne,  is de stemming over de drie partijen tenminste op landelijk niveau beduidend veranderd. Nieuwe verkiezingen betekenen dan ook vrijwel zeker een andere samenstelling van het parlement, en mogelijk ook van de senaat. ||https://www.nrc.nl//nieuws/2022/09/28/berlijners-koersen-af-op-nieuwe-verkiezingen-a4143540
2022-09-28||Het grootste onderzoek naar topsportcultuur ter wereld||IJshockey, judo, volleybal en wielrennen. Dat zijn de eerste van 20 tot 24 sporten waar een diepgaand en uitgebreid onderzoek zal plaatsvinden naar de topsportcultuur. Dat vertelden hoogleraar sport en recht Marjan Olfers (VU) en criminoloog Anton van Wijk woensdagmiddag tijdens een bijeenkomst in Utrecht, waar ze voor het eerst uiteenzetten hoe hun onderzoek wordt opgezet.   Het is het grootste onderzoek naar topsportcultuur ter wereld, en nog maar net begonnen. Nooit eerder werd in een land zo diepgaand gekeken naar de manier waarop topsport is georganiseerd – en welke gevolgen dat heeft voor sporters, coaches, sportartsen en andere betrokkenen. Het is de bedoeling om gestandaardiseerde vragenlijsten voor te leggen aan honderden, misschien wel duizenden, sporters. Het gaat om lijsten van twintig pagina’s, het invullen kan wel veertig minuten duren. De vragen gaan van de manier waarop wordt getraind tot aan de medische begeleiding tot aan de financiering van de sport. Daarnaast zullen de onderzoekers uitgebreid spreken met sporters, coaches en andere betrokkenen en bezoeken ze trainingen, wedstrijden en toernooien. „We willen opnieuw definiëren wat een gezonde topsportcultuur is. Dat is nog nooit gedaan”, vertelt Marjan Olfers. Tot het onderzoek werd vorig jaar besloten, toen misstanden in de turnwereld de Tweede Kamer hadden bereikt en toenmalig staatssecretaris Paul Blokhuis (ChristenUnie) beloofde dat de hele topsport onder de loep zou worden genomen. Het ministerie stelt dit jaar 220.000 euro beschikbaar, volgend jaar 440.000 euro. In het turnen was het jarenlang verschrikkelijk misgegaan. Jonge meisjes werden fysiek en mentaal mishandeld, de cultuur bleek dusdanig gericht op presteren dat de menselijke waardigheid op het tweede plan kwam. Meisjes werden door sommige coaches voortdurend gewogen, soms uitgescholden als ze in de ogen van de trainer te zwaar waren. Een ex-turnster kwam naar buiten met het verhaal dat ze bij haar coach ging inwonen en hij vervolgens haar menstruatiecyclus ging monitoren, omdat die van invloed zou zijn op haar prestaties. Het onderzoek dat volgde naar misstanden in de turnwereld is ook waar veel mensen Olfers en Van Wijk van kennen. Zij schreven met hun onderzoeksbureau Verinorm in april vorig jaar het onderzoeksrapport Ongelijke Leggers, waarmee ze de verziekte cultuur in het topturnen blootlegden. Zij doen nu ook een onderzoek naar misstanden in de danswereld. Als sporters zich melden, sturen we ze door naar de instantie die hun zaak kan onderzoeken Toch willen ze benadrukken dat het onderzoek naar de topsportcultuur in Nederland níét over grensoverschrijdend gedrag gaat. Olfers: „Dit is echt een heel ander type onderzoek. Het gaat ons om de cultuur - we zijn er nu niet om grensoverschrijdend gedrag binnen bonden of van specifieke coaches te onderzoeken.” Collega Anton van Wijk: „Als je grensoverschrijdend gedrag onderzoekt is dat reactief, omdat er meldingen zijn binnengekomen. Dit onderzoek is proactief: wat is een gezonde topsportcultuur?”  Het lijkt lastig om de twee onderwerpen gescheiden te houden. Juist in het turnen was grensoverschrijdend gedrag mogelijk door de cultuur die er heerste – ingezet door de komst van Oost-Europese trainers in de jaren tachtig naar Nederland. Ook in het triathlon was er een cultuur waardoor jarenlang misstanden konden plaatsvinden.  Bij de vrouwenhockeyploeg gold dat ook  - daar was de  prestatiecultuur onder coach Alyson Annan dusdanig hard  dat sporters werden gekleineerd. Olfers: „Natuurlijk kijken we naar ongewenst gedrag als dat een uitkomst is van de topsportcultuur. In het judo bijvoorbeeld, dat we onderzoeken, zijn signalen van grensoverschrijdend gedrag geweest – we willen weten in hoeverre de cultuur daarvan oorzaak is. Maar als individuele sporters zich bij ons melden omdat ze ongewenst gedrag hebben ervaren, dan zullen we ze doorsturen naar een instantie die hun zaak kan onderzoeken.” Om balans te houden in het onderzoek en te waarborgen dat er wetenschappelijk zuiver wordt gewerkt is een groot team geformeerd. De Verinorm-onderzoekers werken onder meer samen met de Hogeschool Utrecht en het Kenniscentrum Sport en Bewegen en er is een soort toezichtsraad met wetenschappers uit de sociologie, methodologie, pedagogie en psychologie. Dat met ijshockey, judo, volleybal en wielrennen is begonnen, is niet helemaal toevallig. Het zijn team- én individuele sporten, buiten- of juist binnensporten, die bovendien allemaal heel anders  georganiseerd en gefinancierd zijn. De onderzoekers hopen daardoor meteen al verschillen te ontdekken in de cultuur van die specifieke sporten. Welke sporten zullen volgen is nog niet helemaal duidelijk. Van elke sport die wordt onderzocht verschijnt naar alle waarschijnlijkheid een individueel rapport, met aan het einde een groot rapport over dé topsportcultuur in Nederland. „Dan steken we de satéprikker in al die rapporten en kunnen we overkoepelende conclusies trekken”, zegt Olfers. De conclusies kunnen heel breed worden, zeggen de onderzoekers. Maakt het uit of sporters centraal trainen op topsportcentrum Papendal? Hebben grote commerciële ploegen veel invloed op de cultuur? Zijn er trainingsmethoden die zorgen voor giftige of juist heel prettige omstandigheden? Wat doet het met een sport als op jonge leeftijd al deelname aan de Olympische Spelen is toegestaan? Zijn er cultuurverschillen tussen binnen- en buitensporten? Tussen team- en individuele sporten? Wat gebeurt er met een land waar een gouden medaille wordt gezien als hoogste sportambitie?  Olfers deed eerder ook onderzoek naar de cultuur in het wielrennen, en naar de gebeurtenissen rond Michael Rasmussen, de Deense renner van Rabobank die uit de Tour van 2007 werd gezet en doping bleek te hebben gebruikt. Olfers: „Toen viel het me op hoe ontzettend individualistisch de wielerwereld was. Ik ben benieuwd of dat nu anders is. Sowieso ben ik erg nieuwsgierig naar de uitkomsten.” Het is een ambitieus onderzoek, dat beamen Olfers en Van Wijk. Het was eigenlijk de bedoeling dat de eerste deelonderzoeken al klaar zouden zijn, maar er is „enige vertraging” doordat de onderzoeksopzet nog niet klaar was. Volgend jaar hopen de onderzoekers in ieder geval de deelrapporten over de eerste vier onderzoeken af te hebben. Kan het ook mislukken? „Dat vraag je aan de verkeerde”, lacht Van Wijk. Olfers: „Sporters en coaches moeten natuurlijk meedoen, we hebben zoveel mogelijk mensen nodig die met ons praten en de vragenlijsten invullen. Maar dit onderzoek is héél belangrijk voor de sport: ik ga dit niet laten mislukken.”||https://www.nrc.nl//nieuws/2022/09/28/het-grootste-onderzoek-naar-topsportcultuur-ter-wereld-a4143530
2022-09-28||Het laatste oordeel is geveld. Heeft het Cambodja-Tribunaal zin gehad?|| ‘Zeker, ik herinner het me wel”, zegt een Cambodjaanse boerin als filmmaker Thet Sambath haar voor zijn documentaire Enemies of the People aanspreekt. Ze wijst naar een moeras langs het zandpad. „Toen ik na de val van de Rode Khmer terugkwam in mijn dorp, borrelde het water. Het waren lichamen in ontbinding. Hier werden mensen geëxecuteerd.”  De littekens van het Pol Pot-regime zijn nog altijd niet geheeld. Afgelopen week werd Rode Khmer-leider Khieu Samphan (91) door het Cambodja-Tribunaal veroordeeld voor genocide, marteling en andere misdaden tegen de menselijkheid. Hiermee kwam een einde aan een slepend proces van zestien jaar. Wat heeft het tribunaal opgeleverd? Slechts drie mannen zijn veroordeeld. De kosten van het tribunaal, een samenwerking tussen de VN en de Cambodjaanse overheid, liepen op tot ruim 350 miljoen euro. Was het proces verspilde moeite?  Voor Souz Rizean (38) niet. Ze kwam met veertig medeslachtoffers uit de provincie Cham naar Phnom Penh om de zitting bij te wonen. „Ik was zelf te jong, maar mijn moeder en grootmoeder hebben me verteld hoe het was onder de Rode Khmer”, vertelde ze tegen de lokale pers. „Ik ben gekomen, zodat ik het aan de volgende generatie kan doorvertellen.”  Tussen 1975 en 1979 vermoordde het communistische regime van Pol Pot tussen 1,5 en 2 miljoen mensen, ongeveer een kwart van de bevolking. Grootschalige bombardementen door de Verenigde Staten aan het begin van jaren zeventig op communistische bolwerken op het platteland, waarbij zo’n 150.000 Cambodjanen omkwamen, hadden bijgedragen aan de haat voor Amerika. Mensen die werden gezien als vijanden van het volk werden door partijleden geëxecuteerd. Anderen werden te werk gesteld. Velen ontkwamen niet aan lijfstraffen, marteling en uithongering. Bovenaan de lijst van verdachten stonden etnische minderheden en intellectuelen die „geïnfecteerd” zouden zijn door het imperialisme, overgebracht via de Amerikaanse invloed op buurland Vietnam. Een bril dragen kon al verdacht zijn, want dan zou je wel eens boeken kunnen lezen.  Een bril dragen kon al verdacht zijn, want dan zou je wel eens boeken kunnen lezen Youk Chhang, directeur van het Cambodjaanse Documentatiecentrum, verzamelt getuigenissen en leverde bewijsmateriaal aan het tribunaal. Zelf is hij ook Rode Khmer-slachtoffer. Hij was dertien toen hij dwangarbeid moest verrichten. „Degenen, die zeggen dat het tribunaal zinloos was, hebben niet geleden onder het regime”, zegt hij met een zachte stem aan de telefoon. „Cijfers zeggen niets over de sociale impact van het tribunaal. Je kunt wel gaan rekenen, maar een accountant kan niet vatten wat er is gebeurd. Het strafproces heeft de verhalen van de slachtoffers gelegitimeerd en eraan bijgedragen dat er niet één overheidsversie is, maar dat elk verhaal verteld mag worden. Van arme boer tot koning, ongeacht de status. We praten er nu over en dat is goed.”   In 2010 en 2018 werden Rode Khmer-leiders Kaing Guek Eav, ofwel Duch en Nuon Chea, bekend als Broeder Nummer 2, door het tribunaal veroordeeld voor oorlogsmisdaden. De documentaire Defending Brother No.2 uit 2017 toont de frustratie van de Nederlandse advocaten Michiel Pestman en Victor Koppe. Pestman stelt dat het tribunaal door inmenging van premier Hun Sen niet goed functioneert. Als hij dat tijdens de zitting aan de kaak stelt, snoeren de rechters hem de mond. Pestman houdt het voor gezien. Koppe zet nog enkele jaren door, maar ook hij eindigt gedesillusioneerd. Geen interesse in waarheidsvinding, zo concludeert hij.  Premier Hun Sen begon zijn politieke carrière in de militaire tak van de Rode Khmer, maar  liep over vlak voordat Vietnam het land in 1979  binnenviel om een einde te maken aan het Rode Khmer-regime. Onder de Vietnamese bezetting wordt hij minister en in  1985 premier. „Er is geen twijfel dat Hun Sen de rechtsgang van het tribunaal heeft gehinderd”, mailt Joshua Kurlantzick van de Amerikaanse denktank Southeast Asia Council on Foreign Relations (CFR). „Hij wilde voorkomen dat het recht zich zou gaan uitstrekken naar mensen in zijn eigen kringen en ze verantwoording zouden moeten afleggen over hun daden.” Daarom verzette hij zich tegen de berechting van lager geplaatsten. Anders zou er volgens hem zoveel onrust ontstaan dat een burgeroorlog kon uitbreken. Hun Sen is inmiddels een van de langst zittende heersers ter wereld. Zijn land wordt door experts gekenschetst als een autocratisch, maffia-achtig bolwerk. „De oude generatie wil het verleden vergeten, en jongeren denken dat de verhalen over de wandaden overdreven zijn”, stelt Alexander Hinton, hoogleraar antropologie aan de Rutgers Universiteit afgelopen week in The New York Times. Hij verscheen als getuige-deskundige voor het tribunaal. „Bij iedereen die het heeft meegemaakt staan de gebeurtenissen in het geheugen gegrift”, weerlegt Chhang aan de telefoon. „Dat raak je nooit meer kwijt. De Rode Khmer-periode is deel van ons collectieve geheugen. Mensen groeien op met dodenakkers in hun achtertuin. Zelfs als ze zouden willen, ze vergeten echt niet wat hen is overkomen. Ik bewonder overlevenden die de wil hebben om door te leven. Tegelijkertijd vind ik dat jonge mensen er niet onder gebukt moeten gaan. Ze leren er nu over op school. Dat is goed. Maar het is ook goed dat ze naar het winkelcentrum gaan en daar hun eigen ding doen.” Mensen groeien op met dodenakkers in hun achtertuin. Al zouden ze willen, ze vergeten echt niet wat hen is overkomen Youk Chhang directeur Cambodjaans Documentatiecentrum Heeft het tribunaal voor gerechtigheid gezorgd? „Het strafproces was niet perfect”, zegt Chhang. „Zeker niet. Ook een deel van de overlevenden is sceptisch. Zij zien geen gerechtigheid. Natuurlijk kan het tribunaal de doden, onze zussen, broers, ouders, niet weer tot leven brengen.” „Kijk, van de kritiek op het tribunaal kunnen we leren”, zegt Chhang. „Het was een belangrijke stap in de evolutie van het internationale recht. Het tribunaal was een plek waar je het een op beschaafde wijze eens of oneens kon zijn. En waar je je beschuldigingen moest bewijzen, uit respect voor mensenrechten.” Ook Kurlantzick ziet lessen voor de toekomst. „Ik denk dat het tribunaal heeft laten zien dat de buitenlandse democratische donoren, die - zeker in het begin - essentieel waren voor de Cambodjaanse economie, een groter mandaat hadden moeten eisen. Met een sterker onderzoeksteam hadden ze meer weerstand kunnen bieden aan de inmenging van Hun Sen.”   Maar voor Phil Robertsen, onderdirecteur Azië van Human Rights Watch, heeft het tribunaal afgedaan. Niet voor herhaling vatbaar, zo schrijft hij in een e-mail. „Schandalig en onacceptabel dat de internationale gemeenschap Hun Sens inmenging over haar kant heeft laten gaan en drie veroordelingen als succes beschouwt. Het Cambodja-Tribunaal is een voorbeeld van hoe het niet moet. Geen tribunalen meer waarbij het thuisland de regels kan bepalen.” In een uitzending van Nieuwsuur uit 2017 wees  advocaat Koppe niet alleen op de politieke rol van Hun Sen, maar ook op de belangen van de Verenigde Staten. „Uiteindelijk werkt het recht alleen als het niet politiek is”, concludeert hij. „Want anders is het verhaal van de overwinnaar enorm belangrijk. Dat moet dan de boventoon voeren. In Cambodja is dat het verhaal van Vietnam en de huidige machthebbers, en de Verenigde Staten. Cambodja is het meest gebombardeerde land in de wereld. Niemand heeft het daarover.” Het Nederlandse advocatenduo Pestman en Koppe had om deze reden ook de voormalige Amerikaanse buitenlandminister Henry Kissinger op de getuigenlijst staan. „We wilden het onderzoek van het tribunaal breder trekken”, vertelt Pestman vanuit zijn woonplaats Los Angeles aan de telefoon. „Er wordt geschermd met 1,9 miljoen slachtoffers. Maar zijn die wel allemaal door het regime gedood? Wie vallen daar exact onder? Maar voor een evenwichtiger verdeling van verwijten stonden de rechters niet open. Niet aan de Cambodjaanse zijde, maar ook de internationale rechters wilden niet die kant op.”   Chhang daarentegen is dankbaar. Zijn ervaring heeft hem een milder perspectief gegeven. „Ik zal nooit vergeten wat er is gebeurd”, zegt hij. „Ik draag de littekens van de martelingen voor altijd met me mee. Maar het tribunaal heeft me in staat gesteld om mijn ervaring ten goede te gebruiken. Door me te richten op het grote plaatje ga ik er niet meer onder gebukt. Ik weet dat ik niet de enige ben die heeft geleden. En nog steeds lijden Cambodjanen onder armoede, honger. Ik ben blij dat ik leef. Ik heb het nu goed.” Correctie (30 september 2022): in een eerdere versie van dit artikel stond foutief vermeld dat Pol Pot in 1988 zou zijn overleden. Dat is hierboven aangepast naar 1998. Correctie (4 oktober 2022): In een eerdere versie stond dat Vietnam met Amerikaanse steun Cambodja binnenviel. Dat klopt niet. Het Vietnam van 1979 was communistisch en werd  niet gesteund door de Verenigde Staten. De tekst is aangepast. Toen het proces bij het Cambodja-Tribunaal in 2006 na drie jaar voorbereiding begon, werden vijf Khmer-leiders  aangeklaagd.   Kaing Guek Eav, ofwel Duch, kreeg in 2010 35 jaar gevangenisstraf voor oorlogsmisdaden en misdaden tegen de menselijkheid, waaronder marteling en moord. Hij had de leiding over de beruchte gevangenis Tuol Sleng, waar onder zijn toezicht 14.000 mensen werden gemarteld en vermoord. Na een hoger beroep werd zijn straf in 2012 verzwaard naar levenslang. In 2014 werden partijideoloog Nuon Chea, beter bekend als ‘Broeder Nummer 2’ en Khieu Samphan, die in zijn rol als voorzitter van het staatspresidium fungeerde als staatshoofd van het regime, veroordeeld voor misdaden tegen de menselijkheid en oorlogsmisdaden. Ook zij kregen levenslang. In 2018 werden ook zij allebei veroordeeld voor genocide van minderheden, zuiveringen en verkrachting en gedwongen uithuwelijking. In 2019 overleed Nuon Chea in gevangenschap op 93-jarige leeftijd. Afgelopen week werd het laatste hoger beroep van Khieu Samphan afgewezen. In de zaken tegen de twee andere verdachten, het echtpaar Ieng Tririth en Ieng Sary, kwam het niet tot een uitspraak. De zaak tegen Tririth, minister van Sociale Zaken onder het Khmer-bewind, werd in 2012 stopgezet vanwege haar dementie. Haar man, buitenlandminister Ieng Sary, stierf een jaar later halverwege het proces. De bekendste Khmer-leider, Pol Pot is nooit berecht:  Hij vocht na het einde van zijn regime door als guerrillaleider vanuit de Cambodjaanse jungle. Hij overleed in 1998.  ||https://www.nrc.nl//nieuws/2022/09/28/het-cambodja-tribunaal-is-ten-einde-heeft-het-allemaal-zin-gehad-a4143519
2022-09-28||VN-Veiligheidsraad vrijdag op verzoek Rusland bijeen over Nord Stream||De Veiligheidsraad van de Verenigde Naties komt vrijdag samen om de situatie rond de lekken in de Nord Stream-gaspijpleidingen in de Oostzee te bespreken. Het spoedberaad wordt gehouden op initiatief van Rusland, melden internationale persbureaus. Experts in Europa wijzen naar Moskou, maar het Kremlin ontkent achter de sabotage te zitten die heeft geleid tot het ontsnappen van het gas.  Rusland, dat de zaak volgens staatspersbureau Interfax onderzoekt als een daad van „internationaal terrorisme”, wijst naar de Verenigde Staten. Die waren eerder gekant tegen de aanleg van de gasleiding, maar ook Washington wijst elke betrokkenheid bij de sabotage van de hand. Intussen is de helft van het gas dat in de twee Nord Stream-pijpleidingen zat ontsnapt. Naar verwachting zullen de leidingen vrijdag volledig leeg zijn. Volgens de autoriteiten van Denemarken staat de totale hoeveelheid gas die uit de leidingen vrijkomt nagenoeg gelijk aan een derde van de jaarlijkse CO₂-emissie van het land. Mogelijk reikt de schade verder dan het klimaat. Volgens Duitse overheidsbronnen van Der Tagesspiegel raken de gasleidingen naar verwachting dusdanig beschadigd dat zij voorgoed onbruikbaar raken; het gevolg van het zoute zeewater dat in de leidingen stroomt en corrosie veroorzaakt. Ook klimmen sinds de explosies die de gaslekken hebben veroorzaakt de toch al zo gestegen Europese energieprijzen verder, meldt persbureau AP. Europese gasbedrijven die andere pijpleidingen beheren, hebben de beveiliging rond hun leidingen verder opgeschroefd.||https://www.nrc.nl//nieuws/2022/09/28/vn-veiligheidsraad-vrijdag-op-verzoek-rusland-bijeen-over-nord-stream-a4143526
2022-09-28||Column | Psychisch leed door schulden komt niet aan bod in de kroeg||Praten over geld en inkomen is een taboe in de westerse cultuur. Ik hoef niet van iedereen te weten hoe hoog zijn hypotheek of inkomen is, maar wat meer openheid kan therapeutisch werken. Sinds corona en vooral de afgelopen maanden van hyperinflatie wordt steeds duidelijker dat een deel van de samenleving moeite heeft om rond te komen. In hoeverre praten mensen die  financiële problemen ervaren daarover met andere mensen?  In september kwam 23 procent van de huishoudens geld tekort. Ze moesten schulden maken of hun spaargeld aanspreken. Dat is het hoogste percentage in jaren, stelde Peter Hein van Mulligen van het CBS van de week. Ik bevroeg vrienden, collega’s en anderen op dit onderwerp en kreeg van twee mensen te horen dat ze de laatste tijd moeite hebben de eindjes aan elkaar te knopen. De een had geld van de spaarrekening gehaald om de reparatiekosten van de auto te betalen. De ander kampte met een belastingboete en vreest dat de energiekosten de nekslag worden. Schulden en hoe daarmee om te gaan, het zal komend jaar ongetwijfeld een thema worden. De staat blijkt overigens vaak de belangrijkste schuldeiser van mensen die niet meer rond kunnen komen. En de staat was in dit opzicht altijd een keiharde. Gelukkig is de overheid mede door het Toeslagenschandaal in haar communicatie wat mensgerichter en coulanter aan het worden. Neem de gemeente Arnhem die zelfs de schulden van inwoners heeft kwijtgescholden. Schulden die varieerden van een paar honderd tot duizenden euro’s per huishouden.  Schulden kunnen een grote bron van stress vormen, slapeloosheid veroorzaken en soms zelfs tot depressies leiden. Daarom vraag ik me af waarom praten over (dreigende) schulden nog altijd zo veel ingewikkelder is dan praten over je burn-out, je autismespectrumstoornis of je obsessieve compulsieve neigingen. Je bent tegenwoordig haast een loser als je nooit op je gedrag hebt gereflecteerd met hulp van een of andere deskundige of therapeut bij wie je op regelmatige basis je problemen op tafel legt. Laatst vertelde iemand me dat hij een jaar geen nevenactiviteiten wilde naast zijn werk om alle aandacht te kunnen geven aan zijn relatietherapie. Toen ik doorvroeg, vertelde hij in alle openheid dat hij was uitgekeken op zijn huis en vrouw. Maar hij wilde er toch nog een jaar heel serieus aan werken met therapieën en geplande praatsessies thuis. Om het niet alleen over hun problemen te hebben, planden ze daarnaast dan weer leuke dingen samen. Maar psychisch leed door schulden, variërend van een te hoge hypotheek, te hoge huur of andere rekeningen die je niet meer kunt betalen, komt nauwelijks aan bod bij de koffieautomaat of in de kroeg. Terwijl het probleem groot kan worden komend jaar. Als bijvoorbeeld de hypotheekrente met maar 1 procent stijgt, hoeveel huishoudens komen dan in de knel als hun rentevaste periode afloopt? Wat doe je als je je vaste lasten niet meer kunt betalen door die hoge energierekening die eraan komt? Wat gebeurt er als iemand van de een op andere dag niet meer de telefoonrekening, ziektekostenverzekering, energierekening of de gemeentelijke belastingen kan betalen? Beginnen mensen bij dreigende problemen op tijd een open gesprek over dergelijke problemen? Nog voordat schuldeisers aankloppen? Wij mensen gaan verschillend om met problemen, dus bij dreigende financiële problemen zal dat  niet anders zijn. Een goede vriend maakte jarenlang de blauwe enveloppen van de Belastingdienst niet open, omdat hij bang was voor de inhoud. Struisvogelpolitiek. Totdat hij twee jaar lang met een betalingsregeling zijn belastingschuld moest aflossen. We spraken over alles maar nooit over zijn belastingschuld.  Daarover veel meer open met elkaar praten en er alert op zijn bij anderen, zou een goede stap vooruit zijn. Nog beter zou het zijn als mensen die hun kop in het zand steken, of juist wakker liggen van aankomende schulden, daarmee naar de huisarts gaan. En dat die geen kalmeringspillen voorschrijft, maar zo iemand eventueel doorverwijst naar een speciale therapeut of psycholoog. Iemand die weet wat financiële stress met mensen kan doen, en het liefst ook nog wat praktische financiële kennis heeft. Die op zoek gaat naar psychische oorzaken van gedrag dat tot schulden kan leiden, maar ook helpt om er rationeel mee om te gaan in plaats van weg te duiken en het te verzwijgen. Zo’n financiële therapeut kan niet alleen een hoop psychisch leed voorkomen, maar de samenleving ook geld opleveren. Want van al die boetes op boetes op boetes bij te laat of niet betalen, en al die incassobureaus die daar weer van profiteren, wordt uiteindelijk niemand beter. Aylin Bilic is headhunter en publicist.||https://www.nrc.nl//nieuws/2022/09/28/de-financiele-therapeut-kan-veel-leed-voorkomen-a4143518
2022-09-28||Onderzoek naar mogelijk grensoverschrijdend gedrag oud-Kamervoorzitter Arib|| Er komt een onafhankelijk extern onderzoek naar mogelijk grensoverschrijdend gedrag door Tweede Kamerlid Khadija Arib (PvdA) in haar tijd als Kamervoorzitter (2016-2021). Dat bevestigen ingewijden aan NRC. Het dagelijks bestuur van de Tweede Kamer, dat onder leiding staat van Kamervoorzitter Vera Bergkamp (D66), besloot daar woensdag toe na een vertrouwelijk advies over de kwestie door de landsadvocaat. Dat  is ingezien door NRC.  Het is een unicum dat het presidium, bestaand uit acht Tweede Kamerleden en de Kamervoorzitter, onderzoek laat doen naar het gedrag van een oud-voorzitter, die bovendien nog steeds lid is van het parlement.  Aanleiding voor het onderzoek zijn twee anonieme brieven met klachten over Arib waarin melding wordt gemaakt van „machtsmisbruik”, „een schrikbewind” en „een onveilige werkomgeving”. Uit het advies van landsadvocaat Pels Rijcken valt af te leiden dat de gedetailleerde klachten in de laatste brief, van eind juli dit jaar, „passen bij eerdere (concrete en ernstige) signalen van een onveilige werkomgeving”. De aantijgingen leven breder in de organisatie. De in de brief geformuleerde klachten worden „bevestigd” door de huidige „ambtelijke leiding” van de Tweede Kamer. Er lijkt volgens de juristen geen sprake van één incident maar van een „breder, structureel probleem”. Ze schrijven over „concrete en duidelijke signalen dat er (mogelijk) sprake is (geweest) van een zeer onveilige werkomgeving”. Daarom heeft de Tweede Kamer als werkgever „zonder meer een verplichting tot handelen”. Daarmee doelt de landsadvocaat op een onderzoek.  Begin juli van dit jaar werd Arib benoemd tot voorzitter van de Tijdelijke Commissie Corona, die het voorbereidende werk doet voor een parlementaire enquête. In die functie hebben ambtenaren opnieuw met haar te maken. De auteur van de anonieme brief uit juli noemt die benoeming als aanleiding om alsnog tot een klacht over te gaan. De briefschrijver stelt zich zorgen te maken over de gezondheid van de medewerkers. „Ik en vele ambtenaren met mij, hadden gehoopt dat Mw Arib na haar schrikbewind (…) in de zijlijn van de politiek terecht was gekomen waar zij geen schade meer aan ambtenaren kan aanrichten.”  De landsadvocaat noemt die nieuwe rol van Arib, waarbij ze opnieuw in direct contact staat met de ambtenaren, óók als reden om onderzoek te laten doen naar de klacht. Woensdagochtend besloot het presidium unaniem om het advies op te volgen en een onderzoek in te stellen. Over de opstelling van Arib als voorzitter zijn al langer signalen bekend. Die worden in het advies van Pels Rijcken geconcretiseerd. Zo schreven bedrijfsartsen en vertrouwenspersonen van de Tweede Kamer in juni vorig jaar aan voorzitter Bergkamp dat ze in 3,5 jaar tijd 23 medewerkers hebben gesproken „met eensluidende klachten” over „ongewenst gedrag” door Arib. Het besluit nu onderzoek te laten doen, komt op een moment waarop Bergkamp veel kritiek krijgt over haar optreden als voorzitter in de Kamer, een rol waarin Arib juist veel waardering oogstte. Vorige week liepen alle bewindspersonen weg uit het kabinetsvak tijdens de algemene politieke beschouwingen, na verdachtmakingen van Thierry Baudet over minister Sigrid Kaag (Financiën, D66). Pas daarna ontnam Bergkamp Baudet het woord – ze schorste hem voor de rest van de vergadering. Daarover kreeg ze felle kritiek, ook vanuit het kabinet.  Uit het verslag van Pels Rijcken blijkt dat het presidium de landsadvocaat al voor Prinsjesdag om een advies had gevraagd. Khadija Arib blijkt niet op de hoogte te zijn van het onderzoek. In een eerste telefonische reactie zegt ze „geschrokken” te zijn en zich totaal niet te herkennen in de aantijgingen. „Zo zit ik niet in elkaar.”  Woensdagavond laat, na publicatie van dit nieuws door NRC, twittert Arib: „Opnieuw een ‘anonieme’, politieke dolksteek in mijn rug. Dit is de lelijkste kant van de politiek; een kant waar ik mij als Kamerlid én als Kamervoorzitter altijd tegen heb verzet. Ik moest via NRC vernemen dat er n onderzoek naar me wordt ingesteld.”. Gevolgd door een tweede tweet: „Ik eis van Vera Bergkamp (D66) een verklaring over deze werkwijze. Dit staat haaks op zorgvuldigheid en een sociaal veilige werkomgeving.”||https://www.nrc.nl//nieuws/2022/09/28/onderzoek-naar-mogelijk-grensoverschrijdend-gedrag-oud-kamervoorzitter-arib-a4143533
2022-09-28||RIVM-baas Van Dissel: geen nieuwe coronamaatregelen nodig|| Ondanks een kleine opleving van het coronavirus zijn er nog geen nieuwe maatregelen nodig om verspreiding tegen te houden. Dat zei RIVM-baas Jaap van Dissel woensdag tijdens een technische briefing over het coronavirus in de Tweede Kamer. Maar tijdens de briefing bleek dat in het geval van een serieuze opleving het kabinet onvoldoende voorbereid is.  Van Dissel presenteerde in de Tweede Kamer de ontwikkelingen van het coronavirus: een milde toename van besmettingen. Volgens Van Dissel  voornamelijk te wijten aan een seizoenseffect: lagere temperaturen betekenen meer besmettingen. De toename van besmettingen vertaalt zich vooralsnog nauwelijks in een toename in ziekenhuis- en IC-opnames, maatregelen zijn daarom onnodig. Maar, zegt Van Dissel: „Dat betekent niet dat het volgende week niet anders kan zijn.” Volgens Jolande Sap, voorzitter van het kersverse Maatschappelijke Impact Team (MIT) dat het effect van coronamaatregelen op de samenleving onderzoekt, is het kabinet „onvoldoende voorbereid op zwaardere scenario's”, als de besmettingen plotseling snel toenemen.  Sap lichtte ‘een tipje van de sluier op’ van een advies dat donderdag uitkomt, over mogelijke problemen  bij een grote besmettingenstijging. Zo stelt het MIT dat de ‘gereedschapskist’ van coronamaatregelen van de overheid te klein is. Specifiek het coronatoegangsbewijs werd uitgelicht als mogelijk noodzakelijke maatregel om bijvoorbeeld de cultuursector open te kunnen houden bij grotere opleving. Dat advies van het MIT echoot een advies van de Raad van State eerder deze maand, die eveneens vond dat de wettelijke grondslag voor ingrijpende maar noodzakelijke coronamaatregelen ontbreekt in de coronanoodwet die het kabinet heeft opgesteld.  Ook vindt het MIT dat er onvoldoende aandacht is voor kwetsbare groepen – niet alleen groepen die kwetsbaar zijn voor het virus, maar ook voor de „maatregelen tegen het virus”, zoals jongeren. Verder ontbreekt het aan een sectorplan voor de overheid zelf, is er onvoldoende nagedacht over de impact van het virus op (tekorten op) de arbeidsmarkt, en moet het kabinet meer inzetten op het promoten van een gezonde levensstijl. Tot slot zou de overheid volgens het MIT een maatschappelijk debat moeten opstarten over het belangrijke dilemma: de spanning tussen „acuut levens redden en het beschermen van levenskwaliteit op lange termijn”.||https://www.nrc.nl//nieuws/2022/09/28/rivm-baas-van-dissel-geen-nieuwe-coronamaatregelen-nodig-a4143532
2022-09-28||De telecomchef van de VN is straks mogelijk een Rus||Het is een verkiezing die doorgaans niet veel aandacht trekt, maar dit keer staat er veel op het spel. In Boekarest, op haar vierjaarlijkse congres, stemt de internationale telecommunicatie-unie ITU vanaf deze donderdag over een nieuwe secretaris-generaal. In de VN-organisatie die er prat op ging zelfs tijdens de Koude Oorlog constructief en gedepolitiseerd te werken aan standaarden voor wereldwijde telecommunicatie, komen nu geopolitieke breuklijnen aan de oppervlakte. Het draait allemaal om het beheer van het internet. Met name Rusland en China zouden graag zien dat de 193 lidstaten van de ITU – in 1865 opgericht om het wereldwijde telegraafverkeer te beheren – daar een grotere stem in krijgen. En nu heeft een Rus zich aangemeld om de organisatie te gaan leiden. De ITU buigt zich van oudsher over de koppeling van nationale telefoonnetwerken en de verdeling van het radiofrequentiespectrum om storing te voorkomen. Tegenwoordig rekent ze ook technische specificaties voor glasvezelkabels en 5G (mobiele telefonie) tot haar werkterrein. Zouden de ITU-landen meer betrokken zijn bij het beheer van het internet, dan zou dat nationale regeringen meer zeggenschap geven over het wereldwijde netwerk, waarin een centrale autoriteit nu ontbreekt. Het beheer van de technische standaarden die voorschrijven hoe internet werkt, zoals het netwerkprotocol TCP/IP of het Domain Name System (het ‘telefoonboek’ van internet), berust vooralsnog bij een internationale gemeenschap van overheden, bedrijven, onderzoekers en vrijwilligers. Ze zijn verenigd in organisaties als de Internet Engineering Task Force (IETF) en ICANN. Dit model met talrijke belanghebbenden ligt onder vuur van Rusland, China en veel landen op het zuidelijk halfrond, de Global South. Het betekent in de praktijk westerse hegemonie, menen ze, vooral van de Amerikaanse overheid en grote techgiganten. Rusland en China kondigden vorig jaar een gezamenlijk initiatief aan om „te garanderen dat alle staten gelijke rechten hebben op participatie in het beheer van het wereldwijde netwerk” en het recht van elk land te waarborgen om „het nationale segment van internet te reguleren”. Daartoe willen ze de rol van de ITU bij het beheer van internet versterken, evenals „de vertegenwoordiging van de beide landen in het bestuur daarvan”. Verkiezing van de Russische kandidaat Rashid Ismailov tot secretaris-generaal van de ITU zou een belangrijke stap in die richting vormen. Ismailov (58) werkte onder meer voor de Chinese telecomgigant Huawei en de Russische tak van Nokia voordat hij in 2014 onderminister van Telecom en Massacommunicatie werd. In die hoedanigheid was hij verantwoordelijk voor Ruslands telecomwaakhond Roskomnadzor, die zich onder meer bezighoudt met de blokkade van onwelgevallige websites en internetdiensten. Later gaf Ismailov leiding aan een bedrijf dat netwerkapparatuur levert waarmee de autoriteiten websites kunnen blokkeren, vertragen of omleiden. Russische internetproviders zijn verplicht die te installeren. Het maakt deel uit van Ruslands plannen voor een eigen, ‘soeverein internet’. China en Rusland zien in de bestuursstructuur een vorm van westerse hegemonie Ismailovs kandidatuur past in een bredere strategie van Rusland en China om meer grip te krijgen op het decentraal georganiseerde internet. Zo spant China, dat binnen zijn landsgrenzen een parallel, nationaal internet heeft opgetuigd onder strikte controle van de autoriteiten, zich al enkele jaren in om het netwerkprotocol TCP/IP te vervangen door Chinese technologie. Dit New IP zou niet alleen stabieler en toekomstbestendiger zijn dan het uit de jaren zeventig stammende TCP/IP. Het maakt volgens critici ook buiten China massale surveillance en overheidscontrole mogelijk. Een consortium van Chinese bedrijven, geleid door de omstreden telecomgigant Huawei, diende zijn voorstel voor New IP in 2019 in bij de ITU. Die wees de plannen af, maar sindsdien zijn onderdelen van New IP onder andere namen opnieuw bij ITU ingediend. Rusland maakt zich in VN-verband intussen hard voor een nieuw verdrag voor bestrijding van cybercriminaliteit. De tekst ervan is volgens critici zo vaag geformuleerd, dat het regeringen een instrument kan bieden om niet alleen criminele hackers, maar ook dissidente stemmen  op internet aan te pakken. Dat er veel op het spel staat, blijkt uit de steun van ‘Washington’ voor Ismailovs tegenkandidaat, de Amerikaanse Doreen Bogdan-Martin. President Joe Biden sprak zich uit voor deze 56-jarige telecomspecialist, die al sinds 1994 bij de ITU werkt. En in een videoboodschap wees buitenlandminister Antony Blinken met nadruk op haar inspanningen om digitale technologie beter beschikbaar te maken in ontwikkelingslanden. Daarbij benadrukte hij het belang van communicatietechnologie die „open, transparant, veilig en toegankelijk voor iedereen” blijft.  De uitkomst van de geheime stemprocedure, die deze donderdag begint, is lastig te voorspellen. De lidstaten kiezen functionarissen voor verschillende posten, en houden stemrondes tot één kandidaat meer dan de helft van de stemmen heeft vergaard. Voor de belangrijkste post is Bogdan-Martin verzekerd van de steun van de Verenigde Staten en de 27 landen van de EU. Ismailov heeft uiteraard Rusland achter zich. Volgens een recente rondgang van Politico langs diplomaten zou Moskou zijn traditioneel goede contacten in de Global South proberen te paaien met beloften over grotere zeggenschap. „De vraag is of Rusland Afrikaanse landen kan overtuigen om te stemmen”, aldus de politieke nieuwssite. De oorlog in Oekraïne werkt mogelijk niet in Ismailovs voordeel, nu ook bij landen die zich eerder neutraal opstelden steeds meer moeite blijkt met Poetins invasie. Op een conferentie eerder dit jaar  werden Russische kandidaten al uitgesloten van verschillende leidende rollen in ITU-commissies. Zelfs van Chinese steun zou Ismailov niet meer verzekerd zijn, zei een anonieme diplomaat tegen Politico: „China wil geen Amerikaan aan het hoofd van de ITU, maar wil zich ook niet publiekelijk achter Rusland scharen.” 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/28/telecomchef-vn-mogelijk-een-rus-a4143523
2022-09-28||Wie zorgt voor warmte in de wijk? Twist over eigendom vertraagt nieuwe warmtenetten||Als commerciële energiebedrijven geen eigenaar meer mogen worden van warmtenetten, loopt de energietransitie serieuze vertraging op. Het kabinetsdoel om in 2030 een half miljoen woningen te hebben aangesloten op duurzame stadsverwarming, is  dan praktisch onhaalbaar.  Deze conclusies, uit een rapport van advieskantoor PwC, druisen in tegen het voornemen van minister Jetten (Klimaat en Energie, D66) om warmtenetten  in publieke handen (gemeenten) te leggen en energiebedrijven uit te sluiten als dominante eigenaar.  Het rapport, geschreven in opdracht van Jettens ministerie van Economische Zaken en Klimaat, werd begin augustus afgerond, maar de bewindsman heeft het nog niet naar de Tweede Kamer gestuurd. Het is inmiddels door veel partijen – ook NRC – ingezien. Volgens het ministerie moeten nog feitelijke correcties worden aangebracht. Duidelijk is al wel dat Jetten overweegt de verplichte dominante rol van gemeenten te schrappen. Voor de minister is de  Wet collectieve warmtevoorziening, een speerpunt van zijn klimaatbeleid én een hoofdpijndossier. Dat was  al zo voor zijn voorganger Eric Wiebes (VVD). Centrale vraag is: wie wordt de eigenaar van die nieuwe warmtenetten? Bedrijven, gemeenten of allebei?  Duurzame warmtenetten zijn cruciaal voor het gasvrij maken van woningen, zoals het kabinet wil. De ambitie is tot 2030 een half miljoen bestaande huizen aan te sluiten op een warmtenet: zij krijgen hun verwarming uit bijvoorbeeld restwarmte van de industrie, biomassa of  warmte uit de aardbodem. Die huizen hebben geen cv-ketel meer nodig.  De bestaande netten – ook zo’n 500.000 aansluitingen – zijn overwegend in handen van bedrijven, zoals Eneco, Vattenfall en Ennatuurlijk. Slechts 10 procent kent een publieke eigenaar, zoals een gemeente. Als het aan de Vereniging van Nederlandse Gemeenten (VNG) ligt, komen veel meer warmtenetten in handen van haar leden. Dit om „de publieke belangen zeker te stellen”, zoals de VNG deze maand aan de minister schreef. In de warmtetransitie hebben de gemeenten van het kabinet een centrale rol gekregen. Zij moeten bijvoorbeeld aangeven welke wijken als eerste van het gas af gaan. In 2050 moeten alle huishoudens aardgasvrij worden verwarmd.  Energiebedrijven willen de warmtenetten juist zelf exploiteren en voor meer dan 50 procent in eigendom hebben. Anders gaan zij niet in nieuwe netten investeren, schreven de bedrijven, verenigd in Energie-Nederland, aan de minister. Zonder dominant belang is het „niet werkbaar en niet acceptabel”, stellen zij. Het ministerie heeft nog geen definitieve keuze gemaakt. Tekenend is dat beide partijen boos waren na – afzonderlijke – gesprekken deze zomer op  EZK. De gemeenten concludeerden dat het voorstel voor hun verplichte centrale rol „wordt teruggedraaid, tot onvrede en verbazing bij gemeenten”. De verenigde energiebedrijven schreven op hun beurt aan de minister „uitermate verbaasd” te zijn dat de verplichte eigendom van gemeenten, ondanks het PwC-onderzoek, „weer op tafel ligt”. Alleen al tot 2030 moet volgens PwC 5,6 miljard euro geïnvesteerd worden in aanleg van warmtenetten. Volgens de onderzoekers dwingt het voorgenomen beleid energiebedrijven „vanuit een minderheidspositie te onderhandelen over risico’s en winst”. Die zijn daarbij afhankelijk van „(soms grillige) politieke besluitvorming”. Volgens het rapport is het gevolg bovendien dat gemeenten „capaciteit en expertise aanzienlijk” moeten uitbreiden. Daarom duurt de route via gemeenten volgens PwC langer. De onderzoekers stellen dat een actieve rol van de gemeente positief werkt, maar geen meerderheidsbelang vereist. Jetten maakte deze zomer duidelijk dat hij van plan was de toekomstige warmtenetten in publieke handen te brengen, maar stelde twee voorwaarden. Die dominante rol voor gemeenten mocht het tempo van de energietransitie niet vertragen en gemeenten zouden deze rol aan moeten kunnen, schreef hij de Tweede Kamer. In een interne notitie van EZK van eind augustus wordt duidelijk dat het rapport van PwC een forse streep door de rekening is. Omdat verplichte publieke eigendom de transitie zou vertragen, is „de conclusie van de minister” dat die verplichting „op dit moment onmogelijk en niet uitvoerbaar is”.  Volgens de gemeenten kunnen die conclusies niet zomaar worden getrokken. Het PwC-rapport is, schrijven zij, „smal ingestoken en in tijd en methodiek beperkt”. Een woordvoerder van de minister stelt dat Jetten die conclusie van VNG niet deelt. In dezelfde brief benadrukken de gemeenten dat vooral het draagvlak bij bewoners, die vaak verplicht worden aangesloten op een warmtenet, cruciaal is voor de transitie. Gemeenten moeten daarom een rol spelen die „publieke belangen” waarborgt, zoals „energierechtvaardigheid en betaalbaarheid”. Die belangen zijn extra belangrijk omdat bewoners voor lange tijd vastzitten aan één leverancier. Vanwege de benodigde infrastructuur is er immers altijd maar één aanbieder.  De energiebedrijven bepleiten dat gemeenten, net als nu, zelf kunnen kiezen hoe zij een warmtenet  aanleggen en exploiteren – in volledig publieke eigendom of met een privaat energiebedrijf. Toezichthouder ACM dient in die opzet,  net als nu, de publieke belangen. ACM moet voor regulering zorgen inzake tarieven, maximaal rendement en duurzaamheid.  Op zijn vroegst treedt de nieuwe warmtewet in juli 2024 in werking, een half jaar later dan oorspronkelijk bedoeld. Volgens een EZK-woordvoerder „verschillen de standpunten van partijen fundamenteel van elkaar, waardoor de voortgang moeizaam verloopt”. De minister wil dit najaar een uitkomst „over de gewenste marktordening” presenteren. De komende wet moet niet alleen de eigendomsverhoudingen regelen. Nieuwe regels zijn ook nodig om de duurzaamheid van toekomstige warmtenetten te garanderen. Daarnaast willen alle partijen snel af van de wettelijke verplichting dat de tarieven van een warmtenet gekoppeld zijn aan de gasprijs – die nu extreem hoog is. Dat principe was destijds bedoeld om mensen met een warmtenet niet meer te laten betalen dan mensen die gas verstoken. In veel gevallen wordt voor warmtenetten geen of nauwelijks gas gebruikt.||https://www.nrc.nl//nieuws/2022/09/28/wie-zorgt-voor-warmte-in-de-wijktwist-over-eigendom-vertraagt-nieuwe-warmtenetten-a4143520
2022-09-28||Opgestapte Groningen-coördinator Hans Alders voelde zich &#8216;belazerd&#8217; door de NAM||Er waren grote verwachtingen toen Hans Alders in 2015 werd aangesteld als Nationaal Coördinator Groningen (NCG). Hij moest er met zijn organisatie voor zorgen dat de versterking van huizen vaart zou krijgen. Al sinds de beving van Huizinge in 2012 was duidelijk dat die preventieve versterking nodig was, zodat mensen bij een zware beving hun huis veilig konden verlaten. Maar welke woningen en hoeveel, dat wist niemand. „De verwachtingen liepen uiteen van een paar honderd woningen tot 170.000”, zei Hans Alders woensdag voor de parlementaire enquêtecommissie in Den Haag. Maar voor die versterkingsoperatie was „niks” geregeld, ontdekte Alders op zijn eerste werkdag als NCG. „Er was geen kennis, er waren geen bouwnormen, geen mensen met ervaring, software was er niet in Nederland.” Terwijl minister Henk Kamp (Economische Zaken, VVD) met de komst van de NCG had aangekondigd dat alle panden in Groningen binnen vijf jaar zouden zijn versterkt. „Dat was onmogelijk”, zei Alders toen al tegen de minister.  Samen met de gemeenten, provincie en de NAM – die laatste moest als gaswinner betalen voor een gedeelte van de versterkingskosten – ging Alders aan de slag. Hij had geen wettelijk mandaat om besluiten door te drukken, maar werkte op basis van samenwerkingsafspraken. Daar had de NAM mee ingestemd, maar het gasbedrijf betaalde alleen de kosten voor zover de veiligheid in het geding was. Dat leidde tot grote bemoeienis van de NAM; elke week was er overleg met de gaswinner over de meest „fabelachtige details”, zei Alders. Op een gegeven moment voelde hij zich zelfs „belazerd” door de NAM, die afspraken niet nakwam.   ‘Het gaat om iemands thuis’
Uiteindelijk was er in 2018, drie jaar na de start van de NCG, duidelijkheid over de versterking van  zo’n 4.500 panden, onderverdeeld in drie zogenaamde ‘batches’. De meeste panden moesten zwaar versterkt worden of zelfs gesloopt en herbouwd. Een aantal panden werd nog nader onderzocht. De NCG heeft de harde boodschap dat hun huis onveilig is net meegedeeld aan een deel van de bewoners, als in het voorjaar van 2018 Kamps opvolger Eric Wiebes (Economische Zaken en Klimaat, VVD) besluit de gaskraan langzaamaan dicht te draaien. Daardoor zouden er minder bevingen plaatsvinden en was er dus minder versterking nodig, was de aanname van de nieuwe minister. „Een logische gedachte”, aldus Alders. Maar de minister besloot ook dat de versterking van twee batches „on hold” werd gezet, totdat duidelijk was wat de invloed van het dichtdraaien van de gaskraan op de versterking zou zijn. Alders: „Net toen we op stoom kwamen, gingen we iets anders doen.” Hij vond dat onverkoopbaar. „Probeer je ogen dicht te doen en stel je voor dat onze brief op jouw mat valt”, zei Alders tegen de enquêtecommissie. „Daarin wordt meegedeeld dat je huis niet veilig is. Elke avond leg je jouw kind in bed in dat onveilige huis. Dat hebben we meegedeeld.” Dat proces stopzetten of zelfs terugdraaien vanwege nieuwe berekeningen is volgens Alders „ondenkbaar”. Al helemaal in een dossier waarin de bewoners het vertrouwen al kwijt waren in de overheid, zei Alders. „Vertrouwen komt te voet en gaat te paard, maar hier hebben de paarden wel heel hard gelopen.” Het besluit van Wiebes om de versterkingsoperatie deels stop te zetten was voor Alders de reden om zijn functie in mei 2018 neer te leggen. Dat hij door Wiebes’ besluit beloftes moest breken richting de bewoners vond hij „ongelooflijk”, zei Alders. „Het gaat niet om stenen, maar om iemands thuis.” Maar ook was hij „zeer gepikeerd” hoe met het personeel van de NCG was omgegaan. Die medewerkers hadden „dag en nacht” gewerkt aan een succesvolle versterkingsoperatie, zei hij geëmotioneerd.  Achteraf, zei Alders, had hij moeten weten dat de NCG niet kon slagen zonder wettelijke doorzettingsmacht, waarbij hij zelf besluiten zou kunnen nemen zonder ruggespraak van het ministerie of de NAM. „Ik had moeten weten dat het niet zonder instrumentarium kon, want dit was een crisis.”||https://www.nrc.nl//nieuws/2022/09/28/opgestapte-ncg-hans-alders-voelde-zich-belazerd-door-de-nam-a4143522
2022-09-28||Hersens van te vroeg geboren kinderen ontwikkelen zich beter als baby's regelmatig innig contact hebben||De hersens van te vroeg geboren kinderen ontwikkelen zich beter als de baby’s   regelmatig innig contact hebben met hun moeder of vader, waarbij allerlei zintuigen worden aangesproken. Deze kinderen presteerden anderhalf jaar later beter op taal en cognitie, vergeleken met kinderen die de gebruikelijke zorg hadden gekregen. Dat schrijven Finse en Amerikaanse onderzoekers in een studie die woensdag in het wetenschappelijke tijdschrift Science Translational Medicine verscheen. Kinderen die te vroeg worden geboren moeten in een couveuse verder groeien, vaak met allerlei slangen en snoeren verbonden aan apparaten. Hun longen moeten rijpen, ze kunnen hun temperatuur en ademhaling vaak niet goed zelf regelen. Ook de hersenen ontwikkelen zich in die periode, maar door stress verloopt dat vaak minder goed. De medische handelingen die ze moeten ondergaan leveren stress op, net als de scheiding van de moeder, aan wier stem en geur de baby in de baarmoeder gewend is. Te vroeg geboren baby’s hebben daardoor grote kans op een ontwikkelingsachterstand. Al in eerdere studies is het gunstige effect aangetoond van verschillende vormen van contact tussen ouders en te vroeg geboren kinderen op hun ontwikkeling, zoals bijvoorbeeld van ‘buidelen’. Daarbij ligt het kind bloot onder een deken op de blote borst van de moeder of vader. In de huidige studie worden vier van die elementen gecombineerd in een protocol. Aan de studie deden 115 moeders mee met in totaal 150 te vroeg geboren baby's. Ze waren na 26 tot 34 weken ter wereld gekomen –  een normale zwangerschap duurt 40 weken.  De interventie, die de auteurs Family Nurture Intervention noemen, werd aan de moeders geleerd door daarin gespecialiseerde verpleegkundigen. Het doel was om alle zintuigen van het kind aan te spreken: reuk, tast, gehoor en zicht. Als het kind in de couveuse lag, gebeurde dat door het uitwisselen van doeken met de lichaamsgeur van moeder en kind. Ook kon de moeder de baby in de couveuse lang en stevig aanraken, zachtjes tegen het kind praten en oogcontact maken. De onderzoekers moedigden de moeder aan om hierbij haar gevoelens en emoties te uiten. Ook de vaders en andere familieleden werden aangemoedigd om op deze manier met het kind om te gaan. Als de baby gestresst was, legde de moeder de armpjes over de borst van de baby en haar hand daar zachtjes bovenop, terwijl ze in de kom van haar andere hand de  beentjes in een foetushouding bracht. Dit deed ze steeds na een medische handeling zoals bloed afnemen, maar ook na het verschonen. Wanneer de baby was gekalmeerd, legde ze haar hand een tijd lang stevig op de buik, of ze liet het kind haar vinger vasthouden.  Zodra de medische status van het kind het toeliet, mocht het af en toe uit de couveuse om minimaal een uur te buidelen bij de moeder, of om vastgehouden en gevoed te worden, soms in een schommelstoel. Zo werden ook nog andere gewaarwordingen aangesproken, zoals smaak, temperatuur en evenwicht. Dit noemen de onderzoekers de kalmerende cyclus: zowel moeder als kind kwamen hiervan tot rust. Ook de vaders mochten zulke kalmerende sessies met hun kind hebben. Familieleden kregen wekelijks voorlichting over hoe ze met moeder en kind om moesten gaan. Aan ouders van de baby’s die de gebruikelijke zorg kreeg, werden deze handelingen niet expliciet opgedragen, maar het buidelen werd soms wel uitgelegd.  Rond de tijd dat de baby’s veertig weken na conceptie waren, maten de onderzoekers hun hersenactiviteit door middel van EEG (elektro-encefalogram). Ze kregen een mini-badmutsje met elektrodes op hun hoofd terwijl ze sliepen.  Bij de baby’s die de kalmerende interventie kregen, waren de verbindingen en de activiteit in allerlei grote zenuwnetwerken in de hersenschors anders dan bij de baby’s die de gewone zorg kregen. De netwerkactiviteit kwam meer overeen met die van gezonde, op tijd geboren baby’s. Toen de kinderen 18 maanden waren, was de ontwikkeling van cognitie en taal bij de extra aangeraakte kinderen ook beter dan bij de dreumesen die de normale zorg hadden gehad.   Het intensieve contact tussen moeders (of vaders) met hun te vroeg geboren baby, zoals in deze studie wordt beschreven, is nog geen standaard-beleid op de neonatale intensive care, zegt Nikk Conneman, kinderarts-neonatoloog in het Erasmus MC Sophia Kinderziekenhuis in Rotterdam. Zelfs het buidelen gebeurt niet standaard. „Ouders doen dat wel, maar het gebeurt vaak nog te weinig, te kort, ook bij ons.” Conneman leidt trainers en artsen op in ontwikkelingsgerichte zorg die is toegespitst op de individuele behoefte van een kind, een methode die NIDCAP heet. „We letten op de signalen die een kind geeft en handelen daarnaar.” Dat is wezenlijk anders dan de vier handelingen  in een standaard protocol, zoals in deze studie. „Het is beter dan niets, dus het zou een goed begin zijn om dit in de praktijk in te voeren. Maar een kind en de ouders hebben zoveel meer nodig.” De interesse in deze manier van werken is er, maar veel neonatologen zijn nog niet overtuigd. „Dit is belangrijk onderzoek dat mensen aanspoort om na te denken over het psychologische effect van aanraking en andere zintuiglijke waarnemingen bij te vroeg geboren baby’s”, aldus Conneman. Tegen strak vasthouden van een baby heeft Conneman overigens bezwaar. „Dat genereert stress. Je moet een kind eerst aanspreken, en dan steunend aanraken. Wij doen dat niet na een medische handeling, maar tijdens, om pijn en stress zo veel mogelijk te beperken.”||https://www.nrc.nl//nieuws/2022/09/28/contact-helpt-brein-van-te-vroeg-geboren-baby-a4143525
2022-09-28||Eerste geconfisqueerde superjacht van Russische oligarch geveild voor 39 miljoen euro|| Het is  het  eerste geconfisqueerde superjacht van een Russische eigenaar dat onder de hamer ging.    De 72 meter lange   Axioma is voor   39 miljoen euro verkocht aan een anonieme koper, zo meldde een rechtbank in Gibraltar dinsdagavond.  Tot maart was het schip nog van   Dimitri Poempjanski (58), voormalig eigenaar van een concern dat stalen pijpleidingen maakt voor Gazprom. Forbes schat het totale vermogen van deze Rus op 2,1 miljard euro.    In totaal hebben 63 mensen een bod gedaan. De nieuwe (onbekende) eigenaar kan op de Axioma gaan genieten van een 3D-bioscoop, fitnesszaal met uitzicht,   dansvloer,   stoomsauna en zwembad. Het superjacht had een  cataloguswaarde van 75 miljoen euro.   





		Lees ook: Strijd om bezit Russische oligarchen barst los

Het is niet eenvoudig bevroren Russisch bezit ook daadwerkelijk   te verkopen. Dit jacht was een speciaal geval, omdat het schip als onderpand fungeerde  voor een lening bij de Amerikaanse bank JPMorgan. Die lening (van 20 miljoen dollar) werd nadat Poempjanski gesanctioneerd werd, niet meer terugbetaald.     Poempjanski is gesanctioneerd door de EU, het VK en de VS. Hij zou banden met Poetin hebben en bij     een groep   prominente zakenlieden horen die op de dag van de inval in februari met Poetin in het Kremlin sprak over de impact van eventuele sancties.   In  Nederland liggen er 26 jachten aan de ketting, en vijf vliegtuigen (gloednieuwe Airbussen). De  Europese Unie heeft in totaal voor 13,8 miljard euro aan jachten, huizen en banktegoeden bevroren. Het zal nog even duren voordat het volgende jacht of  vliegtuig  onder de hamer gaat. De juridische mogelijkheden daarvoor worden nog onderzocht. Ondertussen hebben tientallen oligarchen bij het Europese Hof van Justitie in Luxemburg zaken aangespannen, in de hoop hun  bezittingen terug te krijgen. ||https://www.nrc.nl//nieuws/2022/09/28/eerste-geconfisqueerde-superjacht-van-russische-oligarch-geveild-voor-39-miljoen-euro-a4143524
2022-09-28||Eneco, Vattenfall en Greenchoice houden vast aan tariefverhoging ondanks kritiek ACM||Energiebedrijven Eneco, Vattenfall en Greenchoice gaan ondanks kritiek van de Autoriteit Consument en Markt (ACM) door met hun tariefverhoging op 1 oktober. Dat meldt Greenchoice op zijn website en bevestigen woordvoerders van Eneco en Vattenfall tegenover NRC na berichten van de NOS en RTL Nieuws. Essent was voor NRC niet bereikbaar. Vorige week kondigden meerdere energieleveranciers aan hun prijzen flink te verhogen. Te laat, vond de ACM, die claimt dat er dertig dagen tussen de aankondiging en de verhoging moeten zitten. De marktautoriteit is nog in gesprek met de energiebedrijven, maar zei woensdag ook tegen ANP dat ze zich beraadt op „vervolgstappen” tegen leveranciers die niet wijken. Boetes, lasten onder dwangsom of bindende aanwijzingen zouden tot de mogelijkheden behoren. De energiebedrijven zijn het niet eens met de ACM. Energie-Nederland, de branchevereniging van energieleveranciers, vindt dat de waakhond de wet verkeerd interpreteert. De dertig dagen gelden wel voor het opzeggen van contracten, schrijft de vereniging in een verklaring, maar niet voor tariefwijzigingen. „Er is dus absoluut geen sprake van wetsovertreding door energieleveranciers.” „Wij zijn al in augustus begonnen met het informeren van onze klanten”, zegt een woordvoerder van Vattenfall. „Maar omdat we de brieven gefaseerd versturen, heeft niet iedereen voor de termijn van 30 dagen een bericht gekregen.” Vattenfall wil van de ACM meer duidelijkheid over de termijnen waarop het bedrijf tariefverhogingen moet doorgeven, aldus de woordvoerder, maar blijft in dit geval uitgaan van 1 oktober. Eneco gaat tariefverhogingen vanaf nu langer van tevoren aankondigen, zegt een woordvoerder. De klanten die vanaf 1 oktober meer gaan betalen, hebben volgens hem nog genoeg tijd om over te stappen. „Daar werken we altijd aan mee, in principe zonder opzegtermijn.”  Tweede Kamerleden van de SP en de VVD willen dat de leiding van de betrokken energiebedrijven zich in de Tweede Kamer komt verantwoorden, schrijft ANP. Ook volgens minister Rob Jetten (Klimaat en Energie, D66) gaan de bedrijven over de schreef, citeerde het persbureau dinsdag: „De wet zegt dertig dagen.” Verduidelijking 20.30: In een eerdere versie van dit bericht stond dat Vattenfall niet alle klanten op tijd kon bereiken. Dat is aangevuld met de informatie dat de brieven gefaseerd verstuurd worden, en dat Vattenfall meer duidelijkheid wil over de termijnen.||https://www.nrc.nl//nieuws/2022/09/28/eneco-vattenfall-en-greenchoice-houden-vast-aan-tariefverhoging-ondanks-kritiek-acm-a4143521
2022-09-28||Oudere generaties weten beter hoe je dubbeltjes omkeert – en praten er enthousiast over|| Wie houdt van simpele, zwarte koffie is bij buurtcentrum Gildeplein in Purmerend-Noord aan het goede adres. Wie daarnaast affiniteit heeft met ‘trendy haken en breien’ heeft dubbel geluk, want dat is het thema deze maandagochtend. De breiwerkjes liggen tussen de koffiekopjes op tafel, tien oudere vrouwen kletsen erop los. Dat doen ze hier doorgaans elke maandag-, woensdag- en vrijdagochtend. Mannen zijn schaars bij de koffieochtenden. „We hebben Bob, we hebben Nico… Theo is overleden”, zegt Hannie Rison (69), die een geel truitje zit te breien. „Vrouwen praten wat makkelijker”, legt Paulina van der Veen (83) uit. „Bob moeten we er af en toe bij betrekken. Dan zit-ie aan de kop van de tafel en dan moeten we echt zeggen: Bob! Kom even hier zitten!”  Dat de koffie hier maar zestig cent kost komt de vrouwen goed uit, want ze merken allemaal dat het leven duurder is geworden. „Veel duurder, dat is niet leuk meer”, zegt Leneke Burggraaf (56). Ze breit vandaag iets rozes. „M’n man en ik doen eens per week voor zestig euro boodschappen. Een half jaar geleden was m’n karretje nog vol met zestig euro, nu niet meer. Aardappelen, groente, fruit koop je nog. Maar een luxe koek, dat gebeurt niet meer.” Allen hebben ze last van onzekerheid door de inflatie, met name over de energierekening. Paulina weet pas sinds kort dat ze een variabel contract heeft, Leneke zag enge verhalen op tv over mensen die ineens het tienvoudige moesten betalen. Toch zitten ze nog niet in de problemen, mede doordat ze direct aan het besparen zijn geslagen.  Leneke: „Mijn man bezuinigt heel erg. Het keukenlicht moet uit, ik heb één dimlicht branden, en op tafel heb ik een leeslampje voor als ik met m’n breiwerk bezig ben, that’s it. En waxinelichtjes.” Paulina: „Kaarsen geven best wel veel warmte.” Hannie: „Heb je gezien wat de kaarsen kosten? Eerst 99 cent bij het Kruidvat, nu bijna 2 euro. Maar ik zeg ook: als we maar gezond blijven.”  De sfeer aan tafel is als de lucht op een winderige zomerdag: wolken rukken snel op, maar drijven even vlug weer over.  Hannie: „Bij de Jumbo is een kilo aardappelen 2 euro, bij de Lidl 1,69. Dan ga ik toch naar de Lidl.” Rechts van haar, achter een collectie kleurpotloden, zit Anneke Abercrombie (72). „Ik zeg altijd maar: kruimeltjes maken ook brood”, knikt zij.  Hannie: „Ik heb m’n maandbedrag verhoogd, anders zou ik een grote eindafrekening krijgen. En ik ben heel erg bezig met het licht uitdoen.”  Paulina: „Ik had de gewoonte om bij het tandenpoetsen de kraan te laten lopen. Nu doe ik hem dicht. En met douchen laat ik me nat worden, dan doe ik de douche uit, zeep ik me lekker helemaal in, en dan douche ik af. Wel jammer, want ik vond het altijd zo heerlijk om het warme water te voelen op m’n rug.” Hannie: „Nee nee nee, dat kan niet meer. Ik gebruik de droger nu nog alleen voor de handdoeken. En de afwasmachine doe ik alleen een klein half uurtje. En ik heb een gordijntje achter de voordeur.” Anneke: „Wij hadden de verwarming overdag op 20 graden en ’s avonds op 22, nu zetten we hem een graadje lager.” Veel gebruikelijke uitstapjes zijn te duur geworden. Hannie gaat niet meer naar de Efteling met haar kleinkinderen. „Je kan ook naar Enkhuizen gaan, naar het Sprookjeswonderland. Dat is oh zo leuk!” Of ze dit jaar op vakantie gaat, weet ze nog niet. „Anders ga ik lekker naar onze stacaravan op de Veluwe.” Anneke: „Caravans wordt de meest betaalbare vakantie voor veel mensen.” Paulina: „En vergeet niet hoe leuk het is, kamperen.” Beter dan jongere generaties weten zij hoe je dubbeltjes omkeert. En dit lijkt ook enig enthousiasme te ontketenen  Olivier Middendorp   Voor de meeste aanwezigen is de nieuwe soberheid een terugkeer naar hun jeugdjaren. Beter dan jongere generaties weten ze hoe je dubbeltjes omkeert, en dit lijkt ook enig enthousiasme te ontketenen.  „Wij zijn veel zuiniger”, zegt Anneke. „Onze ouders hebben armoede gekend, pas in de jaren zestig werd het beter.” Paulina: „We hadden allemaal grote gezinnen. Mijn moeder had huishoudgeld. Tegen mij zei ze: zorg eerst dat alles betaald is, wat je overhoudt kun je uitgeven.” Anneke: „Ik heb een cursus ‘omgaan met geld’ gedaan. Uit interesse, ik had het niet nodig. Daar zat een meid naast me die een telefoonabonnement had voor 70 euro per maand. Hoe háál je het in je botte verstand?” Hannie: „Ik denk dat heel veel mensen niet weten wat ze verdienen en wat de vaste lasten zijn. Ik had sinds m’n trouwen een schriftje met inkomsten en uitgaven.” Anneke: „Toen ik mijn eerste pinpas kreeg dacht ik: dit gaat veel te hard. Het was verraderlijk. Toen ben ik contant geld gaan pinnen, dan kan ik bijhouden wat ik uitgeef.”  Hannie: „Het is tegenwoordig makkelijker om schulden maken. Er zijn mensen die heel veel dingen kopen via internet, die willen allemaal mooie telefoontjes. Hier! Deze is uit 2017.” Ze houdt haar telefoon omhoog. Het aftroeven in soberheid kan beginnen.  Paulina: „Ik had vroeger maar één pop!” Anneke: „Ik had geen knuffeldier. Je mocht blij zijn als je speelgoed had!” De ochtend loopt op z’n eind, een vrijwilliger gaat langs met een schoteltje voor de munten. Hannie vouwt een doek om haar breiwerk en veegt alle overgebleven koekjes naar zich toe. „Voor mijn kleindochter, dat vindt ze leuk.”  Ook Leneke pakt haar breispullen in. Of het haar humeur beïnvloedt, het gebrek aan luxe koeken en fatsoenlijke verlichting? „Nee, nee, nee. Daar ben ik veel te optimistisch voor. Het komt allemaal wel weer. En ik ben niet de enige hè, iedereen moet bezuinigen. M’n man, m’n familie, m’n buren. Als ik de enige was, dán werd ik depressief.” Wat merken Nederlanders van de inflatie en hogere energieprijzen? NRC drinkt koffie in verschillende prijsklassen||https://www.nrc.nl//nieuws/2022/09/28/kaarsen-geven-best-veel-warmte-a4143516
2022-09-28||De hulpvraag neemt toe, maar de schappen zijn leeg bij de voedselbank||Niet schrikken, zegt vrijwilliger Martin Callens (64) tegen zijn baas, terwijl hij vanachter zijn vorkheftruck wijst naar de diepvriesopslag van de Voedselbank West-Vlaanderen, gelegen op een industrieterrein aan de rand van Kortrijk. Bestuursvoorzitter Ignace Bosteels fronst eerst  en schuift dan met een ferme zwiep de deur open. Lege schappen. Slechts een paar pellets met ingevroren groenten staan achterin klaar om uitgedeeld te worden. Het is een fractie van wat er eerder, voor de diverse crises, beschikbaar was. „Vorige week was ik bij de Voedselbank van Oost-Vlaanderen”, zegt Callens. „Daar was de vriezer zelfs helemaal leeg. We leven in grote onzekerheid. En we weten niet wat er nog op ons afkomt.”  De bevoorrading van de voedselbanken in België, negen in totaal, staat onder druk nu de energiecrisis ervoor zorgt dat de grote voedselproducenten nauwelijks nog overschotten hebben. „Bedrijven handelen anders dan voorheen”, legt Bosteels uit. „Aan het begin van de coronacrisis, toen de horeca weken achter elkaar gesloten was, zaten bedrijven met grote voorraden. Dan kregen we bijvoorbeeld emmers van tien kilo mayonaise, die we met wat improvisatie konden verdelen. Maar door de oorlog in Oekraïne en de almaar stijgende prijzen, wachten bedrijven tegenwoordig op bestellingen voordat ze tot productie overgaan. Daardoor zien we een daling van het aantal voedselschenkingen van 30 procent.”  Dat is verderop in het magazijn te zien ook: door sommige stellages, voorheen tot aan het plafond gevuld, kun je nu heen kijken. Voorlopig worden de meeste voedselbanken nog door gelden van de Vlaamse regering gecompenseerd, zegt Bosteels, waardoor de bedelingen aan de armsten op peil blijven.  Ook is er een Europees voedselhulpprogramma, de Fédération Européenne des Activités du Déchet (FEAD), waardoor vrijwilligers van  voedselbanken in België vorig jaar bijna 200.000 mensen van gratis voedsel konden voorzien. Europa betaalt met dat potje producenten van rijst, ingeblikte groenten en andere basale producten om aan de voedselbanken te doneren. Zonder die hulp zouden de bedelingen nog veel meer in het gedrang komen. En die geluiden gaan wel op, volgens Bosteels. „Voor de komende twee jaar is er juist extra geld bijgekomen, van 12 naar 18 miljoen. Maar vanaf 2024 gaat het bedrag dat wij vanuit het FEAD krijgen naar 6 miljoen. Als de situatie dan nog zo is als nu, hebben we een probleem.” In de omgeving van Kortrijk bestaat er dan ook  Foodact, een samenwerking van dertien gemeenten waarbij jongeren in een re-integratietraject worden opgenomen en dagelijks langs supermarkten rijden om voedsel waarvan de houdbaarheidsdatum in zicht komt op te halen, te sorteren en te verdelen onder de verschillende voedselbedelingsorganisaties. Daarvan zijn er in West-Vlaanderen alleen al 82.   Wel op voorraad: diepvriesgroenten.  Foto Wouter van Vooren Maar nu het aanbod van gratis voedsel opdroogt, neemt de vraag ernaar de afgelopen maanden vanwege dezelfde crises  alleen maar verder toe. Sinds de oorlog in Oekraïne ziet de Belgische Federatie van Voedselbanken een toename van het aantal mensen dat is toegewezen op voedselhulp van 15 procent. Dat getal is ongezien, zegt een woordvoerder, en ligt inmiddels waarschijnlijk alweer hoger. „En dat zijn echt niet alleen maar Oekraïense vluchtelingen”, weet Ignace Bosteels. „Die kwamen in het begin veel, maar blijven na twee of drie keer meestal weg. Dan hebben ze waarschijnlijk werk gevonden.”  De stijging wordt vooral veroorzaakt door de exploderende energieprijzen. Want ook mensen met een fulltime baan die nu of binnenkort worden geconfronteerd met een factuur voor elektriciteit en gas van honderden euro’s meer per maand vinden zichzelf  terug in de rij van de voedselbank.  Om die reden zagen ze zich bij voedselbedeling De Vaart Sint-Vincentius in Kortrijk, waar de rij buiten in de Vaartstraat zo’n 25 tot 30 procent langer is geworden  ten opzichte van een jaar geleden, genoodzaakt om niet alleen  op woensdagochtend, maar ook op dinsdagavond open te gaan. Mensen die overdag werken, hebben sinds een paar maanden tot half zeven de tijd om voedsel te komen halen. En daar wordt gretig gebruik van gemaakt; er gaat drieduizend kilo per week aan voedsel van rekken in boodschappentassen. Waar de bovengemiddelde stijging in Kortrijk vandaan komt, weten ze bij De Vaart niet precies. In België kun je niet zomaar bij de voedselbanken terecht. Je hebt een doorverwijzing nodig van een gemeentelijk OCMW, het Openbaar Centrum voor Maatschappelijk Welzijn. Daarvoor gelden criteria: je moet kunnen aantonen dat je in de schuldsanering zit, dat je recht hebt op een leefloon (een uitkering), of dat je om een andere reden in armoede leeft. Mensen die voor voedselhulp in aanmerking komen, mogen een half jaar lang, eens in de twee weken langskomen. Daarna toetst het OCMW opnieuw of de financiële situatie nog ernstig genoeg is.  Toen Wim Debonne (69) tien jaar geleden bij De Vaart begon, hielpen ze er honderdvijftig gezinnen. Inmiddels is dat aantal verdubbeld, naar ruim driehonderd. „Ik word tegenwoordig ook op mijn mobiel gebeld door mensen die buiten het OCMW om vragen of ze mogen komen”, zegt hij dinsdagochtend vroeg in een kantoortje aan de Vaartstraat te Kortrijk, terwijl om hem heen vrijwilligers bezig zijn om boterhamzakjes met tomaten en sperzieboontjes te vullen. „Er was laatst een dame met een eigen woning, die geen eten meer kon kopen. Ik moest haar afwijzen. Als je huiseigenaar bent, kom je niet voor voedselhulp in aanmerking. Je moet dan eerst je huis maar eens zien te verkopen. Dat is schrijnend.” Om klokslag vijf uur op dinsdagmiddag druppelen de eerste mensen binnen bij De Vaart Sint-Vincentius. Er is een Oekraïens gezin, met twee jonge vrouwen. Voor hen zit er aan de ingang een tolk klaar. Ze schuiven in een smalle gang langs verschillende schappen, waar ze vanachter een  toonbank op wieltjes van een vrijwilliger krijgen waar ze recht op hebben. Een gezin van vier – twee kinderen, twee volwassenen – krijgt maximaal vier pakken melk, voor vier personen groenten en ingevroren vlees, en geen klein maar een groot brood. Koffie is schaars. Ieder gezin krijgt maar één pak. Daar moeten ze twee weken mee doen. De Iraanse Leila (26) heeft haar zoontje Abbas (1) met één arm vast. Met de arm die nog vrij is, zeult ze een boodschappentas langs de loketten. Haar man werkt in een staalfabriek, verderop in Moeskroen, tegen de Franse grens, en alsnog zijn ze op voedselhulp aangewezen. Dit vanwege de energierekening, die onlangs van 200 naar 500 euro per maand ging. Maar voor Leila en haar gezin gloort er hoop: kort geleden rondde ze haar opleiding tot verpleegkundige af en vond ze een baan. Dat betekent waarschijnlijk dat ze straks gelukkig geen voedselhulp meer nodig hebben. Maar dat gaat voor niet iedereen in de rij op. Steeds meer mensen met een fulltime baan zijn op voedselhulp aangewezen. Dakdekker Pedro Wendels (44) bijvoorbeeld, zit sinds zijn scheiding in de problemen omdat zijn vrouw buiten zijn medeweten om schulden had gemaakt. Zonder voedselhulp zou hij niet weten hoe hij de maand door moest komen.  Dat geldt ook voor Erik Decock (38). Hij werkt al zeventien jaar in vaste dienst als technicus bij de Croky-fabriek in Moeskroen. Hij verdient er een basisloon, iets meer dan 1.800 euro bruto per maand, en kwam daar altijd prima van rond. Tot drie maanden geleden. „De facturen stapelden zich op”, zegt hij buiten aan de Vaartstraat. „Mijn huur is omhooggegaan, de kosten voor gas ook, van 75 naar 120 euro per maand. Met de stijgende prijzen voor voeding daar nog bij houd ik niets meer over. Terwijl ik 40 uur per week werk.” Decock maakt zich zorgen over de wintermaanden die gaan komen. En voor een eventuele lockdown door een nieuwe coronagolf. „Straks gaan ze ons tijdens de duurste maanden binnenhouden. Moet ik het licht en de verwarming de hele dag aanzetten. Dat gaat niet.” Om half zeven gaat De Vaart dicht. De schappen met groenten zijn leeg. Nooit eerder kwamen er op een dinsdagavond 53 gezinnen voedselhulp halen. ||https://www.nrc.nl//nieuws/2022/09/28/de-hulpvraag-neemt-toe-maar-de-schappen-zijn-leeg-bij-de-voedselbank-2-a4143513
2022-09-28||Hoe uitzonderlijk is dit? En drie andere vragen over het   door Meta opgerolde Russische nepnieuwsnetwerk||Een oplettende kijker moet zijn best doen om te zien dat er iets niet helemaal klopt aan het artikel.  The Guardian staat erboven. De vette witte letters die de naam vormen van het Britse dagblad staan vertrouwd tegen een donkerblauwe achtergrond.   Hoewel, de kop van het bericht is nogal opmerkelijk. „Video: Onthuld Hoe Boetsja in Scène is gezet!”, staat boven het artikel dat  door columnist Jonathan Saul Freedland geschreven zou zijn. Dat klinkt niet helemaal als een stuk van de betreffende auteur. Sterker: dit is zou een (onwaarschijnlijk) grote onthulling moeten zijn, die   haaks staat op recente berichtgeving The Guardian over het bloedbad van Boetsja – Russische militairen maakten zich in april dit jaar vermoedelijk schuldig  aan oorlogsmisdaden.          Het stuk is een greep uit een grote  Russiche desinformatiecampagne die  Meta heeft opgerold. Dat maakte het moederbedrijf van Facebook dinsdagavond bekend. In een rapport beschrijft de techreus  zijn bevindingen. De campagne behelsde onder meer  nauwelijks van  echt te onderscheiden replica’s van bekende Europese nieuwssites, zoals The Guardian, Bild, ANSA en Der Spiegel, gericht op Europese landen zoals Duitsland, Engeland en Oekraïne. Het is onduidelijk wie er achter de operatie zit. „Wel is al langer bekend dat de Russische overheid bedrijven opdracht geeft om desinformatie te verspreiden”, zegt  hoogleraar mediastudies Mark Deuze, verbonden aan de Universiteit van Amsterdam.    1. Wat is de omvang van deze schoonmaakoperatie? Het netwerk bestond uit zestig websites die betrouwbare nieuwssites nabootsten. Daaromheen vond Meta 1.663 nepprofielen die de artikelen via Facebook verspreidden. Dat verspreiden gebeurde ook via betaalde advertenties, in totaal voor een bedrag van 105.000 dollar.       2. Hoe uitzonderlijk is dit succes? Meta is de afgelopen jaren „nadrukkelijk aan het investeren” in het aanpakken van desinformatie, aldus hoogleraar Deuze. Maandelijks rapporteert het bedrijf over netwerken die gecoördineerd  desinformatie verspreiden. Een aantal keer per jaar worden netwerken  van vergelijkbare omvang opgestreken, zo werd er vorig jaar in Ethiopië een netwerk opgerold, en eerder in Israël.   Het bedrijf is overigens niet  op eigen initiatief in dit netwerk gedoken,  Duitse onderzoeksjournalisten vonden de eerste sporen. 3.  Hoe weten we nu of nieuws betrouwbaar is als sites zo makkelijk te manipuleren zijn? In het geval van dit Russische netwerk was de opmaak van de nepberichten  nauwelijks van het echt te onderscheiden. Toch zaten er  ‘foutjes’ in de nagemaakte pagina’s, staat in het rapport van Meta.  Zo deden sommige links het niet, en ontbrak bijvoorbeeld bij de pagina’s van The Guardian de gele ‘Steun The Guardian’-banner. De domeinnaam bevatte een extra ‘.co’. Bovendien was in het eerder genoemde voorbeeld over Boetsja de boodschap onwaarschijnlijk, of op zijn zachtst gezegd opmerkelijk te noemen. 4  Neemt Meta genoeg verantwoordelijkheid om desinformatie aan te pakken?  Deze actie is het resultaat van „oprechte initiatieven” van Meta, zegt Deuze. „Dat is tamelijk uniek, want eerder was hun boodschap vooral dat ze niet verantwoordelijk zijn voor de berichten die gebruikers plaatsen.”  Een belangrijk keerpunt was het Cambridge Analytica-schandaal in 2018, zegt Deuze. „Toen is Zuckerberg ook op het matje geroepen door de Amerikaanse senaat.” Ook Europese wetgeving, zoals de  recent aangenomen Digital Services Act, zet meer druk op de ketel.  Meta heeft de afgelopen jaren steeds meer moderatoren in dienst genomen, die ervoor moeten zorgen dat de huisregels op de verschillende platforms van het bedrijf worden nageleefd. Er werken nu zeker 15.000 mensen wereldwijd als moderator voor Meta.  Maar tegelijkertijd „groeit de hoeveelheid desinformatiecampagnes”, zegt Deuze. Het blijft een kat-en-muisspel, aldus Deuze. „In Oost-Berlijn en op de Filipijnen heb je tegenwoordig wel hele fabrieken van mensen die niks anders doen dan ellende van Facebook halen.” 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/28/hoe-uitzonderlijk-is-dit-en-drie-andere-vragen-over-het-door-meta-opgerolde-russische-nepnieuwsnetwerk-a4143512
2022-09-28||Ondanks donkere wolken ziet Lego ruimte voor groei||Terwijl de ene na de andere winkelketen waarschuwt voor krimp, gaat Lego de tweede helft van dit jaar juist vol optimisme in. De grootste speelgoedmaker van de wereld verwacht dat de vraag naar zijn felgekleurde stapelbare steentjes, ook nu de consument alle rekeningen ziet oplopen, voorlopig blijft aanhouden. Lego denkt dat het daardoor verder kan uitlopen op de concurrentie.  Volgens topman Niels Christiansen slaagde zijn bedrijf er dit jaar in om zijn marktaandeel in „alle belangrijke markten” maand na maand verder uit te breiden. „Ik ben niet doof voor geluiden over de moeilijke economische omstandigheden”, zei Christiansen woensdag in gesprek met Financial Times. „Maar ik geloof ook dat de ontwikkelingen die de groei van ons marktaandeel stutten blijvend zijn.” Lego (24.500 werknemers) kende de laatste jaren een uitzonderlijke periode. Vijf jaar geleden moest het bedrijf nog hard ingrijpen vanwege teleurstellende resultaten, maar met het uitbreken van de coronapandemie in het voorjaar van 2020 begon een tijdperk van nieuwe bloei. Consumenten kochten tijdens de lockdowns massaal de bouwsteentjes en gele poppetjes uit het Deense Billund om de verveling te verdrijven. Het gevolg is dat Lego in vier jaar tijd bijna is verdubbeld in omvang, vooral door de groei in de laatste twee jaar. Waar veel winnaars van de pandemie nadien echter moeite hadden hun ‘corona-bonus’ te verdedigen, slaagde Lego erin nog verder te groeien. „We moeten  tussen best wel wat onzekerheden door laveren, zoals Rusland, Covid-19, China en stijgende kosten, en we presteren boven verwachting”, aldus Christiansen tegen de zakenkrant.  Dat is des te opvallender omdat Lego in de eerste helft van 2021 misschien wel de spectaculairste cijfers in zijn geschiedenis meldde, met een omzetgroei van bijna 50 procent. Toch wist de speelgoedreus in de eerste zes maanden van dit jaar nog meer te verkopen: de omzet steeg met 17 procent naar 27 miljard kroon (3,6 miljard euro). Ter vergelijking: de speelgoedsector als geheel groeide in die periode volgens Christiansen slechts met 1 procent. De verklaring voor dat succes is tweeledig. Om te beginnen heeft Lego de laatste jaren sterk ingezet op het verbreden van zijn assortiment. De rode emmer met blokjes heeft plaatsgemaakt voor hele productlijnen rondom filmreeksen zoals Star Wars en Harry Potter. En met ingewikkelde bouwwerken zoals het Colosseum – ruim negenduizend stukjes voor 500 euro – of een Porsche 911 mikt Lego ook steeds meer op de ervaren volwassen bouwer.  Daar komt bij dat Lego zijn fabrieken heeft verspreid over de hele wereld, vaak vlak bij de belangrijkste afzetmarkten. Anders dan veel concurrenten is het concern daardoor niet alleen aangewezen op productie in Azië, waardoor Lego minder getroffen is door de productieproblemen waar die regio sinds de pandemie mee te kampen heeft. Ook is het bedrijf minder aangewezen op het haperende en peperdure vervoer via containerschepen. Toch maakt dit Lego niet helemaal immuun voor de problemen waar fabrikanten wereldwijd mee te maken hebben. Zo ziet ook Lego dat de kosten voor grondstoffen, energie en vervoer oplopen, meldt het concern in zijn halfjaarcijfers. Daar komt bij dat het Deense bedrijf investeerde in het uitbreiden van zijn productie en het aanleggen van ruimere voorraden, om te voorkomen dat het, net zoals vorig jaar, tegen zijn grenzen aan loopt. Daarnaast investeert Lego veel in de ontwikkeling van digitale producten, zoals video’s, games en apps. Ook onderzoekt het concern of de plastic blokjes op termijn van duurzamere grondstof kunnen worden gemaakt. Het gevolg van al die extra uitgaven is dat Lego zijn omzetgroei niet terugziet onder de streep: de operationele winst kwam uit op 7,9 miljard kroon, net zoveel als een jaar geleden.  Door al die extra uitgaven ontkomt Lego er bovendien niet aan zijn prijzen te verhogen. In 2021 en de eerste helft van dit jaar zag het bedrijf daar nog van af, maar sinds augustus heeft Lego de prijzen van sommige producten met 10 tot 20 procent verhoogd. Topman Christiansen zei in de Financial Times dat zijn bedrijf probeert die verhogingen zoveel mogelijk te beperken tot de producten bedoeld voor volwassen klanten.||https://www.nrc.nl//nieuws/2022/09/28/ondanks-donkere-wolken-ziet-lego-ruimte-voor-groei-a4143491
2022-09-28||Russische deelstaat Noord-Ossetië beperkt grensovergang, houdt dienstplichtigen aan||Personenauto’s hebben sinds woensdag „beperkt toegang” tot Noord-Ossetië. Dat heeft Sergej Menjajlo, het hoofd van de Russische deelstaat, via Telegram bekendgemaakt. Volgens het Russische staatspersbureau Interfax geldt de beperking ook voor voetgangers. Grensoverstekers die door de Russische autoriteiten zijn opgeroepen voor het leger, worden aangehouden. „Alleen al in de afgelopen twee dagen zijn meer dan twintigduizend mensen Georgië binnengekomen via ons deel van de grens”, schrijft Menjajlo. Veel Russen vluchtten de afgelopen dagen het land uit omdat ze vrezen te worden opgeroepen om te vechten in Oekraïne. President Poetin kondigde vorige week een „gedeeltelijke mobilisatie” aan van zeker 300.000 Russen.  Volgens Menjajlo is de overheid niet in staat om „orde en veiligheid” te garanderen als er zoveel mensen de regio binnenstromen, maar zijn decreet lijkt er ook op gericht om desertie tegen te gaan. Inwoners van Noord-Ossetië zelf of buurland Georgië mogen nog wel de grens over, net als vakantiegangers die de „benodigde documenten” bij zich hebben. ||https://www.nrc.nl//nieuws/2022/09/28/russische-deelstaat-noord-ossetie-beperkt-grensovergang-houdt-dienstplichtigen-aan-a4143490
2022-09-28||Drie bezette Oekraïense regio&#8217;s vragen officieel om toetreding tot Rusland||De door Rusland aangestelde autoriteiten in de bezette Oekraïense regio’s Cherson, Loehansk en Zaporizja hebben woensdag een verzoek ingediend bij president Vladimir Poetin. Zij vragen daarin of de gebieden officieel kunnen worden geannexeerd door Rusland, melden internationale persbureaus. Naar verwachting komt Poetin vrijdag met een reactie. De Russische Doema vermeldde eerder deze week dat alle vier bezette regio’s 4 oktober geannexeerd worden. De aangewezen pro-Russische leiders verwijzen naar de ‘uitkomsten’ van de schijnreferenda, die de afgelopen dagen zijn gehouden in de bezette Oekraïense gebieden. Inwoners zouden zijn gevraagd of ze willen toetreden tot Rusland. Volgens de uiteindelijke resultaten, die woensdagochtend door Russische staatsmedia zijn gepubliceerd, hebben miljoenen mensen gestemd en steunt een grote meerderheid de toetreding. In de regio Zaporizja zou 93 procent voor toetreding tot Rusland zijn, in Cherson 87 procent, in Loehansk 98 procent en in Donetsk zelfs 99 procent. Donetsk zal naar alle waarschijnlijkheid ook een officieel toetredingsverzoek indienen.  De uitslagen worden, net als de schijnreferenda, internationaal niet erkend en onwettig verklaard. De 43-jarige Ljubomir Bojko, een inwoner van een dorp in Cherson, zei tegen persbureau Reuters dat bijna niemand heeft gestemd. Gewapende troepen zouden langs de deuren zijn gegaan om binnen vijf dagen stemmen te verzamelen, maar niemand zou hebben opengedaan. „Het is grappig: niemand heeft gestemd”, zei Bojko, „en toch zijn de resultaten binnen.” ||https://www.nrc.nl//nieuws/2022/09/28/drie-bezette-oekraiense-regios-vragen-officieel-om-toetreding-tot-rusland-a4143469
2022-09-28||De heg moet terug op het platteland||Het Nederlandse platteland moet de komende dertig jaar worden voorzien van een grote hoeveelheid relatief kleine stukjes natuur, zoals bosschages, heggen, boomgaarden, poelen, kruidenrijke stroken en natuurvriendelijke sloten. Deze ‘kleine landschapselementen’ kunnen worden aangelegd en beheerd door boeren, particuliere eigenaren en ook overheden. Het gaat om gebieden die maximaal enkele hectaren groot zijn. De kosten bedragen tot 2030 ongeveer 7,5 miljard euro en die moeten door het Rijk worden betaald. Dat is de strekking van een ‘aanvalsplan landschap’ dat woensdag is gelanceerd en aangeboden aan minister Christianne van der Wal (Natuur en Stikstof, VVD). Het plan is op verzoek van het Rijk opgesteld door een brede coalitie van ruim honderd partijen, waaronder maatschappelijke organisaties, gemeenten, waterschappen, bedrijven en ook enkele ministeries. De coalitie is verenigd in een platform, Stichting Deltaplan Biodiversiteitsherstel, die zich ten doel stelt in 2030 de aanhoudende trend van biodiversiteitsverlies in Nederland te keren. „De biodiversiteit is in de laatste vijftig jaar enorm afgenomen”, stelt het plan. „Insecten zijn met 70 procent afgenomen en vogels, zoogdieren en vissen in het landelijk gebied staan onder grote druk. Het Nederlands landschap werd vooral als gebruiksgoed gezien. Daardoor is de kwaliteit ervan enorm teruggelopen. Ongeveer 60 procent van de landschapselementen is de laatste eeuw door verstedelijking en intensivering en schaalvergroting in de landbouw verdwenen.”  Het woensdag gepresenteerde aanvalsplan bepleit een „groenblauwe dooradering” van ongeveer 10 procent van het landelijk gebied in Nederland, buiten de bebouwde kom en exclusief de bestaande natuur in het Natuur Netwerk Nederland en de Natura 2000-gebieden. Daartoe moeten de gronden van boeren, overheden en particulieren worden omgevormd tot natuurgebiedjes. Eigenaren die hun gronden beschikbaar stellen, moeten de kosten voor aanleg en beheer vergoed krijgen, stelt de coalitie, en ook moeten ze een vergoeding krijgen voor gederfde inkomsten door het veranderen van functie van de grond. De „groenblauwe dooradering” dient verschillende doelen: het landschap verfraaien, de biodiversiteit vergroten, de waterkwaliteit verbeteren, bijdragen leveren aan de klimaatdoelen en het bevorderen van „een gezonder en minder belastend voedselsysteem”. Het plan draagt bij, aldus de coalitie, aan „een duurzaam inkomen voor boeren die overstappen op natuurinclusieve vormen van landbouw”. Tenslotte zouden ook de recreatie en het vestigingsklimaat met de plannen gediend zijn. „We moeten zo snel mogelijk aan de slag”, zegt directeur Ronald Hiel van de stichting Deltaplan Biodiversiteitsherstel. Het landschapsplan is een van de plannen die moeten bijdragen aan versterking van de natuur in Nederland. ||https://www.nrc.nl//nieuws/2022/09/28/de-heg-moet-terug-op-het-platteland-a4143489
2022-09-28||Directeur tbs-kliniek stapt op na ontslag van therapeut die patiënt zou hebben misbruikt||Hendrik Jan van der Lugt, directeur van de Oostvaarderskliniek, stapt op. Dat zegt de Almeerse tbs-kliniek woensdag tegen NRC. Een dag eerder berichtte De Telegraaf dat een therapeut van de kliniek is ontslagen omdat die een vrouwelijke patiënt tot seksuele handelingen zou hebben gedwongen, maar de kliniek wil nog niet zeggen of dat ook de reden is van het vertrek van de directeur.  Volgens De Telegraaf werd de behandelaar in april op non-actief gesteld na verhalen over het vermoedelijk grensoverschrijdend gedrag. De Dienst Justitiële Inrichtingen begon een onderzoek en de man zou hebben bekend, waarna hij werd ontslagen. Het Openbaar Ministerie doet sinds mei ook onderzoek naar de zaak rondom de 60-jarige therapeut, bevestigt een justitiewoordvoerder. De verdachte is nog niet aangehouden. De Oostvaarderskliniek kampt al langer met problemen op de werkvloer. In 2019 vertelden medewerkers aan NRC dat er een angstcultuur heerste. In een anonieme brandbrief schreef een personeelslid dat collega’s werden „buitengesloten, geïntimideerd, ondermijnd, gepest, bedreigd en gediscrimineerd”. Volgens Omroep Flevoland willen Tweede Kamerleden van meerdere partijen de kliniek laten onderzoeken of zelfs sluiten.   Met medewerking van Freek Schravesande.||https://www.nrc.nl//nieuws/2022/09/28/directeur-oostvaarderskliniek-stapt-op-na-ontslag-van-therapeut-die-patient-zou-hebben-misbruikt-a4143467
2022-09-28||#205 IJzerregen en glaswind: weerbericht uit het universum||De herfst is begonnen en dat betekent hoosbuien, wind tegen en eindeloze grijze luchten. Deze najaarsstormen zijn niet prettig, maar niks vergeleken met hoe het er op andere planeten aan toegaat. Buien van gesmolten ijzer, giftige wolken of een horizontale glasregen: het zijn weerfenomenen die we op aarde gelukkig niet kennen. Hoe wordt dit buitenaardse weer onderzocht en waarom is het klimaat op een planeet hier 600 lichtjaar vandaan überhaupt relevant?  Shownotes: Lees meer over onderzoek naar buitenaardse weerfenomenen in dit artikel van Laura Bergshoef. Eerder maakte Onbehaarde Apen ook al een aflevering over de  James Webb-telescoop en exoplaneten. ||https://www.nrc.nl//nieuws/2022/09/28/205-ijzerregen-en-glaswind-weerbericht-uit-het-universum-a4143480
2022-09-28||Bank of England grijpt in om financiële stabiliteit te waarborgen, relatie met regering verder verzuurd||De Bank of England grijpt in om de „financiële stabiliteit” te waarborgen in het Verenigd Koninkrijk. De Britse centrale bank gaat „tijdelijk” staatsobligaties opkopen, om te voorkomen dat de rentes op die leningen verder omhoogschieten. Dit heeft de bank woensdag in een persbericht aangekondigd. Op de financiële markten is het onrustig sinds de nieuwe regering van premier Liz Truss vrijdag begrotingsplannen bekendmaakte. Minister van Financiën Kwasi Kwarteng kondigde voor 45 miljard pond (50 miljard euro) aan lastenverlichting aan. Eerder werd bekendgemaakt dat voor 150 miljard pond maatregelen worden genomen om de energiekosten voor huishoudens en bedrijven te beteugelen. Beleggers vrezen dat deze maatregelen onbetaalbaar zijn en de inflatie aanwakkeren. De koers van het Britse pond maakte een duikvlucht. Kort na Truss’ verkiezing door haar partij piekte de Britse munt nog op een koers van 1,17 dollar per pond. Op woensdagmiddag was dit krap 1,07 dollar per pond – een daling van bijna 10 procent in korte tijd,  wat voor de valutamarkten een grote beweging is.     Het tweede effect van de begrotingsplannen: de rente op Britse staatsobligaties schoot omhoog, van rond de 3 procent begin september voor tienjarige staatsobligaties naar boven de 4,5 procent op woensdagochtend – een niveau dicht bij dat van Italië en Griekenland, de kwetsbare landen van de eurozone.  De Bank of England gaat nu „tijdelijk” Britse staatsobligaties opkopen, aldus haar verklaring, om de rentes daarop te drukken. Zij zal dat doen „op de schaal waarop dat nodig zal zijn”, aldus de centrale bank. Na de mededeling  van de Bank of England daalde de rente op Britse  staatsleningen woensdag direct naar ruim 4,1 procent. Acute problemen voor pensioenfondsen door daling obligatiekoersen   De Bank of England sprak in de verklaring van een „materieel risico voor de financiële stabiliteit in het VK”. Oplopende rente op Brits schuldpapier   zorgde de voorbije dagen volgens Britse media voor acute problemen bij pensioenfondsen, die de waarde van hun obligatiebeleggingen zagen kelderen. Ze moesten daarom staatsobligaties  gaan verkopen – waardoor de waarde daarvan verder zou gaan kelderen.    De centrale bank stond eigenlijk juist op het punt om 80 miljard pond aan obligaties te gaan vérkopen. Want om de inflatie in het VK aan te pakken zijn juist  eigenlijk hógere rentes nodig. De inflatie in het VK (9,9 procent in augustus) is al langer een probleem dan in de eurozone, en is dieper verankerd, mede doordat de Brexit de prijzen van import heeft opgedreven. De centrale bank is door de regering in een zeer lastig parket gebracht. Truss en Kwarteng hebben de Bank of England met hun roekeloze begrotingsbeleid afgebracht van haar missie om de inflatie te beteugelen. Dit, ironisch genoeg, terwijl het pakket van Kwarteng de inflatie juist moest inperken, door de energieprijzen te reguleren. Het Britse begrotingsbeleid werkt nu tegen het Britse monetaire beleid in.    De relatie tussen Truss en de door Andrew Bailey geleide centrale bank was de afgelopen tijd al verzuurd geraakt. De Bank of England is, net als andere westerse centrale banken, onafhankelijk. Maar tijdens haar campagne  voor het premierschap kon  Truss het niet laten de Bank of England te bekritseren. Ze leek de centrale bank deels de schuld te geven van de hoge inflatie. Door de geldpers aan te houden (middels het opkopen van obligaties) zou de centrale bank het prijspeil hebben opgejaagd. Truss is nog maar amper premier – en ze dwingt de Bank of England  precies dat te doen: de geldpers aanzetten, al is het maar „tijdelijk”.  Het doet de reputatie van het VK niet veel goed. Dinsdag uitte het Internationaal Monetair Fonds forse kritiek op de Britse begrotingsplannen. Volgens het fonds zou de regering-Truss die moeten „heroverwegen”. Truss noch Kwarteng reageerde op de verklaring van het IMF, of op de noodmaatregelen van de Bank of England.  Of de besluiten van de Bank of England genoeg zullen zijn om de rust op de markten te laten wederkeren, valt nog te bezien. Weliswaar lukte het de centrale bank woensdagmiddag om de stijging van de rente op staatsobligaties een halt toe te roepen, maar het pond daalde juist, om daarna overigens  weer wat op te veren. ||https://www.nrc.nl//nieuws/2022/09/28/bank-of-england-grijpt-in-om-financiele-stabiliteit-te-waarborgen-relatie-met-regering-verder-verzuurd-a4143477
2022-09-28||Deze juffer trekt zich bij gevaar terug in een zanderige jurk||Er zijn van die mensen die je nooit herkent, zelfs al ken je ze best goed. Zij vallen niet op, maar ze vallen juist weg tegen de achtergrond van grijze huizenblokken en druilerige wegen. Zelfs in een winkelstraat vol schreeuwende kleuren zag ik een kennis pas toen ze vlak voor me ging staan en me op luide toon groette. Enigszins bedremmeld knoopte ik een praatje aan. Terwijl zij vertelde dat ze al een paar minuten naast me liep, dwaalde mijn brein af naar een insect dat ook goed is in onopvallendheid, het zanddakje, Molanna angustata.  In meren en riviertjes leven kokerjuffers. Zij bedekken hun tere lichaam met een camouflagejurk of -huisje dat ze zelf fabriceren door bouwstoffen uit hun omgeving samen te weven. Dit doen ze met spinsel uit klieren in hun kop. Sommige soorten gebruiken blaadjes waar ze tussen verblijven, andere maken kunstige kokertjes van takjes of slakkenhuizen en het zanddakje bedient zich van zand. Ze bouwt er zelfs een soort capuchon op, waaronder ze vandaan komt als ze trek heeft en de kust veilig is. Althans, haar kop en pootjes komen naar buiten, zodat ze rond kan lopen op zoek naar algen, prooidiertjes of organisch afval. De rest van het dier blijft binnen in het bouwwerk dat het met zich meedraagt en waarin het zich met haakjes aan het eind van het achterlijf heeft verankerd. Dat achterlijf doet daarnaast dienst als ademhalingsapparaat. Het bevat kieuwen die zuurstof opnemen wanneer de kokerjuffer water door haar jurk laat stromen door peristaltische bewegingen te maken.  Dit bijzondere beestje werd door ambassadeur Sheila Sitalsing enthousiast omarmd en vertegenwoordigd tijdens de verkiezing ‘Insect van het Jaar’. Dat mocht helaas niet baten, want de waterschorpioen, Nepa cinerea, lustte het zanddakje rauw. Letterlijk. Het winnende insect zou een kokerjuffer zonder verdere omhaal leegzuigen als hij de kans kreeg. Maar die kans krijgt hij niet al te gemakkelijk. Bij gevaar trekt een zanddakje zich terug in haar zanderige jurk. Op een bodem van hetzelfde materiaal werkt dit als een soort onzichtbaarheidsmantel, waardoor ze goed verstopt kan wachten op veiliger tijden.  Kokerjuffers zijn larven. Eenmaal volwassen, na de verpopping, heten ze schietmotten. En ook in dat stadium weten zanddakjes opvallend goed niet op te vallen. Deze oranjebruine beestjes met stakerige poten zijn maar moeilijk te vinden in de vegetatie. Ze vallen weg tegen de takjes en twijgjes en perfectioneren hun camouflage door de antennen recht voor zich uit te houden en de vleugels over elkaar heen gerold. Pas als schietmotten zich door ons kunstlicht laten lokken en voor onze neus landen, zien we ze misschien. Veel mensen denken dan dat ze motten zien. Maar dat zijn het niet. Schietmotten hebben geen roltong. Ze hebben bovendien haren op de vleugels, waar nachtvlinders schubben bezitten.  „Mam, mag ik poffertjes?”  Toen pas zag ik het kind dat blijkbaar tijdens het hele gesprek naast de kennis had gestaan. Ze leek op haar moeder, met een vriendelijk en bescheiden gezichtje waaraan niets uitstak of afweek. Behalve misschien opvallende symmetrie.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/28/deze-juffer-trekt-zich-bij-gevaar-terug-in-een-zanderige-jurk-a4143475
2022-09-28||VVD en CDA laten ruimte voor compromis bij nieuwe Transgenderwet||Naast de VVD is ook regeringspartij CDA kritisch op de nieuwe Transgenderwet, maar beide partijen laten nog ruimte voor een compromis dat de wet kan redden. Dat bleek woensdag bij het vervolg van het debat. Dinsdagavond werd de steun van een meerderheid plotseling onzeker omdat de VVD zeer kritisch bleek over de essentie van de wetswijziging, namelijk het schrappen van de zogenaamde ‘deskundigenverklaring’. Het wetsvoorstel regelt dat het voor transgender personen makkelijker wordt om het geslacht in hun geboorteakte aan te passen. Op dit moment moeten zij daarvoor nog een ‘deskundigenverklaring’ overleggen bij het gemeentehuis. Daarmee bevestigt een arts of psycholoog dat iemands wens om in het andere geslacht te leven „duurzaam” is en wordt voorlichting gegeven over de juridische consequenties. Betuttelend en niet nuttig, vinden veel transgender personen en de deskundigen zelf. Het kabinet wil af van de deskundigenverklaring en stelt in plaats daarvan een bedenktijd van vier tot twaalf weken in om onbezonnen wijzigingen te voorkomen. Een ambtenaar zal daarna de geslachtsverandering bevestigen. De bedenktijd moet ook ruimte geven voor de nodige voorlichting. Het CDA is net als de VVD bang dat de procedure onzorgvuldig wordt. Kamerlid Raymond Knops heeft „een sterke voorkeur dat het goede gesprek gevoerd blijft worden”. Volgens Knops is betutteling „niet aan de orde”. „Het gaat om een waarborg bij het maken van een belangrijke keuze.” Ulysse Ellian van de VVD hecht aan de voorlichtingsfunctie van de deskundigenverklaring. „Waarom is een gesprek niet meer zinnig?”, vroeg hij zich af. Voor CDA en VVD is de deskundigenverklaring in de huidige vorm niet heilig: de vraag is of kabinet en Kamer een alternatief kunnen vinden dat meer behelst dan de check door een ambtenaar, maar minder belemmerend voelt voor transgender personen dan de deskundigenverklaring. Knops maakte duidelijk dat het CDA vooral zorgen heeft over het loslaten van de leeftijdsgrens, waardoor het ook voor kinderen onder de zestien jaar mogelijk wordt om hun officiële geslacht aan te passen. Knops zei dat de genderidentiteit van jonge kinderen „vaak fluïde” is en dat kinderen om die reden „extra beschermd moeten worden”. Nu voorziet de wet in toetsing van het verzoek door een kinderrechter, maar over die oplossing is een groot deel van de Kamer kritisch „omdat daar de expertise ontbreekt”, aldus Knops. Het debat gaat binnenkort verder met de beantwoording van alle vragen door minister Franc Weerwind (Rechtsbescherming, D66).||https://www.nrc.nl//nieuws/2022/09/28/vvd-en-cda-laten-ruimte-voor-compromis-bij-nieuwe-transgenderwet-a4143472
2022-09-28||De vernieling in helpen||Het Woordenboek der Nederlandsche Taal (WNT) geeft bij het werkwoord ‘saboteren’ een voorbeeldzin over Russen. Het gaat om een fragment uit een artikel uit de Nieuwe Rotterdamsche Courant van september 1920. Die voorloper van NRC beschreef toen de ervaringen van Duitse arbeiders in een Russische machinefabriek. „Van belangstelling in het werk was geen spoor te merken. Integendeel zij, en ook een deel van de ambtenaren, trachtten het werk te saboteeren. Na een half uur gaven de Russen er den brui aan, draaiden een half, soms ook wel een heel uur lang sigaretten, rookten, kletsten en begonnen dan weer heel langzaam te werken.” Het woord saboteren betekende toen niet simpelweg ‘iets met opzet laten mislukken’. Het WNT geeft als definitie: „Beschadigen of vernielen, met het oog op daardoor te behalen voordeelen in een strijd tusschen arbeiders en ondernemers.” Saboteren was dus een woord uit de klassenstrijd. Arbeiders saboteerden de boel om meer loon of rechten af te dwingen bij werkgevers. In dit geval saboteerden die Russische fabrieksarbeiders het werk omdat zij ertoe waren gedwongen – de meesten van hen waren boeren.  Over het ontstaan van de woorden saboteren en sabotage doen interessante verhalen de ronde. Zeker is dat ze uiteindelijk teruggaan op het Franse woord sabot, dat ‘klomp’ betekent. Eén verklaring luidt dat Waalse textielarbeiders in 1886 het werk stillegden door hun klompen tussen de tandwielen van weefmachines te steken. Een andere verklaring rept van Franse stakers die het treinverkeer lamlegden door zogenoemde remschoenen onder treinwielen te plaatsen. Deze ijzeren blokken heten in het Frans sabots d’enrayage, kortweg sabots. Arbeiders saboteerden de boel om meer loon of rechten af te dwingen bij werkgevers Zeker is dat de Franse leenwoorden saboteren en sabotage aan het begin van de 20ste eeuw snel opgang maakten in het Nederlands. In 1907 meldde een dagblad, onder de kop Saboter: „In den laatsten tijd is herhaaldelijk, in verband met de arbeidersbeweging in Frankrijk, het woord ‘Sabotage’ van daar tot ons overgekomen.” De krant liet er geen misverstand over bestaan: de saboterende werkman is verachtelijk. Grappig genoeg somt de krant vervolgens diverse sabotagevormen op. Harde plakken chocolade pappig maken; petroleum in stroop gieten; spugen in het deeg, enzovoorts.  Al snel lezen we ook over andere vormen van sabotage, door andere groepen. In 1907 schreef een Haagse krant, in een stuk over de staatsbegroting: „De landbouw ‘saboteert’, om een modernen term te bezigen.” Tijdens de Eerste Wereldoorlog, in 1916, had een dagblad het over „sluipmoorden plegen op generaals en ministers, scheepvaart onmogelijk maken, kabels doorsnijden en alle oorlogsvoerenden saboteeren”. En ja, ook het saboteren van pijpleidingen kent precedenten. Zo werd in 1936 in Irak een olieleiding doorgesneden. De lekkende olie werd vervolgens in brand gestoken. Men gelooft, meldde een krant, dat de sabotage het werk is van Palestijnse Arabieren. Die toen overigens voor hun vrijheid streden, tegen de Britse kolonisators. ||https://www.nrc.nl//nieuws/2022/09/28/de-vernieling-in-helpen-a4143471
2022-09-28||Europese Commissie stelt nieuw sanctiepakket voor, onder meer importverboden||Met een reeks nieuwe sancties wil de Europese Commissie de Russische economie verder raken. Voorzitter van de Europese Commissie Ursula von der Leyen presenteerde woensdag het achtste sanctiepakket sinds het begin van de Russische bezetting van Oekraïne, met onder andere nieuwe importverboden en een uitbreiding van de lijst met Russische persona non grata. De nieuwe sancties zijn een reactie op de schijnreferenda die Rusland vorige week in bezette Oekraïense gebieden organiseerde, de gedeeltelijke mobilisatie die het afkondigde en zijn nucleaire dreigementen. „Rusland heeft de invasie van Oekraïne naar een nieuw niveau getild”, aldus Von der Leyen, en zal „daarvoor de prijs betalen”. De Europese Commissie stelt onder meer voor de lijst met importverboden op Russische producten verder aan te vullen. Ook wil ze de bestaande verboden op de export aan Rusland uitbreiden, vooral voor belangrijke legertechnologie zoals luchtvaartonderdelen, elektronische apparatuur en chemische substanties. Nieuw is tevens een voorstel om Europeanen die verbonden zijn aan Russische staatsbedrijven sancties op te leggen. Op de sanctielijst komen als het aan Brussel ligt onder anderen ook de Russen die bij de organisatie van de referenda betrokken waren. Met het nieuwe sanctiepakket wil de Europese Commissie ook het prijsplafond op Russische olie waarover de G7-landen eerder al een principeakkoord bereikten, verder uitwerken. Tenslotte wil de Commissie losse eindjes van de vorige sancties aanpakken zodat het moeilijker wordt die te omzeilen. Voordat de sancties van kracht worden, moeten EU-lidstaten nog wel unaniem akkoord gaan. De afgelopen dagen heeft Brussel weliswaar het draagvlak voor de maatregelen gepeild, maar toch blijft zo’n akkoord in de praktijk altijd onzeker. Vooral over de steun van Hongarije zijn groeiende zorgen. In mei lag Boedapest al weken dwars bij onderhandelingen over het vorige sanctiepakket en de afgelopen weken liet de Hongaarse premier Viktor Orbán meermaals weten dat er wat hem betreft eerder minder dan meer sancties zouden moeten komen.||https://www.nrc.nl//nieuws/2022/09/28/europese-commissie-stelt-nieuw-sanctiepakket-voor-onder-meer-importverboden-a4143470
2022-09-28||Opinie | Laat ook de huisarts de abortuspil voorschrijven||De Eerste Kamer beslist binnenkort of huisartsen de abortuspil mogen gaan voorschrijven. De Tweede Kamer stemde hier in maart al mee in. De beslissing van de Eerste Kamer is van groot belang omdat het vrouwen een veilige en toegankelijke extra keuze biedt om een ongewenste zwangerschap af te breken.  Mirella Buurman is huisarts.  Peter Leusink is  huisarts en seksuoloog NVVS.  Hoewel in landen als Frankrijk, Ierland, Canada of Zweden het heel normaal is dat vrouwen de abortuspil bij hun huisarts kunnen krijgen, is er in Nederland nog geen definitief wettelijk kader voor, ondanks de wens onder een grote groep mensen. In 2018 was 63 procent  van de vrouwen voor het verstrekken van de abortuspil via de huisarts, in 2022 is dat 76 procent,  volgens een representatief Opiniepanel van Een Vandaag. In onze huisartspraktijken schrijven wij weliswaar de abortuspil nu al jaren voor (onder de beperkende voorwaarden van de overtijdbehandeling), maar de Eerste Kamer zou er goed aan doen de Wet afbreking zwangerschap zodanig aan te passen dat de huisartsen de wettelijke toestemming krijgen de abortuspil voor te schrijven voor de periode waarin dit geïndiceerd is. We weten uit de praktijk dat vrouwen zelf graag willen dat hun huisarts de abortuspil voorschrijft. Ze hebben daar diverse, zwaarwegende, redenen voor. Zo willen ze bijvoorbeeld dat hun abortus geheim blijft en zijn ze bang dat het uitkomt als ze verwezen worden naar een kliniek. Er zijn vrouwen die niet naar een abortuskliniek durven omdat hun partner of familie het verbiedt of omdat er een verschrikkelijke straf volgt als iemand ontdekt dat ze zwanger zijn. In de wachtkamer van de huisarts weet niemand waarvoor je komt, terwijl dat in de wachtkamer bij de abortuskliniek glashelder is.  Een andere reden die vrouwen vaak geven is dat ze zich bij ons, hun eigen huisarts, vertrouwder voelen dan bij een arts die ze maar eenmalig zien. Ongeveer 60 procent van de vrouwen die ongewenst zwanger zijn heeft een gesprek met de huisarts voor en na de behandeling.  Het is dan voor deze vrouwen fijn dat de continuïteit gewaarborgd blijft en de huisarts ook de voorschrijver is.  Tot slot is de huisarts voor vrouwen toegankelijker dan een abortuskliniek: minder wachttijd, minder reistijd. Voor al deze vrouwen is het een uitkomst als de huisarts de abortuspil mag voorschrijven. Dit is in overeenstemming met de roep van de Wereldgezondheidsorganisatie om de ‘eerstelijn’ te betrekken in de abortuszorg, juist vanwege de kernwaarden van de huisartsgeneeskunde: laagdrempelige, generalistische, persoonlijke en continue zorg.  Tegenstanders van de wetswijziging voeren enkele bezwaren aan die vanwege de onbekende gevolgen van de nieuwe maatregel logisch lijken, maar niet juist zijn.  Ten eerste zou de werkdruk van de huisarts, die nu inderdaad hoog is, door de abortuspil nog verder toenemen. Die zorg is onterecht, omdat wettelijk wordt vastgelegd dat het voorschrijven van de abortuspil ‘aanvullende zorg’ is, geen basiszorg. De huisarts mág deze zorg leveren maar is dat niet verplicht. Het is dus aan de huisarts zelf of zij dit gaat doen of niet, net zoals bijvoorbeeld het geven van gewrichtsinjecties, plaatsen van een spiraal of het maken van hartfilmpjes. Daarbij gaat het per huisarts hooguit om een tot twee  verzoeken om abortus per jaar. Het wettelijk mogen voorschrijven van de abortuspil geeft de huisartsen die dit wensen (geschat 30-50 procent) juist meer verdieping in hun werk. Een tweede bezwaar tegen de wetswijziging zou de overbodigheid zijn: met abortusklinieken en ziekenhuizen zou de toegang tot abortus al goed geregeld zijn. De huisarts is echter voor de vrouw goedkoper en beter toegankelijk. Er zijn maar vijftien abortusklinieken in heel Nederland en geen op de Waddeneilanden, in Friesland en in Drenthe. Sommige vrouwen moeten dus ver reizen om aan de abortuspil te komen. Daarnaast gaat de abortuspil via een gynaecoloog ten koste van het eigen risico. Tenslotte zorgt een verwijzing altijd voor vertraging. Het is beter voor de vrouw als de ongewenste zwangerschap zo vroeg mogelijk wordt afgebroken. De buikpijn en het bloedverlies zijn dan milder dan als de zwangerschap verder is gevorderd. Het laatste bezwaar is dat het niet veilig zou zijn als de huisarts de abortuspil voorschrijft. Diverse onderzoeken in het buitenland, samengevat door het Nederlands Huisartsen Genootschap, laten zien dat de huisarts de abortuspil goed en veilig kan toepassen. Het leidt niet tot meer complicaties of doorgaande zwangerschappen. De werkzaamheid en veiligheid van de abortuspil is niet afhankelijk van de voorschrijver. Wij kunnen als huisartsen niet langer wachten. Wij willen vrouwen onder een goede wettelijke regeling kunnen helpen met de abortuspil. De wetswijziging geeft zowel vrouwen als huisartsen keuzevrijheid en de abortuszorg wordt beter bereikbaar. ||https://www.nrc.nl//nieuws/2022/09/28/laat-ook-de-huisarts-de-abortuspil-voorschrijven-a4143468
2022-09-28||Vlaamse rockcomedian Alex Agnew provoceert, schampert en strijdt tegen betutteling||Bombastische muziek, een felle lichtshow en rookmachines. Het zijn de vaste ingrediënten van de opening van een show van Alex Agnew (49). Na ongeveer een minuut verschijnt de komiek dan als een soort superheld, een vuist in de lucht. In The legend ends (2013) vertelde Agnew dat het succes hem niet had veranderd, hoewel zijn vrouw wel pas bij hem in bed mocht stappen nadat ze zich had gewassen „in de tranen van minder succesvolle komieken”.  Ironie, maar Agnew heeft recht van spreken: geen andere comedian verkocht vaker dan hij het Antwerpse Sportpaleis uit – met een capaciteit van 23.000 stoelen de grootste concertzaal van het land. In Vlaanderen is Agnew een grote bekendheid, maar anders dan bij Vlaamse collega’s als Wim Helsen en Philippe Geubels stopt zijn roem bij de Nederlandse grens. Hier kennen we hem nauwelijks, hoewel zijn carrière hier wel begon: in 2003 won Agnew als eerste Belg zowel de jury- als publieksprijs op het Leids Cabaret Festival. In België werden de zalen die hij bespeelde vanaf dat moment steeds groter, in Nederland treedt Agnew sinds zijn vierde show juist steeds minder op.  Agnews manager Manu van Heuckelom: „We hadden moeite met het vinden van een goed impresariaat in Nederland en bovendien waren er grote successen en uitgebreide tours in België.” Inmiddels liggen er plannen om weer meer werk te maken van een Nederlands avontuur. Daar zou ruimte voor kunnen zijn in de markt: Agnew presenteert zich als ‘rockcomedian’ en dat fenomeen kennen we in Nederland nog niet.    Agnew – zoon van een Britse vader en een Vlaamse moeder – is van origine ook echt rocker. Van 2005 tot 2018 zong hij in de populaire Belgische metalband Diablo Blvd en stond hij op menig groot festival. Ook zijn uiterlijk voldoet aan de daardoor opgeroepen verwachting: indrukwekkende borstkas, getatoeëerde armen, zwarte kleren, stoere blik. Onderdeel van zijn macho-imago is zijn onbescheidenheid, weerspiegeld in de titels van zijn comedyshows. Een greep: Larger than life (2011), The legend ends (2013), Unfinished business (2016). Alle shows zijn overigens in het Nederlands. Zijn macho-verschijning en stoere imago zet hij effectief in op het podium. In de shows is hij het schoolvoorbeeld van een rocker met iets te veel zelfvertrouwen. Van zo’n karikaturaal personage kun je het hebben als hij dingen zegt als: „De holocaust was een groter feest dan we eerst hadden vermoed” (Unfinished Business, 2016). Want ja, als popster mag je een beetje gek doen. Om misverstanden te voorkomen benadrukt Agnew geregeld dat hij niet zichzelf speelt. „Op het podium ben ik een uitvergrote en verwrongen versie van mezelf”, zei hij vorige week tijdens de première van Wake me up when it's over, zijn negende solo. De ruige Agnew van het podium heeft een sterke voorkeur voor provocerende uitspraken. Hitler-imitaties behoren tot zijn standaardrepertoire – net als het beledigen van zijn publiek. Zoals in More human than human (2009), waar hij zegt: „Alles wat er mis is op deze planeet is allemaal de schuld van de moslims.” Maar even later beschimpt hij dan de mensen die hier enthousiast bij applaudisseerden. Dat is precies wat Agnews werk karakteriseert: in al zijn shows trekt hij ten strijde tegen groepen of mensen die anderen betuttelen of begrenzen. Dit resulteert volgens Agnew in onvrijheid en hypocrisie, en aan beide heeft hij een hekel. Agnew is er niet zozeer op te betrappen links of rechts te zijn, hij houdt vooral niet van fanatiekelingen, vanuit politieke noch  religieuze overtuiging. Over  de term ‘beschaafd-rechts’, zoals sommigen de politieke partij Vlaams-Belang noemen, grapte hij in zijn eerste voorstelling (KA-BOOM, 2005). „Wat is dat? Iemand vergassen, maar er wel een leuk verhaaltje bij voorlezen?” Agnews kruistocht tegen bevoogdende religie en extreem-rechtse en -linkse politiek past bij het imago van de rocker als vrije jongen. Wat daar evenzeer bij past is een bepaalde nonchalance en zeker ook het jezelf niet al te serieus nemen. Zo eindigt hij in Unfinishied business (2016) met een serieuze noot over de staat van de mensheid, maar komt hij na het slotapplaus weer terug. Geestig is het als hij het publiek weer terug op de plaats dirigeert: „Jullie dachten toch niet dat ik ging eindigen met die pretentieuze bullshit? Dat deed ik alleen maar om vijf sterren te krijgen in De Morgen en in De Standaard.” Vervolgens belooft hij er twee sterren af te spelen en eindigt hij met een onnozel nummer: het voorlezen van een expliciete passage uit 50 shades of grey terwijl hij spreekt met de stem van clown Bassie. Dat soort ironie is Agnew ten voeten uit. ‘Avocadovretende losers’ In recent werk richt Agnew zijn pijlen graag op de woke-beweging. In een interview met Het Laatste Nieuws sprak hij zich vorig jaar al uit tegen ‘woke-comedy’. Comedians die statements verkondigen waarvoor het publiek betaald heeft om ze te horen, noemde hij ‘anti-comedy’. Het nieuwe Wake me up when it’s over lijkt zijn antwoord hierop te zijn: de woke-gemeenschap, met zijn „avocadovretende losers” wordt weggezet als een groot gevaar. Opmerkelijk is dat Agnew daarmee precies de publieksreactie oogst die hij zo verafschuwt bij ‘woke-comedy’: er volgde vorige week in Antwerpen nog net geen staande ovatie toen hij foeterde over het in zijn ogen doorgeslagen gender-denken. Is zo’n opmerking dan nog ironisch bedoeld?  Dat is de vraag. De dubbelzinnigheid ligt in elk geval minder aan de oppervlakte dan in zijn eerdere werk. Misschien meent Agnew nu wat hij zegt. Of hij laat zijn publiek weer in de val lopen en hanteert ironie van een uiterst subtiele soort. Het publiek leek vorige week bij de première in ieder geval niets door te hebben: opzichtig en met voelbare woede werd er geklapt na elke sneer. Misschien is daar in Nederland ook publiek voor. Niet dat we nog geen boze comedians hebben, maar een ruige rocker op het podium is zeker wat anders. Alex Agnew (Antwerpen, 1972) begon op zijn 29e met comedy. Hij speelt ook in metalband Diablo Blvd. 2003 Jury- en publieksprijs Leids Cabaret Festival. 2018 podcast ‘Welcome to the AA’. Voorstellingen: -KA-BOOM (2005) -Morimos Solamente (2007) -More human than human (2009) -Larger than life (2011) -Interesting times (2011) -Unfinished business (2016) -Be careful what you wish for (2019) -An evening with Alex Agnew (2021) -Wake me up when it’s over (2022) 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/vlaamse-rockcomedian-alex-agnew-provoceert-schampert-en-strijdt-tegen-betutteling-a4143466
2022-09-28||Oeganda knevelt sociale media. ‘We lijden vandaag, maar zullen morgen vrijheid kennen’||De Oegandese mensenrechtenactivist Buwembo Habib stuurt via WhatsApp een spotprent van een huilende man met vastgebonden handen. Op zijn voorhoofd staat „Oeganda”. Een andere man naait de lippen van de man dicht en zegt: „Dit is voor je eigen bestwil.” De huilende man heeft ook nog eens een slot door zijn lippen. Op het slot staat onder andere computer misuse act, de computermisbruikwet. Het amendement dat deze maand door het Oegandese parlement werd aangenomen  gaat nog verder dan de al bestaande strenge „computerwet” in het Oost-Afrikaanse land (43 miljoen inwoners) en verbiedt nu ook „het verzenden of delen van valse, kwaadaardige en ongevraagde informatie”. Activisten maken zich zorgen over deze vage formulering, waarmee de regering zichzelf het recht geeft om critici zonder pardon op te pakken. De wetgeving past in een trend: de Oegandese regering probeert online mediaplatformen steeds meer aan banden te leggen. De toegang tot Facebook is al sinds de verkiezingen van januari vorig jaar geblokkeerd. Voor de Oegandese oppositie is Facebook een belangrijk medium, legt Habib uit, aangezien de traditionele media worden gecensureerd. Oppositieleiders zoals Bobi Wine gebruiken het platform om burgers te mobiliseren tegen het regime. „Met VPN-verbindingen bleven  activisten actievoeren via Facebook”, zegt hij, „maar toen het regime daar achterkwam, voerden ze strengere internetwetten in.” In 2011 werd de eerste versie van de wet aangenomen voor „veiligheid en beveiliging in de steeds meer gedigitaliseerde omgeving, onder meer door het voorkomen van […] misbruik van informatiesystemen en het beveiligen van elektronische transacties”. In de loop der jaren is de wet echter misbruikt om digitale rechten te onderdrukken. Zo is de antropoloog en activist Dr. Stella Nyanzi in 2019 veroordeeld voor ‘cyberintimidatie’ vanwege het beledigen van de president op sociale media. Oeganda staat voor buitenstaanders bekend als een flawed democracy, een democratie met gebreken, maar waar relatief vrij te leven valt. Dat klopt niet, meent Oeganda-expert Erik van der Zanden, die onderzoek doet naar geweldloos Afrikaans activisme. Onderdrukking is dagelijkse praktijk voor Oegandezen. Dat merkt ook Habib. Critici van de overheid krijgen geen toegang tot tv- en radio-stations, zeker niet rondom verkiezingen. „En als we al toegang krijgen, wordt ons verteld waarover we moeten praten”, vertelt hij telefonisch. „Je had alleen vrijheid van meningsuiting op sociale media.”  Oeganda wordt in het  Freedom House rapport dat gaat over vrijheden en politieke rechten  gecategoriseerd als „niet vrij”. Het land wordt sinds 1986 geregeerd door dezelfde partij, de Nationale Verzetsbeweging (NRM), en heeft al die tijd dezelfde president. NRM blijft aan de macht door corruptie, intimidatie van burgers en vervolgingen van oppositieleiders, aldus het rapport, het maatschappelijke middenveld en de onafhankelijke media lijden ook onder intimidatie en staatsgeweld. Niet alleen Oeganda kent online restricties, in de afgelopen vier jaar heeft de helft van de Afrikaanse landen te maken gehad met internetblokkades, blijkt uit data van de journalistieke website Quartz.   Internetblokkades hebben een schadelijk effect op de economie in Afrikaanse landen. Bedrijven die online opereren via e-commerce hebben duizenden uren verloren, wat leidt tot het verlies van miljarden euro’s. Alleen al in 2019 kostte het afsluiten van internet en sociale media het continent naar schatting meer dan 2 miljard euro. In alle gevallen vonden de afsluitingen plaats tijdens conflicten of verkiezingen. De internetblokkade in de Ethiopische regio Tigray, waar al twee jaar een gewelddadige oorlog woedt, maakt het journalisten bijna onmogelijk om verslag te doen van de situatie. En zo voegen zich elk jaar nieuwe landen toe aan de blackout-lijst. Burkina Faso, Zambia en Niger zetten hun schermen afgelopen jaar voor het eerst op zwart. De Keniaanse Jaimee Kokonya werkt voor de internationale organisatie voor internettoegankelijkheid Open Access. „We hebben verhalen verzameld uit Tigray, Zambia en Oeganda”, vertelt zij. „Internetbeperkingen verstoren hele families, ook de familieleden die niet in het geïsoleerde gebied wonen hebben hier last van. Zij leven in angst en weten niet hoe het met hun naasten gaat. Dit geeft je mentale gezondheid een knauw.” Deze tactiek wordt niet alleen in Afrika gebruikt, maar is onderdeel van een wereldwijde trend naar autoritarisme, ziet Kokonya. „Regeringen normaliseren internetcensuur steeds meer”, vertelt ze. „De blackouts worden doorgevoerd met smoezen als het tegengaan van examenfraude, maar doen meer kwaad dan goed. En al geloof je de smoes, uit onderzoek blijkt dat het helemaal geen effectieve maatregel is tegen spieken.” Open Access kijkt ook naar signalen voorafgaand aan een totale internetblokkade. Zo voerde de Oegandese president Yoweri Museveni in 2018 een belasting in voor het gebruik van sociale media. Vorig jaar werd die na veel kritiek weer ingetrokken. Activisten vinden ondanks internetrestricties nog steeds manieren om zich uit te spreken, zegt Kokonya. De mensenrechtenschendingen zijn echter nu veel minder zichtbaar. Ze vindt het dan ook bemoedigend dat ze collectieve inspanningen ziet om terug te vechten. Zo oordeelde de rechtbank van de Economische Gemeenschap van West-Afrikaanse Staten (ECOWAS) dat het zeven maande durende Twitterverbod in Nigeria onwettig was en de vrijheid van meningsuiting van Nigerianen schond. Het Hof eist dat de regering stappen onderneemt om ervoor te zorgen dat er in de toekomst geen internetcensuur meer plaatsvindt. „Daar zijn we blij mee, want het creëert jurisprudentie voor de rest van de regio”, vertelt Kokonya. Activist Buwembo Habib moet lachen om de vraag hoe vaak hij is gearresteerd. „Ik ben de tel kwijt”, zegt hij na een stilte. „Ik gok zo’n vijftig keer.” Het is gevaarlijk, vertelt hij. Demonstranten worden na een protest opgezocht en ontvoerd. Toch blijft hij strijdbaar. „In 2014 heb ik besloten niet stil te zijn over het onderdrukkende regime waaronder we gebukt gaan”, zegt Habib. „Mijn familie heeft me al die tijd gesteund. We lijden vandaag, maar zullen morgen vrijheid kennen.” 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/28/we-lijden-vandaag-maar-zullen-morgen-vrijheid-kennen-a4143465
2022-09-28||Breda Photo biedt pregnante beelden van verlies en hoop||Newsha Tavakolian kon  niet weten, toen ze begin september haar werk installeerde in de Grote Kerk in Breda, dat  media over de hele wereld momenteel berichten over de  gewelddadige dood van de 22-jarige Iraanse Mahsa Amini, die twee weken geleden door de zedenpolitie in haar land werd opgepakt omdat er te veel haar onder haar hoofddoek zou zijn uitgekomen. Het project Listen (2010-2011) van de Iraanse fotojournalist Newsha Tavakolian (41)  is  ineens weer  actueel. Tavakolian is curator van en deelnemer aan de groepstentoonstelling Space to breathe tijdens het fotofestival BredaPhoto.   In Listen, een van haar vier  projecten in deze tentoonstelling, neemt ze de restricties onder de loep die Iraanse zangeressen ondervinden; ze mogen niet solo optreden en geen  albums produceren. Ze maakte hoesjes voor fictieve cd-albums van de zangeressen, en een video waarin ze gepassioneerd een lied zingen. Er is geen geluid: of ze de sterren van de hemel zingen, we weten het niet. Ze zijn tot zwijgen gebracht.   Tavakolian, die deels in Iran en deels in Leiden woont,  is een van Irans bekendste fotojournalisten. In 2015 ontving ze de Nederlandse Prins Claus Prijs, in 2017 werd ze lid van het  prestigieuze fotoagentschap Magnum. Op een grote zwart-witfoto vooraan in de Grote Kerk zien we haar als een jonge vrouw met een hoofddoek om en een camera in haar handen; ze doet verslag van de studentenprotesten in Iran in 1999. Het is het begin van haar internationale carrière, waarin ze als fotojournalist vooral  in het Midden-Oosten opereert, en de laatste tien jaar steeds vaker werk maakt dat een mix is van sociale documentaire fotografie, storytelling en kunst. Voor de groepstentoonstelling Space to breathe nodigde Tavakolian zestien fotografen uit. Bij allemaal gaat het  om persoonlijke verhalen met universele thema’s, waar mensen zich in zouden kunnen herkennen.  Van haar Britse Magnum-collega Tim Hetherington (1970-2011), toont ze grote doeken met slapende soldaten, bijna kinderlijk in hun kwetsbaarheid. De doeken zijn zo gevouwen over de kerktrappen dat het lijkt alsof de militairen daar echt liggen.  De Mexicaan Yael Martínez (1984) fotografeerde landgenoten die dierbaren verloren door drugs- en bendegeweld. In de portretten zijn gaatjes met een priem aangebracht (het geweld dat overal doorheen dringt), maar waar ook fel licht doorheen schijnt – waarmee Martínez de hoop en de veerkracht van deze mensen weergeeft.  ‘Doc Kelso sleeping’ uit de serie Sleeping Soldiers, 2008.   Foto Tim Hetherington / Imperial War Museum. Daarnaast is er werk van drie vrouwelijke fotografen die worstelen met (het verlies van) hun vader. Tavakolian verloor zelf drie jaar geleden plotseling haar vader.  We zien Ojalá nos encontremos en el mar (Ik hoop dat we elkaar bij de zee ontmoeten) van de Puertoricaanse Gabriella N. Báez (1997), wier vader na de verwoestende orkaan Maria in 2017 zijn restaurant verloor, depressief raakte en een einde aan zijn leven maakte. Aan de hand van familiefoto’s, archiefmateriaal en handgeschreven tekst onderzoekt Báez haar verdriet. De foto van een meisje op schoot bij haar vader, hun handen en gezichten verbonden door rode geborduurde draden, ontroert, hoe dik de symboliek er ook bovenop ligt.  Ojalá nos encontremos en el mar (Ik hoop dat we elkaar bij de zee ontmoeten) Foto Gabriella N. Báez 
 De Indiase Aishwarya Arumbakkam (1988) zat in 2020, toen de internationale grenzen plotseling werden gesloten vanwege de coronapandemie, vast in Austin, waar ze studeerde. Het gevoel  plots afgesneden te zijn van haar ouders gaf ze vorm in haar werk.   Ranita Roy (India, 1994) maakte een openhartige video over de groeiende werkloosheid in haar land en specifiek over haar vader, die na een beroerte verlamd raakte.  Space to breathe is hiermee een goed voorbeeld van waar BredaPhoto al jaren voor staat: een internationaal festival van niveau, met vooral geëngageerde fotografie. Als bezoeker word je bijgepraat over de toestand in de wereld in een mix van documentaire en kunst, van journalistiek en persoonlijk werk. Het koppelen van een thema aan zo’n festival – dit jaar  Theatre of Dreams – voelt altijd wat arbitrair; daarvoor zijn de projecten te divers. Maar met een beetje goede wil kan je ook een serie als Listen, van Newsha Tavakolian,  wel onder dat thema scharen: de droom dat Iraanse vrouwen ooit meer vrijheid zullen krijgen en hun stem kunnen laten horen. Fotofestival BredaPhoto Festival: Theatre of Dreams. T/m 23/10, verschillende locaties in Breda. Info: Bredafoto.nl 

●●●●●
 1. Irina Rozovsky (Rusland, 1981), In Plain Air. Lyrische, dromerige foto’s van (bezoekers van) het Prospect Park in Brooklyn – een groepje vrienden dat zit te picknicken, een kind in de sneeuw. Locatie: Chassé Park.  
Foto Irina Rozovsky
 Foto Irina Rozovsky 2. Kevin Osepa (Curaçao, 1994), Klof, Bario di Spiritu. Klof is de naam van een weg op Curaçao die omgeven is door mysterie; verhalen over geesten, vreemde ongelukken. Osepa vertelt met fotografie, video, beelden, installaties en soundscapes verhalen over het heden en verleden van Curaçao. Locatie: Stokvishallen. 
Foto Kevin Osepa

 Foto Kevin Osepa
 3. Maen Hammad (Jeruzalem, 1992), Landing. Palestijnse jongeren die het skaten en de skatecultuur gebruiken als een vorm van protest tegen Israël. Hammad maakte zelf portretten en gaf ook de jongeren een camera mee. Locatie: Backer en Rueb Park. 
 Foto Maen Hammad

  Foto Maen Hammad
 4. Joel Sternfeld (VS, 1944), Sweet Earth: Experimental Utopia’s in America. Hoe kunnen we samenleven in harmonie met de natuur en elkaar? Sternfeld bezocht zestig utopia’s, een aantal is in Breda te zien. Locatie: Brack.  
Foto Joel Sternfeld
 Foto Joel Sternfeld 5. Hans van der Meer (Nederland, 1955), Time to Change – The Changing World of the Dutch Cow. Als je de droogkomische blik van Van der Meer loslaat op onze Hollandse koeien, dan lijkt de sfeer van boerenprotest en stikstofprobleem ineens ver weg. Locatie: Stadsgalerij Breda. 
Foto Hans van der Meer 

 Foto Hans van der Meer 
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/breda-photo-biedt-pregnante-beelden-van-verlies-en-hoop-a4143464
2022-09-28||De uitbundige droomwereld (met een vleugje erotiek) van modefotograaf Tim Walker|| Cloud 9, met model Radhika Nair. Fashion: Halpern, Dolce & Gabbana. Gefotografeerd in Pershore, Worcestershire, 2018.  Foto Tim Walker Studio
 Soldiers of Tomorrow, met model Sethu Ncise. Fashion, styling: Jack Appleyard, Breiwerk: Josephine Cowell. Gefotografeerd in London, 2018. Foto Tim Walker Studio Lil’ Dragon, met model Ling Ling. Fashion: Gucci. Gefotografeerd in London, 2018. Foto Tim Walker Studio Illuminations, met modellen Sethu Ncise, Jermaine Downer, Will Sutton, Zuzanna Bartoszek, Sara Grace Wallerstedt en Ana Viktoria. Fashion: Moncler 1 Pierpaolo Piccioli in 2018. Foto Tim Walker Studio Why not be oneself?, met Tilda Swinton als model. Fashion: Gucci, Marc Jacobs, Vela, UNOde50, A. Brandt + Son, Lisa Eisner Jewelry. Gefotografeerd in Renishaw Hall, Derbyshire in 2018. Foto Tim Walker Studio Pen & Ink, met model Nyadak „Duckie” Thot. Fashion: Saint Laurent. Gefotografeerd in London, 2017. Foto Tim Walker Studio   Box of Delights, met modellen James Spencer en Harry Kalfayan as faun in een 17e-eeuwse kistentuin. Fashion: Walter Van Beirendonck, Costume: Shona Heath. Gefotografeerd in London, 2018. Foto Tim Walker Studio Soldiers of Tomorrow, met model Harry Kalfayan. Fashion, styling: Jack Appleyard, Breiwerk: Josephine Cowell. Gefotografeerd in London, 2018. Foto Tim Walker Studio Transformers, met model Harry Freegard in London, 2018. Foto Tim Walker Studio Handle with Care, met modellen Karen Elson, Sgàire Wood en James Crewe. Fashion: The Row, Saint Laurent door Anthony Vaccarello, Daniela Geraci, Sarah Bruylant en Molly Goddard. Gefotografeerd in London, 2018. Foto Tim Walker Studio 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/28/de-uitbundige-droomwereld-met-een-vleugje-erotiek-van-modefotograaf-tim-walker-a4141582
2022-09-28||Aantal coronapatiënten in ziekenhuizen neemt weer toe||Er zijn woensdag 124 nieuwe coronapatiënten opgenomen in de Nederlandse ziekenhuizen, 7 meer dan dinsdag. In totaal liggen nu 658 coronapatiënten in het ziekenhuis, van wie 31 patiënten op de IC-afdelingen. Dat blijkt uit woensdag gepubliceerde cijfers van het Landelijke Coördinatiecentrum Patiënten Spreiding.  Volgens Jaap van Dissel, directeur van het Rijksinstituut voor Volksgezondheid en Milieu (RIVM) is het voorlopig niet nodig nieuwe maatregelen te nemen om de verspreiding van het coronavirus in te dammen. De basismaatregelen, zoals handen wassen en thuisblijven bij een positieve test, zijn volgens hem voldoende. Dat zei van Dissel woensdagochtend in de Tweede Kamer.  Naast ziekenhuisopnames nemen ook de positieve tests de laatste tijd toe. Dat komt volgens het RIVM omdat in het najaar vaker sprake is van luchtweginfecties, zoals het coronavirus. Dinsdag sprak het instituut over een „mogelijk het begin van de verwachte Covid-najaarsgolf”. Afgelopen week werden ruim 12.000 nieuwe coronagevallen geregistreerd. Mogelijk ligt het daadwerkelijke aantal hoger omdat niet iedereen zich bij klachten laat testen.||https://www.nrc.nl//nieuws/2022/09/28/aantal-coronapatienten-in-ziekenhuizen-neemt-weer-toe-a4143461
2022-09-28||Stripmaker Kate Beaton over het loeren, lonken en de lompe praat van mannen||Om het persoonlijke verhaal achter Ducks uit te leggen vertelt de Canadese stripmaker Kate Beaton (1983) op de eerste pagina’s van haar graphic novel dat ze op Cape Breton is geboren, een eilandje in de oostelijke provincie Nova Scotia waar nauwelijks economische bedrijvigheid is. Beaton laat weten dat er bij iedere familie op het eiland een lege stoel aan de eettafel staat: die is van een familielid dat elders in Canada geld verdient. En elders, dat is doorgaans in de centraal gelegen provincie Alberta, dat bekendstaat om zijn teerzanden: enorme afzettingen waar olie gewonnen wordt. Beaton is 21 jaar als het verhaal begint. Ze is net klaar met haar studie en zit met een flinke studieschuld. Ze rekent uit: twee jaar bikkelen in de teerzanden van Alberta, waar de verdiensten zeer goed zijn, en ze is schuldenvrij. Geen vrolijk vooruitzicht, maar ze is niet de eerste – het is vaak de enige serieuze optie voor veel jonge mensen. Of beter gezegd: mannen. De teerzanden zijn masculiene bolwerken waar de man-vrouwverhouding 50-1 is. Het weerhoudt Kate niet. Ze is monter, resoluut; het zal vast meevallen. Pagina uit ‘Ducks’ van Kate Beaton.
 Maar het valt niet mee, en zelfs dat is een understatement. Ze komt terecht in een geïsoleerde, afgestompte  mannenmaatschappij, waar vrouwen schattige popjes zijn, naar wie je mag loeren en over wie je gerust praat waar ze bij is. Hoe ze eruitziet, wie haar het eerste in bed krijgt en of ze er wel pap van lust. Kate ondergaat het, ze kan niet anders, al probeert ze in een pijnlijke scène een voorman van de onheuse bejegeningen op de hoogte te stellen. Zijn verweer: wat wil je dat ik doe? Ze allemaal ontslaan of zo? Waar Beatons geschiedenis sterk wordt, is als zij betoogt dat mannen niet per se zo zijn, maar onder invloed van elkaar zo worden. Ze ontmoet mannen uit haar streek, van wie ze zeker zegt te weten dat die niet zo zijn opgevoed en nooit dergelijk gedrag hebben vertoond. En toch. Is voor hen meelachen en stoer doen een manier om niet uit de toon te vallen? Is tegenwicht bieden te gevaarlijk? Is alles dan terug te brengen tot negatieve groepsdynamiek? Beaton probeert de mannelijke psyche te doorgronden. Dat doet ze met compassie en ze gaat daarin zo ver dat ze ook haar eigen gedrag tegen het licht houdt.  Veelzeggend is een scène aan het einde van het verhaal als Kate weer thuis is en met vriendinnen gaat stappen. Ze wordt door een jongen aangesproken op dezelfde, schaamteloze manier als in de twee jaren ervoor. Ze laat het passeren, tot ontsteltenis van haar vriendinnen. Dat is wat de teerzanden met haar hebben gedaan. De verbijstering van de vriendinnen is ook wat de graphic novel met de lezer doet.  En nee, het tekenwerk van Beaton is niet mooi, soms ronduit slordig. Wie op de houdingen, handen en achtergronden let, kan zich er gemakkelijk aan storen. Dat het alleen is ingekleurd met blauwgrijze inkt is onhandig, omdat het iedereen op elkaar laat lijken. Maar dat is van ondergeschikt belang. Wij voelen  de urgentie, de kracht van het feitenrelaas. Bijzonder omdat Beaton vooral bekend is van haar humoristische webcomics die verschenen in de bundelingen Hark! A Vagrant en Step Aside, Pops – een andere tak van sport. Ducks is zo’n knappe graphic memoir omdat Beaton niet het achterste van haar tong laat zien. De lezer weet het, voelt het en vult in. Het maakt het verhaal nog invoelender, nog echter. Beaton heeft met niemand afgerekend, ze heeft de lezer en de man een spiegel voorgehouden.  Tom Gauld: Revenge of the librarians. Canongate Books. 160 pagina’s hardcover. Vanaf € 22,99. De humor van de Britse cartoonist Tom Gauld is scherp en slim. Zijn nieuwe bundeling cartoons is thematisch uitgewerkt: Revenge of the librarians gaat over boeken, lezen, literaire auteurs en uiteraard bibliotheekmedewerkers. Knappe, tekstuele grappen die de lezer steeds weer laten glimlachen. Michiel van de Pol: Hoe ik mijn fortuin maakte als live-cartoonist. Scratch Books. 128 pagina’s. € 10,00. Naast striptekenaar is Van de Pol (Terug naar Johan, Scherpschutters) ook cartoonist op congressen en bij bedrijven. In dit half-verslag-half-doeboek vertelt hij over zijn eerste schreden, zijn missers en successen. En over geld, dat hij met zijn strips nooit verdiende. Geestig, flink overdreven en met een heel klein beetje zelfspot. René Follet: Steven Severijn integraal deel 1. Arboris. 208 pagina’s hardcover. € 34,95. Postume bundeling van het meest aansprekende stripwerk van de Belg René Follet (1931-2020), van wie de avonturen van Steven Severijn vanaf de jaren zeventig in stripblad Eppo verschenen. Follets penseelwerk komt goed tot zijn recht in deze zwart-wit-uitgave met drie complete verhalen, voorafgegaan door een uitmuntend dossier waaruit blijkt wat een vakman hij was.   Kate Beaton: Ducks. Two years in the Oil Sands. Drawn & Quarterly. 436 pagina’s hardcover. Vanaf € 34,95. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/over-het-loeren-lonken-en-lompe-mannenpraat-a4143463
2022-09-28||The Zombies zijn muzikaal tijdloos||Bij de comeback van The Zombies bleek dat 77-jarigen muzikaal tijdloos kunnen zijn maar geestelijk roestig. De vijf Zombies, waaronder twee originele leden, speelden nauwkeurig en stijlvol, ze waren enthousiast en consciëntieus. Keyboardspeler Rod Argent  en voorman Colin Blunstone zongen hun grillige partijen met overgave. In het bijna twee uur durende optreden in het  Concertgebouw zigzagden ze door hun carrière, speelden oud en recent werk, en deden hun liedjes recht.  De Engelse Zombies maakten in hun eerste periode (1961-1968) slechts twee albums. Destijds ontwikkelden ze zich van beatgroep met enkele hits (‘She’s Not There’, ‘Tell Her No’) tot experimenteel gezelschap, met meanderende composities en een kwinkelerend geluid op prachtalbum Odessey & Oracle. De vijf liedjes uit deze periode, zoals ‘A Rose For Emily’ en ‘Time Of The Season’, waren het hoogtepunt van het optreden. Maar juist de afwisseling met oudere, rudimentaire beatnummers was geslaagd, en ook het nieuwe ‘Different Game’ had die speciale Zombie-kwaliteit: liedschrijvers Argent en Chris White (de nu afwezige bassist) wisten clichés te ontlopen.  Vanaf het ruime podium brachten ze de 1500 aanwezigen – waaronder opvallend veel jonge fans – in vervoering. De lange Blunstone als zwart geklede Don Quichot met zoetgevooisd stemgeluid, Argent was de noeste pianist die soms iets te lang soleerde. Uit niets bleek hier dat de groep ooit ondergewaardeerd werd, zoals biografieën zeggen. Daarom was het jammer dat Rod Argent meermaal het optreden stillegde om tegenvallende verkoopcijfers en momenten van frustratie uit bijna zestig jaar Zombie-geschiedenis met ons door te nemen. Gelukkig volgde daarop een anekdote over het ontstaan van Odessey & Oracle (1968), in Abbey Road, in dezelfde studio waar The Beatles net Sgt. Pepper hadden opgenomen en hun magie en mellotron nog rondslingerden. Daar werd een klassieker geboren. Recensie Pop The Zombies. Gehoord: 27/9 Concertgebouw, Amsterdam. Herhaling: 29/9 Harmonie, Leeuwarden. Tournee t/m 4/10. Info: thezombiesmusic.com 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/the-zombies-zijn-muzikaal-tijdloos-a4143462
2022-09-28||Frontman Snarky Puppy: ‘Je moet Texas horen in onze muziek’||‘Home’. Michael League gebruikt het woord vaak. Niet omdat hij zo verlangt naar huis, want waar is dat eigenlijk? Eerder omdat de bassist en frontman van Snarky Puppy zich makkelijk en op veel manieren ‘thuis’ kan voelen. Dat moet ook wel, want hij is zelden lang op een plek.  Op het moment van het telefonisch interview zit hij in de auto op een snelweg bij Barcelona. „Ik rij nu naar huis”, zegt hij. Dat thuis is in Els Prats de Rei, een dorpje op het Catalaanse platteland waar hij sinds enkele jaren woont. Maar thuis kan ook Dallas, Texas zijn. De plek waar Snarky Puppy ontstond als studentenband, terwijl ze een paar jaar later pas echt zouden doorbreken vanuit ‘thuisbasis’ Brooklyn. Dallas is ook de plek waar het nieuwe album Empire Central werd opgenomen, een liefdesbrief aan de ‘thuisstad’. Geboren in een militaire familie bracht League zijn vroege jeugd door in verschillende Amerikaanse staten: Californië, Alabama, Virginia. Een leven zonder diepe wortels, dat hij sindsdien voortzet. De verhuiswagen ruilde hij in voor tourbusjes, vliegtuigen en de kleedkamers van honderden podia waarop Snarky Puppy inmiddels stond. ‘The Fam’, het collectief van zo’n twintig leden dat verder is uit te breiden met talloze vrienden, toert vaak maandenlang over de hele wereld. Onderweg stappen bandleden in en uit voor andere muzikale verplichtingen, waardoor de samenstelling constant verandert.  Om niet volledig ontworteld te raken, zijn er ook op zo’n tour thuishavens nodig. Een daarvan is Nederland. De band die jazz met funk, rock en invloeden van de hele wereld verbindt, heeft er sinds de eerste show tien jaar geleden veel muzikale vrienden gemaakt en een trouw publiek gewonnen. In 2013 nam de band in het Utrechtse Kytopia het geprezen album We Like It Here op, daarna volgde een met een Grammy beloonde samenwerking met het Metropole Orkest onder leiding van Jules Buckley. In 2018 was League artist in residence op het North Sea Jazz-festival. Dus durft de band het aan om Afas Live te vullen, een grote zaal en daarmee anders dan de intieme shows waar de band die vrijwel altijd zonder vocalisten speelt, om bekendstaat. „We hebben als band meer tijd in Nederland doorgebracht dan in welk ander buitenland ook. Het is een mooie plek om onze nieuwe muziek uit te proberen. Ik maak me geen zorgen over die zaal. Soms weten bandleden van tevoren niet eens hoe groot de zaal is waar we in spelen. Het enige wat telt is dat we lol hebben op het podium en dat iedereen zich bij ons welkom voelt – thuis voelt.” Het nieuwe album ‘Empire Central’ is een hommage aan Dallas, waar jullie begonnen. Waaraan is dat te horen? „Als ik aan Texas denk, denk ik aan funk, soul, gospel en rock. Er is daar een specifiek geluid dat we proberen vast te leggen. Ik vind dat best moeilijk uit te leggen, maar het heeft ons enorm gevormd. Toen we begonnen waren we jazzier, maar in Dallas werden we groovier. Ik denk dat op het album harde funk overheerst, maar er zitten ook rockende momenten tussen.” De band toerde altijd veel. Viel in de coronaperiode niet jullie basis als groep weg? „De band miste het toeren natuurlijk, maar om eerlijk te zijn waren we enorm aan pauze toe. 2019 was ons zwaarste tourjaar van de afgelopen tien jaar, we waren negen maanden van huis. Dat is loodzwaar, maar het heeft ons achteraf financieel gered. Natuurlijk hoefde die pauze geen twee jaar te duren, maar de bandleden redden zich wel. De meesten zijn een nieuw instrument gaan leren, of hebben zich bekwaamd in song writing. Het was een investering in de band, onze breinen zijn geüpdatet. Voor de crew was het soms wel moeilijk, voor hen hebben we een aantal benefietdingen gedaan.” U hebt een aparte manier van componeren die is toegespitst op een steeds wisselende band. U speelt alle partijen in op elektrische piano, stuurt dat naar de bandleden, maar vertelt er niet bij welk stuk voor wie is. Waarom? „Dat heb ik jarenlang gedaan om ervoor te zorgen dat alle bandleden alle partijen kennen. We wisselen onderweg zo vaak van samenstelling, soms hebben we drie toetsenisten en de volgende dag één, dan moet iemand anders kunnen overnemen. Het is nooit verspilde energie, want of je nou ‘(Sittin’ on) the Dock of the Bay’ van Otis Redding doet, of ons eigen nummer ‘Lingus’: als je alleen je eigen partij kent, voel je het liedje niet. Bovendien wil ik niet dat muzikanten zoeken naar een specifiek geluid zoals het was ingespeeld. Ze moeten er onbevooroordeeld hun eigen draai aan kunnen geven. „Voor het eerst gebruiken we nu een andere manier van componeren, meer in duo’s. En inmiddels hoef ik ze niet meer beet te nemen en studeren ze vrijwillig de andere stukken in. Al gingen we nu iets efficiënter te werk, want we hebben zestien nieuwe stukken op het album, dat is veel om te leren.” Op uw label zitten bands van over de hele wereld en u gebruikt ook veel niet-westerse invloeden in Snarky Puppy. Zijn dat ideeën die u oppikt op buitenlandse tournees? „Het heeft te maken met de muzikale honger van onze bandleden. We willen weten hoe anderen muziek maken, niet om te kopiëren maar om onze eigen draai eraan te geven. Op het nieuwe album is ‘Honiara’ bijvoorbeeld gebaseerd op een volksliedje van de Salomonseilanden en schreef ik zelf ‘Belmont’ met een aangepast flamenco-ritme dat ik hier in Spanje veel hoor.” Hoe is de speciale band met Nederland ontstaan? „Nederland is buiten de Verenigde Staten het land dat voor ons het meest als thuis voelt. Het lijkt erop dat mensen een goede balans vinden tussen feestvieren en het tot zich nemen van kunst en diepe ervaringen. Ik heb nooit het idee gehad dat we achtergrondmuziek speelden voor een feestje, het publiek is internationaal georiënteerd en ontvankelijk voor nieuwe ideeën.” Dat klinkt aardig, maar misschien zegt dat meer over het specifieke Snarky Puppy-publiek? Muzikanten klagen regelmatig over the Dutch Disease, dat iedereen door het concert heen praat. „Haha. Daar heb ik niet eerder van gehoord. Misschien hebben we geluk gehad. Ik vertrouw erop dat ons publiek het geduld heeft om straks vooral nieuwe nummers te horen. We zullen er met camera’s en andere techniek voor zorgen dat ze ons op de vingers kunnen kijken en het in de grote zaal net zo intiem voelt als voor honderd man.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/je-moet-texas-horen-in-onze-muziek-a4143459
2022-09-28||‘Je hoort in deze muziek het leven, dat is de kracht’||Ja, natuurlijk is het spannend: dinsdag ontmoeten de bandleden elkaar voor het eerst en duiken ze samen de repetitieruimte in. Drie dagen later, op vrijdag, gaan ze op tournee voor elf concerten, te beginnen in Almere. „Maar ik ben vooral heel benieuwd”, zegt pianist en arrangeur Julian Schneemann (1992) over zijn nieuwe project ‘Island Songs’. „Ik ben hier al zo lang mee bezig, en nu gaat het eindelijk gebeuren.” Voor Island Songs reisde Schneemann naar de randen van Europa: Ierland en Kreta. Hij bestudeerde de lokale muziektradities en vond treffende overeenkomsten, zowel in de manier van zingen en spelen als in de sociale context van de muziek. „Het zijn levende muziektradities, waar melodieën van vader op zoon worden doorgegeven. De rol van muziek in de gemeenschap is heel anders dan hier, waar we live muziek eigenlijk alleen nog in concertzalen horen. Daar is muziek echt onderdeel van het leven”, zegt Schneemann. De keuze voor Kretenzische muziek is geen toevallige, zegt Schneemann: „Ik ga al mijn hele leven iedere zomer naar Griekenland, mijn ouders hebben daar een houten zeilschip, een oude vissersboot, en daarmee varen we dan iedere dag naar ander eiland. Van jongs af aan heb ik er veel volksmuziek gehoord, die klank is in mijn gehoor gaan zitten. Kreta ligt op een kruispunt van culturen en in de muziek zitten veel invloeden uit Turkije en de Arabische wereld.” Julians vader Bart Schneemann is artistiek leider van het Nederlands Blazers Ensemble. Voor het Nieuwjaarsconcert 2020 haalde hij de Griekse broers Nikos en Adonis Xylouris naar Amsterdam. Julian schreef de arrangementen voor het spetterende optreden – te zien op YouTube – en had een klik met de broers. „Toen ik ze vroeg of ik hun muziek mocht komen bestuderen hebben ze me wekenlang in huis genomen. Zij zijn een soort rocksterren op Kreta. Als ik ergens op het eiland vertelde dat ik bij de broers Xylouris logeerde, vielen mensen haast van hun stoel”, zegt Schneemann. In de zomer treden de broers avond aan avond op. En aan de feesten waar ze spelen doet iedereen mee, viel Schneemann op: „Opa’s en oma’s, kleine kinderen, tieners met capuchontruien, de lokale macho’s – ze dansen allemaal. Voor mij als buitenstaander was dat een heel romantisch beeld. Maar ik zag ook dat het intimiderend kon zijn: ze móésten blijven spelen, en ze moesten binnen de lijntjes van de traditie blijven.” De rol van muziek in de gemeenschap is heel anders dan in Nederland Volksmuziek loopt als een rode draad door Schneemanns professionele bestaan. Hij is de zoon van klassieke musici, zelf studeerde hij jazzpiano aan het conservatorium van Amsterdam. Maar voor zijn plezier luisterde hij vooral naar muziek uit andere culturen, waarin hij iets vond wat hij miste bij klassiek en jazz: „De muziek is heel aards, het zijn sterke, eenvoudige melodieën, vaak al heel oud, die iedere keer nét anders klinken. Je hoort het leven, dat is de aantrekkingskracht.” Na zijn afstuderen richtte hij de groep Caravan op, met drummer Jeroen Batterink, een studiegenoot, en de Syrische oed-speelster Jawa Manla, die hij kende van zijn werk als arrangeur voor het NBE. Het project sloeg aan, ze tourden volop en dit voorjaar verscheen al het derde album, Caravan III. Het vierde lid van Caravan, violiste Emmy Storms, doet ook mee aan Island Songs. „Emmy kan alles spelen, van een klassiek vioolconcert tot jazz. Maar Ierse muziek is haar grote liefde. Ik hield daar ook wel van, maar dankzij haar ben ik me er nog meer in gaan verdiepen”, zegt Schneemann. Omdat hij in Ierland geen contacten had was hij aangewezen op het internet – en de pub. „Dat was geen straf”, lacht Schneemann, die in een huurauto het hele eiland rondreed. „Vroeger kwamen mensen thuis samen om te zingen, tegenwoordig is dat vooral in de pub. Als kind leer je de traditie kennen doordat je erin bent ondergedompeld.”  De Ierse bijdrage aan Island Songs komt – behalve van Emmy Storms – van de beroemde bodhran-speler John Joe Kelly. De bodhrán is een lijsttrommel (soort tamboerijn) die wordt bespeeld met een stok. De melodieën die Schneemann van zijn Griekse en Ierse collega’s leerde, vormen de basis van Island Songs, aangevuld met enkele nieuwe composities. Thuis puzzelde hij arrangementen in elkaar, die hij vervolgens tijdens talloze Zoom-sessies weer aan zijn bandleden leerde. „Er is een plan, maar er staat niets op papier – dat was van begin af aan de afspraak. Bij Caravan heb ik steeds alle muziek geschreven, maar dit is echt een gezamenlijk project. Alle musici kennen de stukken, ze belichamen de muziek. Tijdens de repetities gaan we uitvinden hoe we precies gaan spelen.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/je-hoort-in-deze-muziek-het-leven-dat-is-de-kracht-a4143458
2022-09-28||Alsof iemand confetti in je gezicht smijt, ‘The Prom’ mist diepgang||Het is geen feest om homo te zijn op een conservatieve school in het zuiden van de Verenigde Staten. Al kun je iets anders denken als je een glimp The Prom opvangt, een musical die precies hierover gaat, maar waar veel scènes je extravagant tegemoet glitteren.  In deze musical wil scholiere Emma met haar vriendin naar het schoolgala, maar daar steekt de ouderraad een stokje voor. Het feest wordt geannuleerd, iets dat de leerlingen Emma niet in dank afnemen. Dan duikt er een groepje uitgerangeerde Broadway-sterren op. Zij schieten het meisje te hulp, maar blijken dit enkel te doen om hun imago’s  op te vijzelen. The Prom beleefde in 2016 z’n première in Amerika, maar kreeg wereldwijd bekendheid door een Netflix-verfilming met onder anderen Meryl Streep. Zij speelde musicalcoryfee Dee Dee, een vrouw die zich het middelpunt van het universum waant en het gewend is om aanbeden te worden. In de Nederlandse versie speelt musicalicoon Pia Douwes deze rol, en dat gaat haar uitstekend af. Zij maakt bijvoorbeeld van het nummer ‘Het gaat niet om mij’ vocaal vuurwerk, met flinke uithalen en swingende loopjes. Daarnaast redt zij zich prima met de komische elementen van haar rol: ze zet het narcisme van het personage lekker aan. Van z’n diepgang moet The Prom het niet hebben. De meeste personages zijn enorme karikaturen en bijna iedere scène eindigt in een choreografie zó energiek en kleurrijk, dat het voelt alsof iemand met kracht een emmer confetti in je gezicht smijt.  Als je bedenkt dat deze musical is gebaseerd op een pijnlijk waargebeurd verhaal, klinkt dat wrang, maar uiteindelijk gaat de voorstelling – meer dan over de strijd van een jonge lesbienne – over de entertainmentindustrie. De musical  steekt de draak met zelfzuchtige beroemdheden en met het klassieke verhaallijntje uit Amerikaanse ‘high school movies’. Zo vliegen de puberliefdes je om de oren in een scène waarin macho gastjes hun (cheerleader)vriendinnetjes meevragen naar het gala. Ook is er zo’n welbekende transformatiescène, waarin Emma haar stoere outfit moet omwisselen voor een tuttig jurkje.  Verder is één van de hoogtepunten van de musical het nummer ‘Naastenliefde’, waarin acteur Barry Beijer floreert met zijn uitstekende timing en fijn-stralende spel. Als de elitaire Trent overtuigt hij de scholieren dat zij Emma’s geaardheid moeten accepteren. Dit doet hij in een gospelachtig lied, waarin allerlei zondes voorbijkomen. De ene na de andere scholier laat z’n overtuigingen varen door het knullige showtje van Trent. Tussen alle feestelijkheden door, heeft regisseur Paul van Ewijk ook de serieuze momenten tussen Emma en haar vriendin, Alyssa, een plek moeten geven. Dat lukt redelijk. Het drama overtuigt bijvoorbeeld in een aandoenlijke liefdesverklaring of als Alyssa (Soraya Gerrits) worstelt om uit de kast te komen en Emma zich in de steek gelaten voelt. Musicaltalent Juliëtte van Tongeren speelt Emma krachtig. Ze heeft een tomeloze energie en een stem die mooi de diepte in kan zeilen, maar ook warm volume behoudt in hogere partijen. Dankzij haar blijft Emma overeind, ook nadat de confetti is neergedwarreld. Recensie Musical The Prom van De Graaf & Cornelissen Entertainment. Gezien: Nieuwe Luxor Theater, Rotterdam, 26/9. Te zien t/m 12/3/23. Inl. www.theprom.nl 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/alsof-iemand-confetti-in-je-gezicht-smijt-the-prom-mist-diepgang-a4143452
2022-09-28||Opinie | Ontmantel het verdienmodel van de drugsmaffia||Drugs – geestverruimende en verdovende middelen – bestaan sinds het begin der tijden, en al net zo lang proberen machthebbers het gebruik ervan te controleren: door het te belasten of te verbieden, maar ook door het te stimuleren, zoals in het militaire bedrijf. Om ze beter te laten presteren en kosten te besparen voorzagen vorsten hun soldaten van stimulerende, eetlustremmende en pijnstillende middelen.   Henkjan van Vliet is oud-directeur van het Consultatiebureau voor Alcohol en Drugs Utrecht en voormalig  internationaal adviseur drugs- en aidsbeleid.  Na de Eerste Wereldoorlog kampte Engeland met tienduizenden door de legerleiding aan cocaïne verslaafd gemaakte veteranen, en moest de staat ingrijpen met zorg en wetgeving. Dat is een van de bronnen van de huidige war on drugs. De andere bron ligt in de Verenigde Staten, waar witte dominees rond 1900 hun achterbannen mobiliseerden met ‘moral panics’, waarbij de gevaarlijke ‘rassen’ (Zwarten, Aziaten en Mexicanen) werden geassocieerd met diefstal, moord en verkrachting onder invloed van marihuana, opium en cocaïne.  „Wat moeten we met die drugs?”, vroeg Hans Boutellier zich begin deze maand af in NRC (2/9). Hij constateerde „morele onduidelijkheid, die het beleid nu in de weg staat”, en bepleitte een open gesprek. Volgens hem staan twee posities tegenover elkaar: „1. Verhevigen van de war on drugs. 2. Kiezen voor regulering en legalisering.”  Alsof het de keus betreft tussen vlees en vis, tussen twee gelijkwaardige opties. Daarmee zet hij de lezer op een dwaalspoor. Ook als drugs niet verboden waren, had er zware internationale criminaliteit bestaan. Die is zo oud als de wereldhandel. Maar het drugsverbod heeft die criminaliteit wel een enorme boost gegeven die maar op één manier te repareren valt: ‘get the money out of drugs’ – ontmantel het huidige verdienmodel van de drugsmaffia.  De eerste optie, verhevigen van de op racistische vooroordelen gebouwde war on drugs, is onrealistisch; die heeft maatschappelijk en wetenschappelijk onderbouwd gefaald, terwijl de kosten, ook in mensenlevens, astronomisch zijn. Reguleren is de enige serieuze optie.  Overheden zouden verheugd opkijken als ze gingen doorrekenen wat slimme regulering van drugs hun zou opleveren Het pad van regulering is alleen begaanbaar bij morele duidelijkheid. Om te beginnen moeten we erkennen dat genotmiddelen – en hun complement, pijnstillers – elementaire menselijke behoeften dekken. Deze middelen zijn niet per definitie ‘goed’ of ‘slecht’, maar zolang ze zijn verboden kun je bijvoorbeeld niet hun kwaliteit controleren of ze van een bijsluiter voorzien. Ook is het minder gevaarlijk om in je achtertuin met vrienden en een pilletje te chillen, dan om met een snuif speed in je neus in je tientonner truck te stappen om toch maar voor het weekend thuis te zijn.  Deze zaken zijn allemaal relatief makkelijk te regelen: we hebben het wettelijk kader en bergen ervaring met de regulering van alcohol en geneesmiddelen. Op basis van meer dan vijftig jaar coffeeshopervaring en de Warenwet hadden wiet en hasj allang vrijgegeven kunnen zijn, en niet-verslavende hallucinogene drugs als xtc en lsd gereguleerd.  Het harde probleem ligt bij de ‘tropische’ drugs heroïne en cocaïne. Productie en handel zijn na de Tweede Wereldoorlog onderdeel geworden van de globaliserende wereldhandel en de geopolitiek. Dat is tot een dusdanig complex web van samenhangende delen uitgegroeid, dat het geen zin heeft er de tweeslag ‘bestrijden of legaliseren’ op los te laten.  Niet alleen criminele kartels zijn miljardenspelers, ook staten en geheime diensten zitten om allerlei redenen in de productie en handel van drugs. In de VS is het drugsverbod het verdienmodel geworden van de prison industry en van veel politiekorpsen.  Ook de farmaceutische industrie speelt een grote rol in de voortwoekerende drugscrisis. Een gangmaker hierbij was multinational Purdue Pharma, een legale producent van  pijnstillers. Die pushte zijn producten bij artsen en ziekenhuizen zodanig, dat tienduizenden verslaafd geraakte patiënten de illegale markt op werden gedreven. Het bedrijf „is de hoofdverantwoordelijke voor de opiatencrisis die de VS de afgelopen decennia overspoelde”, schreef Ruben Mersch op De Correspondent. In 2021 alleen al vielen in de Verenigde Staten ruim 108.000 opiaatdoden.  In West-Europa is de situatie gelukkig minder grimmig, maar overheden zouden verheugd opkijken als ze gingen doorrekenen wat slimme regulering van drugs hun zou opleveren: tientallen miljarden  zouden vrijkomen bij politie, justitie, grensbewaking, gevangeniswezen, gezondheidszorg, jeugdzorg, en bij overheidsdepartementen zelf. Het is zóveel, en het heeft zulke consequenties dat we onze maatschappij opnieuw zouden moeten inrichten, zozeer heeft de drugscriminaliteit zich in de bovenwereld naar binnen gevreten. Het is niet óf war on drugs óf legaliseren/reguleren, dat is te simplistisch. Het gaat om het reguleren van drugs op zo’n manier, dat (1) het verdienmodel van de maffia wordt ondergraven, (2) de volksgezondheid beter beschermd wordt, en (3) volwassen burgers zelf over hun lichaam en geest kunnen beschikken. Doorgaan op de huidige weg leidt onontkoombaar tot meer criminaliteit, meer maatschappelijke ontwrichting, en meer menselijk lijden.||https://www.nrc.nl//nieuws/2022/09/28/we-moeten-drugs-op-een-slimme-manier-reguleren-2-a4143450
2022-09-28||Van Poucke etst Schumann met fijne naald||In de klassieke muziek is transparantie alles. De beste musici spinnen een weefsel waarin je elke draad los kunt onderscheiden. Zo ook dinsdag in kamermuziekzaal Hertz van het Utrechtse TivoliVredenburg. Het 9-koppige Intercontinental Ensemble en pianist Nicolas van Poucke etsten de kamermuzikale versies van het Pianoconcert van Schumann en Mendelssohns Vierde symfonie (‘Italiaanse’) met bijzonder fijne naald.  Nicolas van Poucke debuteerde op zijn dertiende in het Amsterdamse Concertgebouw. Op zijn dertigste heeft hij dus al zeventien jaar podiumervaring –  en dat hoor je. Met name in het middenromantische repertoire is hij goed. Zijn opnames met werken van Brahms en Chopin  noemde NRC teder en poëtisch.  Ook Van Pouckes lezing van Schumanns Pianoconcert klonk fijnzinnig en betrokken. In de oorspronkelijke bezetting, voor piano en symfonieorkest, zijn solist en orkest onlosmakelijk verbonden. „De een kan niet zonder de ander”, schreef Clara Schumann erover. Die gelijkwaardigheid bleek in deze miniatuurbezetting lastig te handhaven; Van Poucke, hoe zacht ook, domineerde het ensemble. Daardoor leek Schumanns concert soms te veel op een enthousiast begeleide solopartij.  De vier strijkers en vijf blazers van het in Amsterdam opgerichte Intercontinental Ensemble namen Mendelssohns Vierde symfonie  al eerder op voor het Nederlandse boutiquelabel TRPTK, in een arrangement van hun Belgisch-Luxemburgse violist en componist Ernst Spyckerelle.  Als je de opname beluistert, waan je  je middenin het ensemble, en hoor je elke aanzet heel precies. In de Hertz was de tototaalklank warmer, en had daardoor ook een minder ‘analytisch’ effect op de toehoorder. Na wat intonatieprobelemen in het eerste deel, werd in het slotdeel van Mendelssohn een ideale flow bereikt: deze ‘Saltarello’  leek wel geschapen voor de kleine bezetting. Mendelssohns typerende motiefjes, de feeërieke fluitstaccato’s bij voorbeeld, kwamen perfect naar voren. Maar op andere momenten leek de intieme nonet-bezetting juist níet te passen bij Mendelssohns uitbundigheid. De sprankeling van het openingsdeel bleef te ingehouden en technisch, je miste de volle glorie van een symfonieorkest. De musici speelden te veel als een gekrompen orkest, niet genoeg als een uitvergroot kamerensemble. De oorzaak moest deels gezocht worden in Spyckerelles arrangement, dat dicht bij Mendelssohns partijen blijft. Maar een kamerensemble heeft een totaal andere balans dan een symfonieorkest. Zo was de vitale bas van Jorge Hernandez steeds goed hoorbaar. Spyckerelles viool was daarentegen eerder een afsluitend krulletje op de volle houtblazerklank dan de hoofdrolspeler, ondanks geregelde dubbeling van de alt.  Bij Mendelsssohn, die de melodie geregeld aan de violen toebedeelt, was dat een probleem. Je verlangde naar een creatievere benadering. Recensie Klassiek Nicolas van Poucke (piano) en het Intercontinental Ensemble. Gehoord: 28/9, Hertz, TivoliVredenburg. 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/van-poucke-etst-schumann-met-fijne-naald-a4143448
2022-09-28||Melancholie en verveling zijn rode draad in het bizarre werk van Ragnar Kjartansson||‘De choreografie van de macht is belangrijk”, stelt de IJslandse kunstenaar Ragnar Kjartansson, terwijl op de achtergrond vrouwen op een draaischijf tussen gouden gordijnen staan en een akkoord in e-mineur aanslaan op een elektrische gitaar. Ze oefenen zijn performance Woman in E die tijdens de overzichtstentoonstelling Time Changes Everything van Kjartansson in het Tilburgse Museum De Pont de hele dag te horen zal zijn. Het is een merkwaardige performance: de vrouwen kijken niemand aan, de klank is somber, het jaren-tachtigachtige glitter en al het goud in het decor werken op je lachspieren. Ondertussen vraag je  je  af of een vrouw op zo’n gouden draaischijf anno 2022 wel kan.  De gemengde gevoelens typeren  veel  werk van Kjartansson.  De Britse krant The Guardian omschreef de IJslander als een van de geniaalste kunstenaars van dit moment omdat hij de kijker steevast verward achterlaat, maatschappelijke kwesties absurd uitvergroot, melancholie aan verveling koppelt en aangename gekte in zijn werk toelaat. Zo duren zijn videowerken enorm lang: soms zes uur, maar het dubbele kan ook. Veel stof deed hij op opwaaien op de Biënnale in Venetië 2009 waarvoor hij namens IJsland was geselecteerd. Zijn geboorteland, dat een belangrijke rol speelde in het ontstaan van de bankencrisis in 2008, stond er wereldwijd niet goed op. Kjartansson kwam met de performance The End: op elk van de 144 dagen dat de Biënnale open was, maakte hij een portret van een IJslandse kennis aan de oever van het Grand Canal. Behalve de hoeveelheid schilderijen groeide ook de hoeveelheid lege bierflesjes van de twee gestaag. De kunstenaar gaf een signaal af: IJsland was bankroet, maar de schilder ploegde voort op eigen kracht, zonder duur paviljoen of dure, grote kunstobjecten. De IJslandse kunstenaar Ragnar Kjartansson (1976) werkt met alle denkbare media. Van  video-installaties, performance en keramiek, tot schilderkunst, theater, opera en popmuziek. In 2009 vertegenwoordigde hij IJsland tijdens de Biënnale in Venetië.    Time Changes Everything  is zijn eerste solo-expositie in Nederland. In De Pont kun je nu (in theorie) twaalf uur kijken naar de videoperformance Bliss. In real time is te zien hoe zangers twaalf uur achter elkaar één aria uit Mozarts opera Le nozze di Figaro herhalen. Het is een uitputtingsslag waar een kijker, als die het zelf volhoudt,  getuige van kan zijn. Een even grote uitputtingsslag is te zien in het optreden van de Amerikaanse band The National die het lied  ‘A Lot of Sorrow’ zingt, al duurt die video maar zes uur. De ene kijker wordt er rustig van, de ander sterft haast van verveling. Op een andere video zingt Kjartansson zelf achter elkaar de regel ‘Sorrow conquers Happiness’, en ook tijdens ons gesprek barst hij niet alleen vaak in lachen uit, maar zal hij een enkele keer gaan zingen. Maar zijn tekeningen, schetsboeken, videowerken en live performances in De Pont ogen minder opgewekt. Elke vijf jaar vraagt mijn moeder: ‘Schatje, moet ik je in je gezicht  spugen?’ „Je moet het akkoord hard aanslaan”, legt Kjartansson aan de gitaristen uit, „dat werkt het best. En je moet het publiek niet aankijken.” Dat de vrouwen als object gezien kunnen worden, is juist een deel van het kunstwerk, antwoordt Kjartansson na de repetitie. „Het stuk is oorspronkelijk gemaakt voor een autoshowroom, het werk is een hommage aan Detroit en de globalisering, maar gaat ook in op de vrouw als object: hoe ze tentoon wordt gesteld en tegelijkertijd de ruimte opeist met de gitaar en het akkoord dat ze aanslaat.   „Deze levende sculptuur gaat eigenlijk over de constante verandering van machtsstructuren. In mijn werk speel ik graag met de rituelen rondom macht. Hoezeer choreografie en macht met elkaar verbonden zijn, zag je ook bij de begrafenis van koningin Elizabeth II. Het hele gebeuren is zo bedacht om de overgang van de macht mogelijk te maken, en om Charles geaccepteerd te laten worden. Denk ook aan de choreografie bij het wisselen van de wacht bij de onbekende soldaat. Dat is de houding die de vrouwen hebben bij Woman in E. Ze staan boven de situatie waarin ze geplaatst zijn.” De IJslandse kunstenaar Ragnar Kjartansson :  „Ik maak alleen werk dat ik zelf niet volledig begrijp.” Foto Merlijn Doomernik
  IJsland heeft een orale cultuur bij gebrek aan objecten, stelde je ooit. Hoe zit dat? „IJsland heeft  geen oude kunstvoorwerpen, omdat het tot het einde van de negentiende eeuw een Deense kolonie was. Alles wat enigszins waardevol of interessant was, is door de Denen gejat. IJsland hield alleen een oude orale cultuur over. Ik kreeg dat als kind al vroeg mee. Mijn opa kon over de Vikingen vertellen alsof het vrienden van hem waren. Dan begon hij met ‘weet je wat Gunnar deed toen hij die en die tegenkwam’ en dan ging het over een IJslands opperhoofd uit de tiende eeuw.” In literatuur is melancholie gangbaarder dan in de beeldende kunst. In jouw kunst zit  veel melancholie.  Komt dat door de orale cultuur en de verhalen die je als kind al vroeg meekreeg?  „Ja, al mijn werk komt voort uit de literatuur, ik probeer een soort poëzie over te brengen. Mijn over-over-overgrootmoeder, Skáld Rósa (1795-1855), schreef het belangrijkste liefdesgedicht van IJsland. Daarin zit een diep gevoel van melancholie, en dat is een belangrijke inspiratiebron voor me. De melancholie zat er al in voordat ik kunstenaar werd.” Kunst maken zonder melancholie was dus niet eens mogelijk geweest? „Ik denk dat geen enkele kunstenaar zonder melancholie kan. Dat gevoel is de basdrum in elk kunstwerk, een repeterende bodem die onontkoombaar is. Met de herhaling zet je de tijd een beetje stil of je gaat terug in de tijd. Dat zijn allemaal uitingen van melancholie.” Melancholie, herhaling, de enorme tijdsduur van de video’s: zijn dat allemaal pogingen om de tijd stil te zetten of schuilt daar een behoefte aan tijdloze kunst achter?  „Het is de kick van het voelen van de tijd in die performances. Door een handeling telkens te herhalen voel je de tijd voorbij glijden, en dat geeft een raar gevoel. Dat is waarom in religieuze riten herhaling zo belangrijk is. Ik zie kunst nooit als tijdloos. In elk werk zie je terug wanneer dat gemaakt is. Het hele idee dat kunst tijdloos kan zijn, is onzin. Dat iemand kunst maakt om voor altijd te blijven bestaan, daar geloof ik niet in. Waarschijnlijk word je vergeten. Met geluk onthouden ze één gedicht van je, zoals bij mijn over-over-overgrootmoeder. Er is geen archief van haar, geen museum, alleen dit  gedicht. Dat is het coolste wat kan gebeuren.” In het videowerk ‘Me and my mother’ spuugt je moeder je in je gezicht. Daar zit weinig melancholie in.  „Nee, dat is waarschijnlijk mijn meest komische werk. We doen dit elke vijf jaar en mijn moeder vraagt dan: schatje, moet ik je weer even in je gezicht spugen en als we dat dan weer filmen probeer ik niet in lachen uit te barsten.”  Voor de kijker komt dat niet zo over. Door de tijdsperiode van vijf jaar zie je jullie niet alleen ouder worden, maar wordt de reactie ook anders. In de eerste werken reageer je nog als je moeder je in je gezicht spuugt, in de laatste werken lijk je dat te hebben opgegeven.  [Hard lachend] „Ik heb haar nog niet helemaal opgegeven hoor.  In het begin vonden we het een raar idee dat we gingen uitvoeren, nu is het normaal geworden, zo van: oh, het is weer zo ver en dan drinken we daarna koffie. Het leuke is dat de kijker er iets anders in kan zien. Zoals The Rolling Stones zingen: ‘No expectations’. Die houding heb ik ten opzichte van de kijker. Er is geen goed of fout in het interpreteren van werken.” Dat zeggen kunstenaars vaker, maar je maakt een werk toch met een bepaalde intentie, het kan niet anders dan dat sommige reacties teleurstellend zijn. „Ja, als iemand je werk shit vindt, is dat altijd een teleurstelling. Maar nee, een geheel andere interpretatie dan de mijne is prima. Sterker nog: ik maak alleen werk dat ik zelf niet volledig begrijp. Als ik het zelf al  snap, waarom zou ik dan nog de moeite nemen het te maken? Er moet een zeker mysterie in zitten, alsof je ergens naar op zoek bent. En een zucht, er moet altijd een zucht in zitten.” ‘Sorrow conquers happiness’ zing je in het gelijknamige videowerk. Is dat altijd zo?  „Ik heb lang gedacht dat dat wel zo was, maar naarmate ik ouder word, word ik steeds optimistischer.” ? [Hard lachend] „Ja, oké, ik maak veel pessimistische werken, inderdaad. Maar ik sta elke morgen enthousiast op. Als mens word ik optimistischer, mijn werk wordt pessimistischer. Waarom  dat is, weet ik niet. Er zijn veel donkere en duistere onderwerpen, maar wat nou zo leuk is aan de 21ste eeuw, is dat alles gedeconstrueerd is. Ik hoef niet met vuisten op tafels te slaan of te schreeuwen om dingen te ontmantelen, je kunt nu van alles brengen en de duisternis in de dingen zien zonder dat je daarmee iets of iemand representeert. „Humor is daarbij de komische kant van de afgrond. Ik vind Edvard Munch bijvoorbeeld hilarisch. Een vriend van me zei ooit: ‘hou  de filosoof Montesquieu in gedachten toen hij zei dat  serieusheid  het masker van stupiditeit is’. Die plaats ik naast een regel van de IJslandse schrijver Halldór Laxness: ‘Niets is mooi tenzij het serieus is’. Ze hebben allebei gelijk en tussen die twee uitspraken probeer ik te bewegen met mijn werk.” Als ik naar je werk kijk, dan heb ik het idee dat het van geluk naar leed naar hopeloosheid beweegt. We zijn het leed voorbij. Of is die lijn er niet? „In mijn laatste videowerk No Tomorrow dat ik maakte met de choreograaf Margrét Bjarnadóttir en songwriter Bryce Dessner, is inderdaad alle hoop verdwenen. Toen we het maakten, beseften we dat dit werk over niets gaat. Er is niets. Maar dat was ook het spannende, ik maak een werk over niets. Het niets is het ultieme onderwerp voor kunstwerken.” En nu?  „Misschien is het wel het eind. Ja… Of nou, weet ik ook niet.  Mijn recentste werk voelt altijd alsof het het laatste zal zijn, maar er komt altijd weer wat.”  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/melancholie-en-verveling-zijn-rode-draad-in-het-bizarre-werk-van-kunstenaar-ragnar-kjartansson-2-a4143447
2022-09-28||Provincies: maak onteigenen boeren makkelijker||Het Rijk moet de stikstofwetten en -regels aanscherpen, zodat het makkelijker wordt boeren te onteigenen of  hun vergunning in te trekken. Dat blijkt uit een advies van het Interprovinciaal Overleg (IPO), ingezien door NRC.  De oproep van de provincies, die vorige week naar minister Christianne van der Wal (Natuur en Stikstof, VVD) is gestuurd, schetst de „randvoorwaarden” en „condities” die ervoor moeten zorgen dat Nederland in 2030 zijn  stikstofuitstoot heeft gehalveerd. Dat is afgesproken in het coalitieakkoord.  Het advies is opvallend omdat minister en landbouwgedeputeerden de voorbije maanden juist geregeld tegenover elkaar stonden. Het kabinetsbeleid focust volgens de provincies te veel op het uitkopen van boeren en biedt de agrarische sector  te weinig perspectief. In die zin is het advies een kentering. Dit IPO-advies leest vooral als steun in de rug van de minister, nu het aandringt op aanscherping van wet- en regelgeving.    De provincies roepen op tot diverse maatregelen die gevoelig liggen in de sector. Meest opvallend is de oproep om te onderzoeken of onteigening van boerenland breder is toe te passen. Nu wordt onteigening vooral ingezet om aanleg mogelijk te maken van infrastructuur, zoals een brug of spoor, of om extra natuur te creëren.       Volgens een IPO-woordvoerder is het „nuttig om te onderzoeken” of onteigening ook kan worden ingezet „buiten natuurgebieden”. Onteigende boeren ontvangen een hogere vergoeding dan boeren die zich vrijwillig laten uitkopen. Ze krijgen niet alleen grond en stallen vergoed, maar ook gederfde inkomsten, en eventuele verhuis- of verbouwingskosten en andere zaken. Op die manier hopen de provincies meer boeren over de streep te trekken. Ook pleiten de provincies voor aanscherping van pachtregels. Boeren die zelf stoppen zijn nu vrij hun land te  verhuren aan collega’s en doen dit vaak voor één tot twee jaar aan „de hoogste bieder”. Dit stimuleert, volgens het IPO, op „geen enkele manier [...] duurzame bedrijfsvoering”. Verder dringen de provincies aan op maatregelen die direct invloed hebben op de praktische gang van zaken in het boerenbedrijf. Zo moet veevoer eiwitarmer worden. Dit is omstreden onder boeren, omdat koeien hierdoor bijvoorbeeld minder melk geven. Ruim twee jaar geleden probeerde toenmalig landbouwminister Carola Schouten (ChristenUnie) melkveehouders al op te leggen dat hun koeien minder eiwitrijk voer kregen. Dit stuitte  op veel verzet en ging op het laatste moment niet door. Uit een rapport van Wageningen University bleek dat de dieren erg zouden verzwakken. Volgens de provincies kan de veevoermaatregel via de Wet stikstofreductie en natuurverbetering worden ingevoerd.   Ook bepleiten provincies dat (boeren)bedrijven die willen uitbreiden een vergunning moeten aanvragen. Dat hoeft nu niet, als boeren tenminste kunnen aantonen dat ze niet meer stikstof gaan uitstoten. Een vergunning moet ervoor zorgen dat  provincies beter zicht krijgen op het aantal bedrijven dat uitbreidt en hun stikstofuitstoot. Ook moet ongebruikte stikstofruimte in de huidige vergunningen ingeperkt worden, vinden de provincies, zodat deze niet alsnog kan worden benut. De provincies schrijven in hun advies dat in de kabinetsplannen  „tot nu toe een duidelijk perspectief” voor de agrarische sector ontbreekt. Zij vinden zo’n perspectief „zo essentieel” dat zij hier momenteel zelf aan werken.   Een woordvoerder van het IPO benadrukt dat de provincies niet op eigen initiatief met hun advies zijn gekomen. Het ministerie van Landbouw, Natuur en Voedselkwaliteit had gevraagd om een overzicht van het „instrumentarium” dat nodig is om de stikstofuitstoot terug te brengen. ||https://www.nrc.nl//nieuws/2022/09/28/provincies-maak-onteigenen-boeren-makkelijker-a4143445
2022-09-28||Onderzoeker treft 3.600 jaar oude sauna in Nijmegen: &#8216;Meest raadselachtige vindplaats ooit&#8217;||Twintig jaar lang was het onderzoekers niet duidelijk wat de archeologische vondst in Nijmegen precies moest voorstellen. De overblijfselen werden aangetroffen tijdens de voorbereidingen voor de aanbouw van een nieuwe woonwijk aan de noordkant van de Waal in 2001. Na uitgebreid onderzoek blijkt de locatie een sauna uit de midden-bronstijd te zijn, zo’n 3.600 jaar geleden, zo maakte de gemeente Nijmegen woensdag bekend.  Een zeer zeldzame vondst: „Zulke vroege badplaatsen zijn nog niet eerder gevonden op het vasteland van Noordwest-Europa”, zegt archeoloog en hoofdonderzoeker Peter van den Broeke (70). Nu is Nijmegen volgens Van den Broeke een ‘hotspot’ voor archeologische vondsten, maar vooral voor die uit de Romeinse tijd, grofweg tweeduizend jaar geleden.  Het veldwerk werd gedaan in 2001 en 2003. Pas de afgelopen drie jaar – inmiddels is er op de vindplaats een woonwijk gebouwd – heeft Van den Broeke de foto’s van het onderzoek er weer bij gepakt, na zijn pensioen. „Het is de meest raadselachtige vindplaats waar ik ooit aan heb gewerkt”, zegt hij. De ontdekking begon met een dikke laag stookafval van voornamelijk verbrande kleibollen. Die werden gestookt en onder een bad gelegd om het water te verwarmen. Of er werd water overheen gegoten om stoom te creëren, zoals in hedendaagse sauna’s ook wordt gedaan met stenen.  Na even graven werden er ook verschillende waterkuilen gevonden, wat bijvoorbeeld koud- en warmwaterbaden kunnen zijn geweest. Alleen in Noord-Ierland en Schotland zijn soortgelijke plekken uit die tijd gevonden, legt Van den Broeke uit. Daar gebruikte men vroeger hete stenen om de baden te verwarmen, geen kleibollen. „In de buurt van Nijmegen vind je geen grote stenen. Daarom moeten ze bollen van leem en klei hebben gebruikt.”  Van den Broeke is zeer zeker van zijn conclusies, die naar verwachting later dit jaar gepubliceerd zullen worden. Van een eeuwenoude nederzetting of gaarkeuken kan geen sprake zijn: er lagen nauwelijks scherven of etensresten op de locatie, waarvan altijd veel gevonden worden bij vindplaatsen van nederzettingen. „We hebben het verkoolde materiaal laten analyseren in een lab. Daar werd geen één graankorrel tussen gevonden.”  De badplaats stond op een open plek in een eikenbos. In de rivierarm naast de locatie werd een maalsteen gevonden met een bronzen dolkje erbij. Dat wijst op een bekend offerritueel met kostbare voorwerpen uit de bronstijd, iets wat volgens de onderzoekers ook daar plaatsvond. De grote vraag blijft alleen wie het badhuis gebruikte al die eeuwen geleden. Dat kunnen families zijn uit de omgeving, of – gezien de zeldzaamheid van de plek – religieuzen uit een veel breder gebied. ||https://www.nrc.nl//nieuws/2022/09/28/onderzoeker-treft-3-600-jaar-oude-sauna-in-nijmegen-meest-raadselachtige-vindplaats-ooit-a4143426
2022-09-28||Hoogste ambtenaar Economische Zaken: gassector had ‘geen enkele invloed’ op benoemingen||Maarten Camps, secretaris-generaal bij het ministerie van Economische Zaken, voelde in 2013 „ongemak” omdat er bij het sollicitatiegesprek voor een nieuwe inspecteur-generaal voor het Staatstoezicht op de Mijnen (SodM) ook een vertegenwoordiger van de gas- en oliesector aanwezig was. Maar voor dat ongemak had Camps zelf gezorgd: hij was als secretaris-generaal verantwoordelijk voor het sollicitatieproces.  Het was een ongemakkelijke kwestie die de parlementaire enquêtecommissie in Den Haag Camps, die van 2013 tot 2020 secretaris-generaal was, woensdagochtend bijna meteen na zijn binnenkomst in de verhoorzaal voorlegde. Kon hij verklaren waarom er destijds een vertegenwoordiger van de NOGEPA, de brancheorganisatie van olie- en gasbedrijven, aanwezig was geweest bij het sollicatiegesprek van Harry van der Meijden naar de functie van inspecteur-generaal? De kandidaat die werd uitgekozen zou later toezicht moeten houden op deze sector. Van der Meijden had dinsdag tijdens zijn verhoor verteld dat hij die aanwezigheid „niet zuiver” had gevonden. Camps verklaarde dat het ministerie, ook hijzelf, het belangrijk had gevonden dat er bij de sollicitatiegesprekken voor een nieuwe inspecteur-generaal iemand aanwezig was met kennis van de olie- en gaswinning. De vertegenwoordiger van de NOGEPA zat er alleen in een „adviesfunctie”, benadrukte hij. Die moest helpen beoordelen: „Hebben we hier nu iemand met kennis van zaken?” Maar de olie- en gassector had volgens Camps „op geen enkele manier” invloed op de besluitvorming over de nieuwe inspecteur-generaal of andere posities binnen het ministerie. Dat nam niet weg dat hij zelf ook „ongemak” had gevoeld over de aanwezigheid van iemand uit de sector waarop de nieuwe inspecteur-generaal toezicht zou moeten houden. Het was een van de voorbeelden die de enquêtecommissie Camps voorhield om erachter te komen hoe groot de invloed van de olie- en gassector was binnen het ministerie. Camps moest ook uitleggen hoe het zat met de aanwezigheid van de directeuren van NAM, Shell en ExxonMobil bij een gesprek in 2015 tussen het SodM en toenmalige minister Henk Kamp (VVD). Dat ging over een SodM-advies over de gaswinning. De toezichthouder vond dat die verder omlaag moest. Waarom de directeuren bij het gesprek aanwezig waren „weet ik niet meer”, zei Camps, waarschijnlijk was het „eens wens van de minister om in één keer het gesprek te voeren waarin alle inzichten op tafel kwamen”.  ‘Het ging over geld’
Jaren later in 2018, besluit Kamps opvolger Eric Wiebes (VVD) de gaswinning in Groningen af te bouwen tot nul. Een zware beving in Zeerijp in januari van dat jaar en een daarop volgend advies van het SodM om de gaswinning te verlagen naar 12 miljard kubieke meter, waren daarvoor volgens Camps de aanleiding. „Dat rapport riep de vraag op of de opbrengst van 12 miljard kubieke meter gas wel in verhouding stond tot de kosten van de schade-afhandeling en versterking van huizen”, zei Camps. „Het ging over geld, maar ook over de impact op de mensen in Groningen.” Maar met dat besluit om de gaswinning in de toekomst te stoppen, werd ook de versterking van huizen stopgezet. Minder gaswinning zou leiden tot minder zware bevingen en dus minder benodigde maatregelen om huizen preventief te versterken, was de gedachte vanuit het ministerie. „We wilden niet de trein voort laten denderden, maar even stilzetten en weer laten rijden als we wisten waar die trein naar toe moest.” De versterkingsoperatie moest onder de loep worden genomen vanwege de verminderde gaswinning. Het leidde tot veel kritiek in de regio en uiteindelijk zelfs tot het opstappen van Hans Alders, als Nationaal Coördinator Groningen (NCG), verantwoordelijk voor de versterkingsoperatie. Alders had namelijk in januari van dat jaar ruim 1.500 bewoners beloofd hun huis te versterken, maar die belofte werd door dit besluit niet ingelost. „De kritiek vond ik begrijpelijk”, zei Camps. „Maar met alle nadelen en chagrijn die dat opriep in de regio was het toch verstandig om even stil te staan. Met pijn in het hart, want er was geen optimale keuze.” Later deze woensdag wordt Hans Alders gehoord door de enquêtecommissie. ||https://www.nrc.nl//nieuws/2022/09/28/hoogste-ambtenaar-economische-zaken-gassector-had-geen-enkele-invloed-op-benoemingen-a4143427
2022-09-28||Gomarus definitief niet strafrechtelijk vervolgd||De Gomarus Scholengemeenschap in Gorinchem wordt definitief niet strafrechtelijk vervolgd voor het discrimineren van homoseksuele leerlingen en leraren. Twee oud-leerlingen wilden het Openbaar Ministerie (OM) er via een artikel-12-procedure alsnog toe bewegen om de middelbare school te vervolgen. Het gerechtshof in Den Haag heeft hun eis woensdag afgewezen.  De rechters vinden dat er „voldoende aanwijzingen” zijn dat de school zich schuldig heeft gemaakt aan discriminatie tussen 2016 en 2017. Maar inmiddels is het beleid van de school aangepast en hebben nieuwe incidenten zich voor zover bekend niet voorgedaan. Volgens de Onderwijsinspectie zijn de tekortkomingen van de school hersteld.  Uit onderzoek van NRC in 2021 bleek dat het Gomarus in Gorinchem door docenten jarenlang een onveilige plek was voor leerlingen die geen hetero zijn. Homoseksualiteit werd op de school gezien als „zonde tegen de natuur” en een „gruwel in de ogen van God.” Zo kwam een van de leerlingen gedwongen uit de kast. Daarnaast kregen homoseksuele leerlingen het advies om „genezing” te zoeken van hun geaardheid.||https://www.nrc.nl//nieuws/2022/09/28/gomarus-definitief-niet-strafrechtelijk-vervolgd-a4143435
2022-09-28||Bank of England grijpt in om financiële stabiliteit te waarborgen in het VK||De Bank of England grijpt in om de „financiële stabiliteit” te waarborgen in het Verenigd Koninkrijk. De Britse centrale bank gaat tijdelijk staatsobligaties opkopen, om te voorkomen dat de rentes op die leningen verder omhoogschieten. Dit heeft de bank woensdag    in een persbericht aangekondigd.  Op de financiële markten is het onrustig sinds de nieuwe regering van premier Liz Truss vrijdag begrotingsplannen bekendmaakte. Kwasi Kwarteng, Truss’ minister van Financiën,   kondigde voor 45 miljard pond lastenverlichting aan. Eerder werd bekendgemaakt dat voor 150 miljard pond (165 miljard euro) maatregelen worden genomen om de energiekosten voor huishoudens en bedrijven te beteugelen. Beleggers vrezen dat deze maatregelen onbetaalbaar zijn en de inflatie aanwakkeren. De koers van het Britse pond maakte een duikvlucht en de rente op Britse staatsobligaties schoot omhoog. Dit laatste zorgde de voorbije dagen voor acute problemen  bij onder meer pensioenfondsen, die de waarde van hun obligatiebeleggingen zagen kelderen.  De Bank of England gaat nu „tijdelijk” Britse staatsobligaties opkopen, aldus haar verklaring, om de rentes daarop te drukken. De centrale bank stond eigenlijk juist op het punt om obligaties te vérkopen. Zij  is door de regering in een zeer lastig parket gebracht. De Bank of England  wilde  de rentes juist verhógen om de piekende inflatie te temmen. Nu moet ze de regering uit de brand helpen door de rente op staatsobligaties in bedwang te houden.   Dinsdag uitte het Internationaal Monetair Fonds forse kritiek op de Britse begrotingsplannen. Volgens het fonds zou de regering-Truss die moeten „heroverwegen”.  In reactie op de interventie van de Bank of England daalde woensdagmiddag de rente op Britse staatsobligaties met een looptijd van tien jaar van zo’n 4,5 naar ruim 4 procent. Het pond daalde van krap 1,070 dollar naar 1,055 dollar. ||https://www.nrc.nl//nieuws/2022/09/28/noodinterventie-britse-centrale-bank-voor-financiele-stabiliteit-a4143430
2022-09-28||Stedelijk  over kritiek op Studio Drift: ‘Wij zijn er niet alleen voor moeilijke kunst’||Volgens Hans den Hartog Jager draagt het Stedelijk Museum Amsterdam bij aan de uitholling van de beeldende kunst (Waarom de goochelkunst van Studio Drift hypocriet is, NRC 15/9). Het museum doet dat volgens hem doordat „de design-afdeling (…) consumenten-kitsch” naar binnen haalt. Hij doelt daarmee onder meer op de installatie Volkswagen Beetle 1980 (2018) uit de serie Materialism van Drift, die het museum aankocht. Als het werk geëxposeerd wordt, wordt de volledige materialenlijst vermeld. 
De blokken van groot naar klein: katoen / polyurethaan / paardenhaar / staal / rubber / teer / aluminium / houtpoeder / Tectyl / glas / polyoxymethyleen (POM) / lakverf / polyvinylchloride (PVC) / zuur / aluminium-magnesium legering / papier / smeer / motorolie / tandwielolie / polyamide / acrylonitril-butadieen-styreen (ABS) / remvloeistof / lood / polymethylmethacrylaat (PMMA) / rvs / koper / bakeliet / hoge dichtheid polyetheen  (HDPE) / kurk / messing / glaswol / porselein / plexiglas / polybutyleentereftalaat (PBT) / magneet / kit / grafiet / Vitrite / blik / chroom / wolfraam. Den Hartog Jager verbaast zich over de geringe hoeveelheid materiaal in de installatie, in vergelijking tot de afmeting van de auto. Het werk komt echter wel degelijk voort uit een getrouwe materiaalanalyse. Het bestaat bovendien uit meer blokken dan het werk op de foto bij zijn artikel – de Dandelight-installatie uit dezelfde serie: 41 in plaats van 17. Laten we meteen ook maar een ander misverstand uit de weg ruimen. Het Stedelijk heeft geen aparte afdelingen meer voor beeldende kunst en vormgeving. En ook geen aparte aankoopbudgetten, zoals in het artikel van Renée Steenbergen staat vermeld (Verwar autonome kunst niet met creatieve industrie, NRC 22/9). Hiermee volgt het museum de ontwikkelingen in de kunsten. Er zijn wel conservatoren met expertise op een bepaald vakgebied, zoals vormgeving in ons geval, maar over aankopen wordt met het hele inhoudelijke team en vertegenwoordigers van de afdelingen collectiebeheer en development een besluit genomen. Grensoverschrijding tussen beeldende kunst, fotografie en vormgeving is van alle tijden. Architect-ontwerper Charlotte Perriand maakte foto’s; grafisch vormgever Cassandre schilderde; beeldhouwer Donald Judd ontwierp meubels. Sinds enkele decennia zien we ook steeds meer werk dat niet zozeer een grens overschrijdt, maar zich op het grensvlak van verschillende disciplines afspeelt. Het werk van Drift is daarvan een voorbeeld, maar ook dat van Bernadette Corporation dat de vorm aanneemt van mode en sieraden. Sarah Zapata’s sculpturen zijn opgebouwd uit tapijten en een installatie van Czar Kristoff bestaat onder meer uit door hem ontworpen folders. Deze voorbeelden zijn allemaal in de collectie van het Stedelijk opgenomen. Maakt het daarbij uit welke opleiding de kunstenaars of ontwerpers oorspronkelijk genoten? Wij vinden van niet. Kunnen makers een conceptueel uitgangspunt combineren met een aansprekende vormentaal die een groot publiek aanspreekt? Zeker. Dat doen ontwerpers overigens al sinds het Italiaanse radical design uit de jaren zestig en voor het werk van beeldend kunstenaar Jeff Koons geldt dit ook. Kan het museum dergelijk werk tonen en in de collectie opnemen of moet het museum vooral ‘moeilijke kunst’ ondersteunen zoals Hans den Hartog Jager betoogt? Het Stedelijk wil een breed palet aan verschillende posities en stemmen tonen: van weerbarstige kunst tot meer toegankelijk werk en van autonome installaties tot gebruiksvoorwerpen. De functie van het museum als platform voor discussie is daarbij ook van belang. Wij juichen deze discussie dan ook toe. Het museum werkt samen met makers van uiteenlopende achtergronden en doet dat voor een zo breed mogelijk publiek. Dat mag ook worden verwacht van een publieke instelling. Wat het museum in ieder geval niet wil, is hedendaags werk in hokjes plaatsen, omdat ook makers dat zelf niet doen.  En wat betreft het commerciële aspect: wij zijn ons er natuurlijk van bewust dat het tonen, verzamelen of alleen al noemen van werk van bepaalde makers mogelijk invloed heeft op het verkrijgen van ‘prestigieuze’ opdrachten en op de positie van hun werk op de kunstmarkt. Dat is een gegeven. Dat Drift hiervan gebruik zou maken is niet verrassend, want wie vermeldt niet trots op zijn website tentoonstellingen en aankopen.  Het lijkt Den Hartog Jager vooral te storen dat ze dat nu in een beeldende-kunstcontext doen. Zoals algemeen bekend gaat er veel meer geld om in de markt van de beeldende kunst dan in die van de vormgeving – in de wereld van galeries, beurzen en veilingen heerst immers nog wel vaak een sterke scheiding. De wens om daarin door te dringen zegt minstens evenveel over de hiërarchie in die markt als over Drift. In het artikel van Renée Steenbergen wordt betoogd dat makers met een vormgevings- of architectuurachtergrond in toenemende mate opdrachten in de openbare ruimte krijgen ten koste van beeldend kunstenaars (in het verleden meestal beeldhouwers). Het is de vraag of dit erg is, maar als daar verandering in gebracht zou moeten worden, dan is er meer nodig dan musea die iets wel of niet de ruimte geven. Bijvoorbeeld meer discussie over de inzet van kunstsubsidies, over de kunstopleidingen en over de aandacht voor kunst en cultuur op alle beleidsniveaus. Zoals geschreven, het museum blijft open staan voor debat, in en buiten het museum, over deze en andere kwesties. Zo kunnen we elkaar ‘scherp houden’. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/stedelijk-over-kritiek-op-studio-drift-wij-zijn-er-niet-alleen-voor-moeilijke-kunst-a4143428
2022-09-28||Oud-advocaat van tableau geschrapt na aanwijzen cliënt als dader van kindermoord||Oud-advocaat Anthony Wijnberg is van het tableau geschrapt omdat hij afgelopen mei in NRC vertelde dat zijn overleden cliënt schuldig is aan de moord op de 7-jarige Cheryl Morriën, die in 1986 in IJmuiden verdween. Dat blijkt uit een uitspraak van de Raad van Discipline.  De aanleiding voor het NRC-interview was het verschijnen van de documentaire De Sneeuwman over kindermoordenaar Michel S. op Videoland. In die documentaire vertelt Wijnberg  dat zijn voormalig cliënt S., die in 2001 overleed, achter de moord op Morriën zit. Wijnberg had dit kort na diens overlijden ook aan een officier van justitie  verteld. De advocaat wilde de  nabestaanden van  Morriën duidelijkheid geven, mede omdat haar lichaam nooit is gevonden.  Vanwege het interview in NRC diende Eef van de Wiel, als deken van Noord-Nederland regionaal toezichthouder op de advocatuur, een tuchtklacht tegen de oud-advocaat in vanwege het schenden van de geheimhoudingsplicht.  De Raad van Discipline Arnhem-Leeuwarden besloot daarop deze week om Wijnberg van het tableau, de officiële lijst van personen die als advocaat mogen optreden, te schrappen wegens het tweemaal overtreden van zijn geheimhoudingsplicht: in NRC én in de documentaire. Wijnberg is niet meer actief als advocaat en liet zich enkele jaren geleden dan ook uitschrijven als advocaat. Desondanks stelt de Raad van Discipline dat Wijnberg nog tuchtrechtelijk verantwoordelijk gehouden kan worden voor zijn acties. De geheimhoudingsplicht van een advocaat blijft namelijk ook na beëindiging van de beroepsuitoefening bestaan. Doorbreking van de geheimhoudingsplicht  is volgens de tuchtrechter „slechts in zeer uitzonderlijke gevallen gerechtvaardigd”, bijvoorbeeld bij een directe dreiging die niet zonder het doorbreken van de geheimhouding kan worden afgewend. Voor het doorbreken van de geheimhouding dient de advocaat dan bovendien eerst met de deken te overleggen. In het geval van het NRC-interview en de documentaire is dat niet gebeurd, in tegenstelling tot 2001 toen Wijnberg met een officier van justitie sprak. Wijnberg zegt „ontzettend ontdaan” te zijn door de uitspraak van de tuchtrechter. Hij vertelt om „een menselijke reden” aan de documentaire en het interview te hebben meegewerkt: duidelijkheid bieden over het lot van Morriën. Dat hij niet met de deken in conclaaf is gegaan, is omdat hij geen advocaat meer was.  In het interview zei Wijnberg dat hij dacht niet tuchtrechtelijk aangepakt te kunnen worden, omdat hij zich al als advocaat had uitgeschreven. Van die uitspraak neemt de tuchtrechter nadrukkelijk afstand. Volgens de tuchtrechter is een maatregel nodig die richting de advocatuur en maatschappij „een normbevestigend effect” zal hebben.  En dus legt de Raad van Discipline hem de zwaarste sanctie op: schrapping van het tableau. Die sanctie is juridisch bijzonder omdat Wijnberg, toen hij enkele jaren geleden stopte, zich reeds als advocaat liet uitschrijven van datzelfde tableau. Concreet lijkt het schrappen te betekenen dat hij zich in de toekomst niet opnieuw als advocaat kan inschrijven, een ambitie die hij niet zegt te koesteren. Deken Van de Wiel, die de tuchtklacht indiende, zegt dat zij daartoe om principiële redenen, vanwege het vertrouwen in de advocatuur, genoodzaakt was. „Advocaten hebben een geheimhoudingsplicht. Iedereen moet weten dat je je eigen  advocaat echt kan vertrouwen en alles kan vertellen. Anders gaan er dingen mis in de rechtsstaat.”||https://www.nrc.nl//nieuws/2022/09/28/oud-advocaat-van-tableau-geschrapt-na-aanwijzen-client-als-dader-van-kindermoord-a4143416
2022-09-28||Column | Ongekende kwellingen, zoals het ‘zeitgeist cookbook’||Nummer 1 is ‘IJsjes’. Nummer 26: ‘Stiekem in zee plassen’. Nummer 994: ‘Kappers die luisteren naar hoe jij het wilt’. Ze staan op de lijst van „dingen die het leven de moeite waard maken”, in het  toneelstuk Every Brilliant Thing  (door Covid werd het vaak geannuleerd,  Het Nationale Theater brengt het vanaf januari 2023 opnieuw – gelukkig). Ja, lijstjes. In de roman Kalme Chaos van Sandro Veronesi maant de hoofdpersoon de herrie in zijn hoofd tot stilte door allerlei overbodige lijstjes op te stellen, zoals „Luchtvaartmaatschappijen waarmee ik gevlogen heb”,  of „Kometen die ik heb gezien” (een lijstje van twee).  Soms zijn doodgewone dingen plotseling onbetaalbaar mooi. Ik zag kookboekenfenomeen Nigella Lawson een bitterbal eten – en stond paf. Ik zag een bekende danseres bij een begrafenis een hand zand pakken en op de kist laten vallen – wát een gebáár. Oftewel: ik zou weleens een boodschappenlijstje van Sandro Veronesi  willen zien.  Ik krijg de kans in het Amsterdamse Museum van de Geest (verscholen in De Hermitage) bij de expositie 31553580 (obsessie) voor nummers & schema’s.  Curator Hanne Hagenaars en kunstenaar Jan Hoek (moeder en zoon, ze zijn samen een oerschema) verzamelden  overzichten en schema’s en reeksen en lijstjes waarmee kunstenaars orde aanbrengen. Althans, dat denken ze. We kijken en zien, inderdaad, kalme chaos. De museumzalen zijn hersenpannen, schedels zijn gelicht, gevoelens liggen naakt te kronkelen.  George Widener, kunstenaar en wiskundig genie, weet zeker  dat de  wereld wordt overgenomen door kunstmatige intelligentievormen en ontwierp maar vast een wiskundig schema als entertainment voor die intelligente machines. Een supersuperieur ganzenbord, met cijfers. Niemand kan het begrijpen, ik al helemaal niet,  maar ik beschouw het als een lust voor mijn oog en ik hoop nu maar dat die A.I.’s bij machte  zullen zijn om schoonheid te zien (kunstgenot vereist  roekeloosheid; is iemand erg slim dan ligt dat moeilijk).  Wacht,  ik maak even een lijstje van de werken die je snel over het hoofd ziet (en ten onrechte): 1. Zdenek Kosek, die het weer beïnvloedt (en zijn schema met de vogels deelt.) 2. Hoe maak je een goed schilderij in zeven kenmerken van vader Mark Rothko voor zoon Christopher (onthullend voor Mark). 3. Stanley Brouwns overzicht van zijn toekomstverwachtingen voor het jaar 4000 (no past, only future).   Nee, verkeerd. De kleine knoestige collage Things to do in Hell, van Simon Evans, is natuurlijk nummer 1. Een variatie op de middeleeuwse hel, vol ongekende kwellingen zoals  ‘storytelling traffic jam’ en ‘zeitgeist cookbook’ en ‘global desk lamp’. Maar wat doet de kreet ‘Egg’ daar?  Ja, wat doet dat ei daar? Wat doen die luchtvaartmaatschappijen  in die roman? Controle is het doel. Alle schema’s, alle rijtjes zijn bezweringsformules. Controle is niet meer dan een plof op een kist. Aanvulling 28/9: In een eerdere versie van dit artikel hoopte Joyce Roodnat dat Het Nationale Theater ‘Every Brilliant Thing’ opnieuw zou brengen. Het Nationale Theater herneemt het stuk vanaf januari 2023. Dat is hierboven aangepast. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/ongekende-kwellingen-zoals-het-zeitgeist-cookbook-a4143415
2022-09-28||Vannacht sliepen toch mensen buiten in Ter Apel||In de nacht van dinsdag op woensdag hebben er volgens hulporganisatie MiGreat ondanks de eerder afgekondigde noodverordening toch asielzoekers noodgedwongen buiten geslapen. Het zou gaan om veertig mensen. Het Centraal Orgaan opvang asielzoekers (COA) kan dit aantal niet bevestigen en zegt nog uit te zoeken wat er vannacht gebeurd is. Het is voor zover bekend de eerste keer dat in Ter Apel asielzoekers slapen sinds de opening van de alternatieve opvanglocatie in Zoutkamp begin september.  Een woordvoerder van Stichting Vluchtelingenwerk zegt dat hulpverleners vanochtend twintig tentjes aantroffen op het terrein van Ter Apel. Een vergelijkbaar beeld is te zien op foto’s van dinsdagnacht van een vrijwilliger van Migreat. Ook een cameraman van de NOS heeft woensdagochtend nog tentjes bij het aanmeldcentrum gezien. Volgens hem waren het er op dat moment nog tien. De woordvoerder van burgemeester en voorzitter Veiligheidsregio Groningen Koen Schuiling bevestigt dat er tenten op het voorterrein van Ter Apel hebben gestaan.  Eerder deze maand beloofde staatssecretaris Eric van der Burg (Asiel, VVD) dat er bij Ter Apel niemand meer buiten hoefde te slapen. Om het aanmeldcentrum te ontlasten, is in het Groningse Zoutkamp een verblijf geopend voor asielzoekers die nog op hun registratie in Ter Apel wachten. Daarnaast werd een ‘ticketsysteem’ ingevoerd, dat duidelijkheid moet geven over de volgorde waarin de mensen zich mogen aanmelden.  Dinsdagavond maakte het COA nog bekend dat er die nacht genoeg plek was voor iedereen. Waarom het nieuwe systeem toch gehaperd heeft, is nog niet duidelijk. Woensdagochtend staan er volgens de woordvoerder van Vluchtelingenwerk zo’n tweehonderd asielzoekers voor de hekken. ||https://www.nrc.nl//nieuws/2022/09/28/vannacht-sliepen-toch-mensen-buiten-in-ter-apel-a4143405
2022-09-28||Europese Commissie bezorgd over Nord Stream-gaspijpleidingen||De Europese Commissie heeft bezorgd gereageerd op de lekkages van de Nord Stream-gaspijpleidingen in de Oostzee. Buitenlandchef Josep Borrell kondigt een „robuuste en verenigde reactie” aan. Ook stelt hij de beveiliging van de leidingen aan te scherpen. Borrell en Ursula von der Leyen, voorzitter van de Europese Commissie, gaan uit van sabotage. Ook NAVO-chef Jens Stoltenberg spreekt van sabotage. Meerdere landen hebben gereageerd op de onrustige situatie rondom de pijpleidingen. Denemarken, Noorwegen en Zweden treffen maatregelen om de veiligheid rondom de pijpleidingen te garanderen. Wat voor maatregelen dat precies zullen zijn, wordt niet gespecificeerd. Volgens verschillende landen zijn de lekken in de leidingen een gevolg van sabotage. De Noorse minister van Energie, Terje Aasland, heeft dinsdagavond maatregelen bekendgemaakt in een verklaring. Aasland zegt dat de Noorse regering „maatregelen gaat nemen om de veiligheid van infrastructuur, onshore-terminals en faciliteiten op het Noorse continentale platform te vergroten”. Nord Stream zelf zegt nog niet te weten hoeveel tijd de reparatie zal kosten. Aanleiding voor de maatregelen zijn de krachtige explosies die maandag zijn gemeten langs Nord Stream 1 en 2, waarvan analisten vermoeden dat Rusland erachter zou kunnen zitten. De explosies, bij het Deense eiland Bornholm, sloegen gaten in beide pijpleidingen. Noorse oliemaatschappijen maakten eerder meldingen van drone-waarnemingen rond hun productieplatforms in de Noorse wateren, waarna de Norwegian Petroleum Safety Authority opriep tot „verhoogde waakzaamheid van alle operators en reders op het continentale platform”. De leidingen lopen vanaf Rusland naar Duitsland via de Oostzee.  NAVO en Brussel zeggen dat de schade aan de pijpleidingen opzettelijk is veroorzaakt. Buitenlandchef van de Europese Commissie Borrell zei erg verontrust te zijn door de lekkages. „Veiligheids- en milieukwesties hebben nu de hoogste prioriteit. Deze incidenten zijn geen toeval en raken ons allemaal. Iedere opzettelijke verstoring van de Europese energie-infrastructuur is onacceptabel en kan rekenen op een robuuste en verenigde reactie.” De Verenigde Staten hebben hulp aangeboden voor het onderzoek naar de toedracht van de schade aan de gaspijpleidingen. Ook Von der Leyen, voorzitter van de Europese Commissie, spreekt van een „sabotagedaad”.  De Zweedse minister van Buitenlandse Zaken, Ann Linde, zei dinsdag tegen de Zweedse publieke omroep SVT, dat de vermoedelijke sabotage geen aanval is op Zweden omdat het niet in hun territorium gebeurde. Linde noemde het een internationaal incident. Ook Denemarken zegt dat de explosies zich buiten hun territoriale wateren voordeden. Dinsdagavond zijn de Zweedse en Deense regeringen samengekomen voor een crisisvergadering om de situatie te bespreken.  De Deense minister van Defensie, Morten Bodskov, zegt zich zorgen te maken over de veiligheidssituatie in het Oostzeegebied, na een ontmoeting met secretaris-generaal van de NAVO Stoltenberg, in Brussel. Bodskov wees woensdag in een verklaring op de „aanzienlijke militaire aanwezigheid in het Oostzeegebied” van de Russen. De Deense autoriteiten hebben gevraagd het niveau van paraatheid in de elektriciteits- en gassector te verhogen. Volgens Bodskov zal het ongeveer twee weken duren voordat het rustig genoeg is in het gebied om een onderzoek te starten. Het Kremlin ontkent woensdag alle aantijgingen. Tijdens een persconferentie zei woordvoerder Dmitri Peskov dat de beweringen „vrij voorspelbaar en dom” waren. Daar voegde hij aan toe dat de Verenigde Staten zich tegen de pijpleidingen hadden verzet en dat Amerikaanse bedrijven „enorme winsten” maken door vloeibaar aardgas aan Europa te leveren. Volgens Peskov willen ze daar graag mee doorgaan.  In de eerste vier maanden van dit jaar hebben de VS al bijna driekwart van al hun vloeibaar aardgas naar Europa gestuurd. Het plan is om dit jaar nog minstens 15 miljard kubieke meter vloeibaar aardgas te leveren aan de Europese Unie. Dit betekent dat de VS nu bijna de helft van de Europese LNG-invoer voor hun rekening nemen, ongeveer twee keer zoveel als vorig jaar.  Een woordvoerder van het Russische ministerie van Buitenlandse Zaken eist dat de Amerikaanse president Joe Biden verantwoordelijkheid neemt voor de explosies. „Op 7 februari 2022 zei Joe Biden dat Nord Stream voorbij zou zijn als Rusland Oekraïne binnenvalt. (…) Biden moet antwoord geven op de vraag of de VS hun dreigement op 25 en 26 september 2022 hebben uitgevoerd.” Ook de Poolse voormalige minister van Buitenlandse Zaken Radek Sikorski, nu Europees Parlementslid, heeft op Twitter de VS ‘bedankt’ voor de explosies bij de pijpleidingen. Kremlin-woordvoerder Peskov zei dat hij „uiterst bezorgd” is over de lekken, en voegde eraan toe dat de mogelijkheid van een opzettelijke aanval niet kon worden uitgesloten.||https://www.nrc.nl//nieuws/2022/09/28/europese-commissie-extra-veiligheidsmaatregelen-rond-gaspijpleidingen-sprake-van-sabotage-bij-lekken-nord-stream-a4143404
2022-09-28||Onbekend portret van dichter Constantijn Huygens ontdekt|| Op zoek naar zeefdrukken van Andy Warhol doorzocht kunsthistoricus Joost Willink ruim twee jaar geleden online-catalogi van veilinghuizen. Een aardig tijdverdrijf, zegt hij, vlak na het uitbreken van de coronapandemie. Bij Nye & Company, een klein veilinghuis in Bloomfield, New Jersey, viel Willinks oog op iets anders dan pop-art: een ongedateerd, aan de zeventiende-eeuwse schilder Nicolaes Maes toegeschreven portret van dichter Constantijn Huygens, richtprijs 2.000 tot 4.000 dollar. Verbaasd zoomde hij in op de niet zo beste foto van het oude schilderij. Er zat een fraaie oude lijst omheen en in de beschrijving stond dat Christie’s het eerder al eens als een Maes-portret had aangeboden. Een goed teken, zegt Willink, als zo’n schilderij door de ballotage van een groot veilinghuis is gekomen. Willink had nauwelijks concurrentie van andere bieders; inclusief veilingkosten hoefde hij slechts 3.520 dollar te betalen. Later ontdekte hij pas dat Nye het portret in 2017 en 2018 eerder te koop had aangeboden, toen met aanzienlijk hogere richtprijzen – precies op het goede moment was zijn oog er dus op gevallen. Maar had hij echt een schilderij gekocht van de virtuose Rembrandt-leerling Nicolaes Maes (1634-1693)? En dan nog wel een onbekend portret van Constantijn Huygens (1596-1687), de grote dichter, diplomaat, geleerde, componist, architect en polyglot? Dat stond allerminst vast.  Willink, bekend van zijn studies naar  de negentiende-eeuwse ontdekkingsreiziger en fotograaf Alexine Tinne, dook twee jaar onder in archieven. En hij onderwierp het kleine portret aan allerlei moderne onderzoeksmethoden. De resultaten van zijn studie legde hij vast in een 42 pagina’s tellend artikel dat hij voorlegde aan vooraanstaande kunsthistorici. Die delen zijn voornaamste conclusies: het door hem gekochte schilderij is een onbekend, door Nicolaes Maes geschilderd portret van Constantijn Huygens, het negende contemporaine portret dat van de dichter bekend is. De Duitse Maes-specialist Léon Krempel stelde op stilistische gronden en op basis van de gebruikte signatuur vast dat het portret rond 1656 is gemaakt. De destijds 22-jarige Maes begon toen met portretschilderen. De kleding en de zwarte hoed van de geportretteerde man en de ouderdom van het gebruikte houten paneel passen bij die datering. Het Maes-portret lijkt sprekend op een gelijksoortig Huygens-portret door de zeventiende-eeuwse schilder Caspar Netscher, in de collectie van het Rijksmuseum. De afgebeelde houding en de kleding op de twee portretten is vrijwel identiek. Alleen de zwarte hoed die Huygens in 1656 droeg en die zestien jaar later ouderwets was geworden, is op het portret uit 1672 vervangen door een zogenoemd kalotje, een klein mutsje voor binnenshuis. Huygens verbleef de jaren voordat Netscher zijn portret schilderde in Engeland. In het verleden is verondersteld dat Netscher als voorbeeld een drie jaar eerder door hem geschilderd schetsportret van Huygens gebruikte, een portret in bezit van het Haags Historisch Museum. Die conclusie is nu dus achterhaald: Netscher moet wel het Maes-portret als uitgangspunt hebben gebruikt. De kleding en houding mag identiek zijn, op het vroegste portret had Huygens nog rossig haar, op het latere portret is hij grijs en duidelijk ouder. De drie genoemde portretten hangen tot en met begin december naast elkaar in het Huygensmuseum Hof-wijck in Voorburg. Tot grote tevredenheid van directeur Lea van der Vinde. „Door het onderzoek van Willink zijn we meer te weten gekomen over hoe Huygens met kunst omging. De portretten door Maes en Netscher, waarvan we weten dat ze bij hem thuis hingen, geven een rijker beeld van hoe hij zichzelf zag. Het is een veronderstelling, maar het zou me niet verbazen als Huygens aan Netscher vroeg het Maes-portret als uitgangspunt te nemen. Zo van: zo zag ik er uit toen ik jong was, zo ben ik nu. Huygens was een man met humor.” Van der Vinde hoopt dat de portretten bijeenblijven. De 75-jarige Willink houdt zich op de vlakte over zijn plannen met het Huygens-portret in zijn bezit. „Voorlopig hangt het hoog en droog in Hofwijck”, zegt hij. Het slechts 28 bij 22,5 centimeter metende portret dat hij tweeënhalf jaar geleden voor drieduizend euro kocht, is inmiddels voor 125.000 euro verzekerd. „Het is een betekenisvol schilderij voor Nederland”, zegt Willink laconiek. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/onbekend-portret-van-dichter-constantijn-huygens-ontdekt-a4143403
2022-09-28||Sinan Can interviewt niet, hij práát met mensen||Buurten waar veel mensen zonder geld, een fatsoenlijk huis en iets van perspectief  wonen, noemen we in Nederland probleemwijken. In de naamgeving ligt nog iets hoopvols besloten, problemen zijn er om op te lossen, nietwaar? Ik wil zo graag geloven dat ‘onze’ buurten niet eens in de buurt komen van de ellende in de ‘getto’s’, de ‘sharia-enclaves’, de ‘no-go-area’s’ van  andere Europese steden. Voor Breuklijnen reisde programmamaker Sinan Can een jaar lang op en neer tussen vier beruchte wijken in vier hoofdsteden en maakte daar vier afleveringen van die deze week worden uitgezonden. Maandag was hij in Clichy-sur-Bois in Parijs, dinsdag in Tower Hamlets in Londen, woensdag en donderdag volgen Rinkeby in Stockholm en Molenbeek in Brussel.  Zo te zien heeft Sinan Can  zijn intrek genomen in die wijken, in elk geval tijdelijk. Hij heeft er een huis, een bed, en doet er boodschappen. Hij interviewt  mensen, of beter, hij práát met ze, dat is toch net wat anders. Echte mensen met echte namen en achternamen nodigen hem bij zich thuis uit, geven hem hun eten en vragen hem mee op stap. Ook als dat helemaal niet zo heel veilig voor ze voelt. Hij mag binnenkomen in een huis op de negende verdieping van een verkrotte flat waar zeker twaalf ‘ongedocumenteerden’ wonen, of ‘veiligelanders’ zoals we ze noemen. Jonge mannen uit Algerije zonder papieren en zonder hoop op een beter bestaan.  Hij wandelt met Erika DeLoffre door de straten van departement 93, op een metrokwartier afstand van het centrum van Parijs. We zien de haveloze huizen, de straathandel, jongens weg ritselen achter  containers. Ze vertelt over het jaar waarin haar huis  elke maand werd overvallen. De politie deed niks, de buren ook niet. „Je denkt dat je veilig bent omdat je zwart bent en onder eigen mensen woont.” Maar zo is het niet. Regel één is overleven, zegt ze. Desnoods door andere overlevers te bestelen. Haar ogen schieten nerveus alle kanten op, iemand neemt foto’s, ze worden in de gaten gehouden.  Erika DeLoffre is getrouwd, haar man Cyril is bekeerd tot de islam, samen hebben ze acht kinderen. Zij is lerares en draagt een hoofddoek. Twee dingen die in Frankrijk niet meer samengaan. President Macron scherpte drie jaar geleden de wet aan: in publieke gebouwen zijn alle uitingen van religie verboden. DeLoffre deed haar hoofddoek vóór school af en na school weer op. Mocht ook niet, want zo gaf ze het verkeerde voorbeeld aan meisjes. Ze is ontslagen, en ze mag ook niet met haar kinderen mee op schoolreisje.  Net als je denkt dat er in Frankrijk rare regels gelden, neemt Sinan Can je een televisiedag later mee naar Londen. Staat en kerk slapen in het Verenigd Koninkrijk wel op één  kussen, en daar kruipen andere religies handig tussen. Zo kon het gebeuren dat  in de wijk Tower Hamlets niet de regels  van het land worden gevolgd, maar die van Allah. Aparte scholen voor jongens en meisjes, gescheiden sportscholen en restaurants. Over de voordelen daarvan praat Sinan Can met meisjes (al winkelend) en met de imam (al gewichtheffend).  Zorgelijker is dat ook de rechtspraak in religieuze handen is. Islamitische rechters  beoordelen scheidingen, voogdijkwesties, huiselijk geweld. Bij hoge uitzondering mag er een camera mee in een van de sharia-rechtbanken. Bij rechter Haitham al-Haddad meldt zich een man met een erfeniskwestie. Toen zijn vader overleed kregen alle kinderen een gelijk deel, ook zijn zeven zussen. Precies volgens de wet en de wens van zijn vader, maar tegen de wil van Allah die voorschrijft dat vrouwen de helft erven van wat een man krijgt. Oordeel van de ‘rechter’: de zussen hebben gestolen. Straf krijgen ze niet. Nu niet, orakelt al-Haddad en hij wijst naar boven. Daar zit zijn opperrechter.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/28/sinan-can-interviewt-niet-hij-praat-met-mensen-a4143400
2022-09-28||2021: Meer mannen vermoord, totaal aantal slachtoffers stabiel gebleven||In 2021 kwamen 126 mensen om het leven door moord of doodslag, dat zijn er vijf meer dan het jaar ervoor. Daarmee is het aantal geregistreerd slachtoffers stabiel gebleven. Dat blijkt woensdag uit cijfers van het Centraal Bureau voor Statistiek (CBS). De afgelopen vijf jaar kwamen gemiddeld 123 mensen om het leven door moord of doodslag. Dit gemiddelde is relatief laag, in de periode tussen 2002 en 2004 lag het jaarlijks dodental nog op 231 slachtoffers.  Het aantal mannelijke slachtoffers steeg van 77 naar 88 in 2021. Bij mannen was er niet vaak een dader in beeld. In zeker 13 procent van de gevallen ging het om een criminele afrekening. Onder vrouwen was er sprake van een daling, van 44 naar 36 slachtoffers. Bij de meeste vrouwen was er ook een dader in beeld. In zes van de tien gevallen ging het namelijk om een partner of een ex-partner.  Één derde van de moorden werd in drie grote steden gepleegd: Amsterdam, Rotterdam en Den Haag. De meeste slachtoffers waren tussen de 20 en 60 jaar oud, zo’n 70 procent. De afgelopen vijf jaar werden 31 kinderen om het leven gebracht. Bij 28 gevallen werd dit gedaan door een moeder of vader.  Nederland behoort samen met Noorwegen tot de vijf landen in Europa waar relatief de minste moorden worden gepleegd. Italië, Slovenië en Zwitserland hebben de laagste aantal moorden per 100.000 inwoners. In Rusland, Oekraïne en Moldavië is het aantal relatief gezien het hoogst. Het CBS hanteert bij dit onderzoek twee bronnen: de gegevens van door een arts ingevulde doodsoorzaakformulieren en dossiers van het Openbaar Ministerie.||https://www.nrc.nl//nieuws/2022/09/28/2021-meer-mannen-vermoord-totaal-aantal-slachtoffers-stabiel-gebleven-a4143399
2022-09-28||Protesten in India na dood leerling vanwege spelfout||In India zijn protesten uitgebroken nadat een 15-jarige scholier uit de Dalit-gemeenschap, de laagstgeplaatsten in het hindoeïstische kastensysteem, zou zijn doodgeslagen door zijn leraar, omdat hij een spelfout had gemaakt. Dat bevestigt de Indiase politie aan persbureau Reuters. De demonstraties ontstonden in het Auraiya district in de noordelijke Indiase staat Uttar Pradesh, waar het incident plaatsvond. De leraar is nog voortvluchtig en wordt gezocht door de politie. Een autopsie moet de exacte doodsoorzaak van de jongen nog bevestigen.  De 15-jarige Nikil Dohre werd eerder deze maand door zijn leraar met een stok geslagen en geschopt, nadat hij het woord  ‘sociaal’ verkeerd had gespeld in een examen. Dat zegt de familie van de jongen tegen de politie. Maandag overleed de scholier in het ziekenhuis aan zijn verwondingen, negentien dagen na het incident. Na zijn dood gingen honderden mensen de straat op om te protesteren tegen het kastensysteem en discriminatie tegen Dalits. Bij de demonstraties werden zo’n twaalf mensen gearresteerd. Dalits behoren volgens het Indiase kastensysteem tot het laagste niveau en zijn al eeuwenlang slachtoffer van discriminatie en (seksueel) geweld. Vroeger werden Dalits ook wel de ‘onaanraakbaren’ genoemd, omdat sommige Indiërs uit een hogere kaste hen niet willen aanraken. Hoewel kastendiscriminatie officieel verboden is, steeg de criminaliteit tegen Dalits volgens het National Crime Records Bureau van 45.961 gevallen in 2019 tot 50.291 gevallen in 2020.  In juli dit jaar werd Indra Meghwal, een negenjarige leerling uit de deelstaat Rajasthan, door zijn leraar doodgeslagen. Volgens klasgenoten en zijn familie werd de jongen geslagen omdat hij water had gedronken uit een pot die was gereserveerd voor leraren uit hogere kasten. Ook zijn dood leidde tot hevige protesten in het land. ||https://www.nrc.nl//nieuws/2022/09/28/protesten-in-india-nadat-docent-leerling-doodslaat-vanwege-spelfout-a4143398
2022-09-28||Radicaal-rechts aan de macht in Italië: hoe nu verder?|| Drie dagen geleden behaalde Fratelli d’Italia een zege tijdens de Italiaanse verkiezingen. Een partij die als radicaal-rechts wordt gezien. Zal partijleider Giorgia Meloni de radicale standpunten ook echt gaan uitvoeren? Italië-correspondent Ine Roox denkt dat het zo’n vaart niet zal lopen.||https://www.nrc.nl//nieuws/2022/09/28/radicaal-rechts-aan-de-macht-in-italie-hoe-nu-verder-a4143397
2022-09-28||Wat vindt NRC | Westen mag niet buigen voor Poetins nucleaire chantage||Poetins oorlog bevindt zich sinds vorige week in een nieuwe fase, een fase die ook een verhoogd risico voor het Westen met zich meebrengt. De oorlog verloopt voor het Kremlin al geruime tijd niet zo als gehoopt. Nadat Kiev een onneembare veste bleek te zijn, concentreerde Rusland zich op het zuiden en oosten om ook daar na aanvankelijke terreinwinst vast te lopen. In een verbluffend tegenoffensief wist Oekraïne begin deze maand zelfs duizenden vierkante kilometer terrein te heroveren.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Poetins problemen zijn niet beperkt tot het slagveld. Grote landen die hem in eerste instantie niet bekritiseerden, nemen  steeds openlijker afstand. China, India en Turkije hebben gewezen op de gevolgen van de oorlog en opgeroepen tot onderhandelingen. De Turkse president Erdogan zei zelfs dat Rusland bezette gebieden moet teruggeven, waaronder de Krim, die Rusland al in 2014 inpalmde. In eigen land werden hardliners afgelopen weken openlijk steeds kritischer over het verloop van de oorlog. Poetins antwoord was drieledig. Hij kondigde een gedeeltelijke mobilisatie aan, die nogal chaotisch verloopt en tot een uittocht van jonge mannen heeft geleid. Hij liet bovendien referenda houden in vier door Rusland bezette regio’s in het zuiden en oosten van Oekraïne. De bevolking mag zich uitspreken over annexatie door Rusland, een volksraadpleging waarvan het resultaat al bij voorbaat vaststaat.    Daarnaast stelde Poetin  dat elke bedreiging van de territoriale integriteit van Rusland beantwoord zal worden „met alle middelen die we ter beschikking hebben”.  Sindsdien heeft oud-president Medvedev al twee keer herhaald dat Rusland het recht heeft zich met kernwapens te verdedigen. Ook de te annexeren delen van Oekraïne vallen straks in principe onder de nucleaire paraplu van Moskou.  Poetin heeft een uitzonderlijk onzekere situatie gecreëerd. Directe dreigementen met kernwapens worden niet vaak geuit. De VS hebben in de jaren vijftig China eens bedreigd met een atoombom. Pakistan en India hebben elkaar nooit bedreigd met kernwapens. En in de Cubacrisis wilde Rusland slechts kernwapens stationeren in de nabijheid van de VS. Het is goed denkbaar dat Poetin bluft. Toch is er maar één reactie mogelijk op zijn dreigement: sla het niet in de wind, maar buig er ook niet voor.  Analisten en wapenexperts hebben erop gewezen dat er voor Poetin weliswaar enorme nadelen kleven aan het gebruik van een kernwapen, maar dat je nooit zeker weet wat een wanhopige leider zal doen als zijn conventionele wapens niet de gewenste winst opleveren. Het zou dus onverantwoord zijn om schouderophalend aan het dreigement voorbij te gaan. De adviseur voor nationale veiligheid van president Biden,  Jake Sullivan, zei zondag dat de VS Moskou hebben duidelijk gemaakt dat het gebruik van een nucleair wapen „catastrofale” gevolgen zal hebben.  Nog gevaarlijker dan het dreigement negeren is   ervoor door de knieën gaan. Westerse politici hebben afgelopen dagen  terecht duidelijk gemaakt dat  niet van plan te zijn. Premier  Rutte was stellig. In een telefoontje met Kiev  herhaalde hij de Nederlandse steun voor Oekraïne en stelde nieuwe wapenleveranties in het vooruitzicht. Om te onderstrepen dat je nooit moet toegeven aan een man als Poetin stelde Rutte  hem in een interview zelfs op één lijn met Adolf Hitler, een vergelijking waartoe politici zich doorgaans niet laten verleiden. Het is tekenend voor de verhoudingen dat een vergelijking van de Russische president met de personificatie van kwaad geen stof doet opwaaien.||https://www.nrc.nl//nieuws/2022/09/28/westen-mag-niet-buigen-voor-poetins-nucleaire-chantage-a4143353
2022-09-28||FNV: stakingen bij Bijenkorf|| Medewerkers van de Bijenkorf gaan staken, zo heeft vakbond FNV bekendgemaakt.  Op dinsdag verliep een ultimatum dat de bond had gesteld. Als de directie niet snel over de brug zou komen met een „fatsoenlijke loonsverhoging”, zou het werk worden neergelegd. De laatste keer dat er werd gestaakt bij de Bijenkorf was volgens de bond in 1971. Volgens FNV-bestuurder Linda Vermeulen verdienen de medewerkers van de Bijenkorf met 11 tot 12 euro per uur over het algemeen maar iets meer dan het minimumloon. In eerste instantie zou het loon met 10 procent omhoog moeten, maar het liefst zou de bond zien dat minstens 14 euro per uur wordt betaald. (ANP) ||https://www.nrc.nl//nieuws/2022/09/28/loonconflict-fnv-stakingen-bij-bijenkorf-a4143379
2022-09-28||Column | Macht en onmacht van Meloni’s Italië in Europa||Wat brengt de forse verkiezingszege van Giorgia Meloni en haar rechtse blok in Italië voor de rest van Europa? Zorgen bij regeerders in Washington, Berlijn en Brussel over een post-fascistische partij. Vreugde om een succesvol geestverwant bij Hongaars premier Viktor Orbán en bij rechts-nationalisten van de Oostenrijkse FPÖ tot het Spaanse Vox.  Als vanzelf schrijft zich zo het verhaal van een Europa-wijde, door Rome aangejaagde ruk naar rechts. Toch is dat te eenvoudig en te vroeg.  Allereerst kozen de Italiaanse kiezers opnieuw voor de duidelijkste vorm van oppositie. In 2018 voor de onbeproefde Vijfsterrenbeweging van komiek Beppe Grillo. Ditmaal voor Meloni, die met haar partij Broeders van Italië als enige buiten Mario Draghi’s regering van nationale eenheid was gebleven. Ze won dankzij deze uitdagersrol, maar krijgt nu zelf – in oorlogs- en crisistijd – te maken met Italiës enorme vertrouwensverlies in de politiek, waarvan ook de ongekend lage opkomst getuigde. Italië is naar bevolking en economie het derde land van de Europese Unie, tevens trots lid van de G7. Noord-Italië behoort tot Europa’s rijkste regio’s. Geen reden om, zoals in Den Haag voorkomt, meewarig te blijven hangen in oei-oei-schuldenberg- en maffia-clichés. Tegelijk beschikt elke Italiaanse premier over beperkte bewegingsruimte en macht. In de Europese arena bokst het zwak bestuurde land stelselmatig onder zijn gewicht. Na het Britse vertrek uit de EU hoopte Rome te kunnen aansluiten bij Berlijn en Parijs als lid van de ‘nieuwe Grote Drie’. Onder Mario Draghi lukte dat soms, zoals met de belangrijke Kiev-treinreis door de drie regeringsleiders, in juni dit jaar.  Collega-regeringsleiders in de Europese Raad weten twee dingen van Italiaanse premiers: met al die wankele coalities staan ze binnenlands niet sterk en zelden zitten ze lang; sinds WO II gemiddeld amper anderhalf jaar. Ook bij  Meloni zullen collega’s het dus eerst aankijken.  Ideologisch harkte Meloni haar ideeën afgelopen jaren bijeen uit Amerikaans en Europees conservatisme en nationalisme, eerder dan uit fascistische oerbron. Hierin lijkt zij op Marine Le Pen, de voorvrouw van het Franse nationalisme: terwijl Le Pen de neonazi-erfenis van vader Jean-Marie moest witwassen, zat Meloni met de Mussolini-fan in haar jongere zelf. Hoe geloofwaardig de schoonmaak is, zal moeten blijken.  De alarmbellen over fascistisch gevaar waarmee centrum-links campagne voerde, maakten geen indruk. Economisch heeft Meloni haar anti-Europese koers gematigd. Een vertrek uit de euro bepleit ze niet meer. Daarmee voelt ze de stemming aan. Het anti-europartijtje  Italexit  kwam zondag niet boven de 2 procent stemmen. De Italianen weten dat hun land de miljarden uit de EU-herstelfondsen hard nodig heeft. Meloni onderhoudt goede relaties met Draghi en zoekt voor de sleutelpost Financiën een bekwame politicus-technocraat. Zorgen over een eurocrisis zijn voorbarig. Hoe zit het dan met haar conservatieve waardenagenda? Daarmee kan ze meer aanrichten, zeker binnenlands, waar vrouwenorganisaties zich terecht zorgen maken. In het buitenland valt Meloni’s liefde voor familie en vaderland  goed bij de illiberale regeringen in Hongarije en Polen. Zo kort na het verkiezingssucces van de Zweedse rechts-nationalisten ontwaren waarnemers een trend, wie weet een nieuwe golf rechts-populisme, zoals in 2016 met Brexit en Trump. Eén factor doorkruist deze alliantie van nationalisten: de Russische oorlog. In 2022 ligt de beslissende breuklijn niet langer tussen liberaal individualisme en traditionele familiewaarden, maar tussen anti- en pro-Rusland. In rap tempo zijn de relaties tussen Polen (intens meelevend met de Oekraïners) en Hongarije (dat telkens EU-sancties tegen Rusland blokkeert) danig bekoeld. Deze geostrategische twist overtroeft hun waardenband. En juist op de scheidslijn voor/tegen Rusland plaatst Meloni zich helder aan westerse zijde, anders dan haar Poetin-bewonderende coalitiepartners Salvini en Berlusconi. Wat overblijft is migratie. Patrouilleren voor de Noord-Afrikaanse kust, reddingsbootjes voor bootvluchtelingen dwarszitten: met dat soort acties kan Meloni een ronduit nationalistische politiek bedrijven, zonder zenuwen op de financiële markten of irritatie onder NAVO-partners tot gevolg. Onder Meloni dus geen uitweg uit de Europese ruzies en impasse inzake migratie en asiel. Uiteindelijk zal de factor tijd beslissend zijn. Hoe lang houdt zij het vol? Wordt ze de zoveelste in de rij kortstondige leiders, of een nieuwe Silvio Berlusconi, driemaal premier  en bewonderd van Fortuyn tot Trump? Indien zij langdurig regeert, zal zij geestverwanten, zoals Marine Le Pen in Frankrijk, een enorme impuls kunnen geven. Pas daar zit de echt gevaarlijke schok. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/09/28/macht-en-onmacht-van-melonis-italie-in-europa-a4143349
2022-09-28||Column | 'Ach, du kleiner Junge'||Oorlogen zijn broedplaatsen voor gewetensconflicten, zoals ook in de Oekraïense oorlog steeds weer blijkt.  Ik herinner me uit het begin van de oorlog de Oekraïense mannen die een uitreisverbod negeerden en haastig naar het buitenland ontsnapten toen de Russen hun land binnenvielen. Hoe zullen ze daar nu op terugkijken terwijl hun vaderland zich dankzij de thuisblijvers aan de Russische houdgreep ontworstelt? Durven ze nog wel terug te keren?  En wat zegt de Russische deserteur die zijn land wil ontvluchten tegen zijn broer die besloten heeft zich wél bij het leger van Poetin te voegen? Trouwens, wat zegt die broer tegen hém? Hele gezinnen en families zullen op die manier voorgoed gespleten worden. Voor literaire schrijvers zijn zulke conflicten goudmijnen waaruit ze zonder schroom kunnen putten. Denk aan Bill Styron die in zijn roman Sophie’s Choice  de grenzen van het melodrama opzocht toen hij zijn personage Sophie, gedwongen door een kamparts in Auschwitz, liet kiezen tussen haar twee kinderen, een jongen en een meisje. Slechts één van hen mocht ze houden. Ze besluit haar achtjarige dochter Eva op te offeren – een beslissing die haar tot haar dood zal achtervolgen. In het boek Wij overleefden van Sytze van der Zee stuitte ik op een onthutsende, waargebeurde variant van Styrons fictieve vondst. Voor dit in 2019 verschenen boek heeft Van der Zee ongeveer tachtig overlevenden van de Tweede Wereldoorlog opgezocht om hun herinneringen op te tekenen. Het heeft oral history van de bovenste plank opgeleverd, vergelijkbaar met het werk van de Amerikaanse interviewer Studs Terkel. John Blom, de zoon van een Joodse banketbakker in Amsterdam-Zuid, is twaalf jaar als er ’s avonds wordt aangebeld. „Twee mannen van de Zwarte Politie kwamen de trap op stommelen. Moeder lag al maanden ziek op bed en kon bijna niet meer lopen. Ik hoorde vader voor de deur van mijn slaapkamer zeggen: ‘Ik ga niet mee. Jullie kunnen hoog of laag springen. Mijn vrouw is ziek. Zij kan niet mee en ik ga niet zonder haar.’ Hij hield voet bij stuk: ‘Ik ga echt niet zonder haar.’ Waarop een politieman heel duidelijk verstaanbaar zei: ‘Dan nemen we de kleine jongen mee.’ Vader antwoordde:  ‘Neem dan maar de kleine jongen, maar ik ga niet mee.’”  John werd naar het hoofdkwartier van de SD  gebracht waar een van de Duitse functionarissen tegen hem zei: „Ach, du kleiner Junge, wat doe je hier nog? Ga toch weg.” Twee uur later stond John weer met zijn koffertje voor de deur van zijn ouderlijk huis. „Neem dan maar de kleine jongen.” Zoals Sophie in Sophie’s Choice koos voor haar zoon, zo koos Bloms vader voor zijn vrouw. Heeft hij het ook als een gewetensconflict ervaren? En hoe ging het verder tussen vader en zoon? Dat  vermeldt de geschiedenis niet. De zoon kon later via de onderduik gered geworden, maar zijn ouders en broer werden in de Duitse kampen vermoord.  John: „De jaren daarna gedroeg ik me naar de buitenwereld toe heel sociaal. Eenmaal alleen zakte ik in en voelde me enorm depressief. Ik had niet in de gaten dat het door de oorlog kwam. Het heeft lang geduurd voordat ik er overheen was.”  Resteert de vraag of de Nederlandse politieman die zo verstaanbaar zei: „Dan nemen we de kleine jongen mee” die nacht nog goed heeft geslapen.  ||https://www.nrc.nl//nieuws/2022/09/28/ach-du-kleiner-junge-a4143348
2022-09-28||Opinie | Eva||Ik rijd met een kennis naar een gezamenlijke bestemming. Er is een omvangrijke omleiding, dus ik schakel de navigatiebegeleiding in. Voor een splitsing klinkt het commando: „Sla linksaf.” Tegelijkertijd hoor ik precies dezelfde stem met de vertrouwde intonatie zeggen: „Hier rechtsaf slaan.” Totale verwarring, wat moet ik doen? Mijn passagier blijkt de teksten voor TomTom te hebben ingesproken. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/28/eva-a4143346
2022-09-28||Sudoku van woensdag 28 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/28/sudoku-a4143330
2022-09-28||In het midden||Horizontaal: 1. Goed hoorbaar 6.  Mike of Johnson 10.  Door Normaal bezongen meisje 11.  Zij wil hetzelfde 13.  Vlegel 15.  Sombere overdenkingen 17.  Toon 18.  Daar woonde Napoleon tien maanden 19.  Opgeheven beweging 23.  Past na pus of leg 25.  Hulde bewijzen 26.  Geen blik hier 28.  Lopen af en aan 30.  Dierenbeul 32.  ‘Stijgende weerstand in Rusland tegen __’ 33.  Kersverse coach van Vitesse  34.  Die __ Hosen, band 35.  Worden bepaalde wilgen     Verticaal   1.  ‘Meer dan 500 aangiftes tegen zwendel met __’ 2.  __ d’ Huez 3.  Géén zus van Ben Cramer 4.  Wonnen zondag van de Fransen 5.  ‘Mr. __ eist miljoenen euro’s van Sony’  6.  Aantrekkelijk ding 7.  De A van 12 verticaal  8.  Hoor je op een breiclubje 9.  ‘__ stemt voor meer lhbti-rechten’ 12.  Bitter drankje   14.  Zwammen 16.  Door Enya bezongen Venezuelaanse rivier 20.  Kolderiek 21.  Onaangenaam smakend 22.  Minimaal 24.  Tijdelijk minder nat 25.  Platenlabel 27.  Waardeloos  29.  Strafwerktuig 31.  Giovanni of Johnson  Oplossing puzzel 27 september. Horizontaal:   1. ZWALUW 8. NAZI-TWEET 12. KAMPIOENE 15. RIE 16. TUIT 17. EDE 18. REM 22. PEE 23. OMA 24. AGE 25. OUR 26. RANGEREND 30. EREBURGER 31. LANDEN   Verticaal 1. ZAKT 2. ADMIREREN 3. UNI 4. WAO 5. LINDE 6. VERREGEND 7. ITEMS 9. ZEEGANG 10. TEEN 11. EIEREN 13. AUTEUR 14. PTA 19. NORU 20. SMART 21. DAR 22. POEL 27. GEL 28. ERA 29. DUN  In het midden: TRANSGENDERS  ||https://www.nrc.nl//nieuws/2022/09/28/in-het-midden-a4143328
2022-09-28||Spicy belugalinzen||Breng een middelgrote pan gevuld met 1 liter water en 1 eetlepel zout aan de kook. Voeg de belugalinzen toe, roer goed door en laat 15-20 minuten op laag vuur koken. Ze mogen vooral niet papperig worden. Giet het water af en meng vervolgens de knoflook, zwarte peper, komijnpoeder, kaneelpoeder en de urfa-pepervlokken door de linzen. Bereid de couscous volgens de instructie op de verpakking en meng deze daarna door de linzen. Voeg ook de kikkererwten toe en vervolgens de tahin. Verwarm 1 eetlepel olijfolie in een grote bakpan en bak hierin de ui. Voeg na 2 minuten de selderij, broccoli en groene peper toe. En tot slot de abrikozen. Schep de groenten uit de pan. Verwarm een klein beetje olijfolie in de pan en rooster hierin de amandelen kort goudbruin. Meng de groenten met de linzen, couscous en kikkererwten. Voeg de helft van de koriander toe en breng het geheel op smaak met wat zout.  Maak de saus door alle ingrediënten goed met een vork door elkaar te mengen in een kleine kom. Verdeel de linzensalade over een schaal of bord, schep de saus er overheen en bestrooi met de amandelen, de korianderzaadjes en de rest van de koriander.  Voor 4-6 personen: Salade: Saus: U kunt dit gerecht ook zonder couscous maken. Esther Erwteman Tahin Fontaine Uitgevers 256 blz. € 33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/28/thuiskok-spicy-belugalinzen-a4143323
2022-09-28||Column | Dit  heeft de mensheid nooit eerder gedaan||Zondagmiddag. Bericht van Misha, mijn Russische ex-vakantievriendje met wie ik jaren geleden langs de westkust van Groenland zeilde. Of ik weet in welk EU-land hij een visum kan krijgen „om uit deze horrorfilm te ontsnappen”. Ik antwoord wat ik in de krant gelezen heb: dat Duitsland het meest gastvrij lijkt, dat ook Nederland belooft geen deserterende Russen terug te sturen naar het front.   Ik zit op een museum-wc in Tate Modern, banaler kan de timing nauwelijks zijn. Even later kijk ik minutenlang naar filmbeelden over mieren die confetti versjouwen. De Braziliaanse kunstenaars hebben de felgekleurde snippers ingesmeerd met varkensvet en suiker als lokmiddel. Argeloze acteurs in een carnavalsparade, het oogt vrolijk en treurig tegelijk. Eén keer komt het tot een korte confrontatie tussen een kleine zwarte mier en een grote rode.  Het doet denken aan een citaat van Kurt Vonnegut, dat jaren geleden op internet circuleerde: „(…) Rode mieren tegen zwarte mieren. Ze vechten niet, tenzij je de glazen pot waar ze in zitten blijft schudden.” Ik zie Poetin voor me, met een reusachtige weckpot vol Oekraïners en Russen. Alsmaar schudden, schudden, schudden.  Zondagavond. Bij Hyde Park kom ik terecht in een demonstratie. Al dagen wordt hier geprotesteerd tegen de Iraanse zedenpolitie. Mensen roepen om gerechtigheid, houden foto’s omhoog ter nagedachtenis aan Mahsa Amini. De gevel van de Iraanse ambassade is besmeurd met rode verf. Even houd ik stil, om stilzwijgend steun te betuigen. Pas later, als ik sushi eet, denk ik: waarom heb ik niet  meegeroepen? Dinsdagochtend, terug in Nederland. Voor het eerst in de geschiedenis is het gelukt om de koers van een natuurlijk hemellichaam te wijzigen. Ruimtesonde DART botste geheel volgens plan op planetoïde Dimorphos, die daardoor van baan veranderde. „Dit heeft de mensheid nog nooit eerder gedaan”, verkondigt NASA-wetenschapper Tom Statler na het galactische biljart trots op de Amerikaanse radiozender NPR.  Dat kun je over van alles beweren, en in 99 procent van die gevallen had de mensheid het ook beter nooit kunnen doen (atoombom, The Voice of Holland, het drinken van bubble tea). Het is dan ook niet Statlers opmerking die tot de verbeelding spreekt, maar de afdeling waar hij werkt: Planetary Defense. Een Star Trek-achtige term die bedrieglijk geruststellend klinkt. Planeetbeschermers als hoeders van de aarde, als soldaten die hun mierennest beschermen tegen kwaad van buitenaf. Gaat u maar rustig slapen. Maar niet al het onheil laat zich zo effectief afwenden als ongewenste ruimterotsen. Oorlog en klimaatverandering liggen op ramkoers.   Biologen becijferden onlangs dat er op aarde zo’n 20 biljard mieren leven. Zo’n 2,5 miljoen mieren per mens, en toch maken ze er lang zo’n zootje niet van als wij.  ||https://www.nrc.nl//nieuws/2022/09/28/dit-heeft-de-mensheid-nooit-eerder-gedaan-a4143390
2022-09-28||Column | Klein huishoudelijk leed verslaat alles||Bij de groenteboer vroeg een vrouw of een eventuele atoombom in Oekraïne gevolgen zou hebben voor de prijzen van groente en fruit. Het was voor het eerst dat ik iemand in Wormer hardop hoorde filosoferen over de mogelijke escalatie van de oorlog in het Oosten.  We keken beiden naar de assistente van de groenteboer, die onverstoorbaar met een grote plastic pollepel door de bak gesneden fruit harkte.  „Oekraïne is toch meer graan en zo”, zei ze. „Ik kan een-twee-drie geen groenten noemen uit dat gebied.” Ze keek over haar bril de winkel in. „Wortels, aardappels, boerenkool, zuurkool…”, zei ik. De vrouw die de vraag had gesteld leek gerustgesteld.  „Maakt u zich zorgen?”, vroeg ik. „Wel over de prijzen”, zei ze.  Een andere klant, ze kenden elkaar van het korfbal, begon over de zorgverzekeringspremie.  „Alles wordt duurder. Alles.” Ik filosofeerde door over de nucleaire dreiging, en over een mogelijke kernoorlog. Hier zat echt niemand op te wachten. Ik moest aan mijn vader denken. Hij was vijftien toen de oorlog uitbrak, ik had hem vaak gevraagd of ze de dreiging voelden aankomen. Hij herinnerde zich de mobilisatie, een broer op een uitkijkpost bij de Afsluitdijk  en dat zijn ouders in Middelbeers zich tot vlak voor de Duitse inval vooral druk maakten over de gestegen boterprijs.  ‘De boter was destijds zo duur dat ze ‘ons Frans’ naar België stuurden voor roomboter.” (‘Ons Frans’ was een oudere, licht autistische broer die later schoenmakersassistent zou worden, en  Middelbeers ligt op een halve dag wandelen van België.) „En als hij dan terugkwam met boter, dan was het feest. Dat smeerden we overal op. Ja, die boter was dan zo op.” Tijdens de bezetting drukte het gebrek aan tabak op het gezin, de vader van mijn vader was behalve hoofdonderwijzer ook vooral kettingroker. Klein huishoudelijk leed verslaat alles. De berichten over de verschrikkingen die tijdens de  bezettingstijd tot in Middelbeers doorsijpelden, vielen vaak in het niet bij het verplicht plakken van bonnen voor het doen van de boodschappen. Ook nu legt de actualiteit het af tegen de economische werkelijkheid.  Mocht het allemaal toch fout gaan qua escalatie en we overleven het, dan zal ik het nageslacht vertellen over hoe het leven toch doorging. Dat iedereen vooral bezig was met zichzelf en dat we elkaar vonden in de angst dat alles nog duurder zou worden. ||https://www.nrc.nl//nieuws/2022/09/28/duurder-a4143360
2022-09-28||In Vancouver mag je straks 2,5 gram harddrugs bij je hebben|| Een man hangt achterover op een stoel in een portiek ten oosten van het centrum van de Canadese stad Vancouver. Hulpverleners buigen zich over de bewusteloze man, gekleed in een sportjack en een honkbalpet. Ze klappen voor zijn gezicht in hun handen, en er wordt een zuurstoftank aangevoerd om hem te redden van, vermoedelijk, een overdosis drugs. Het is een gebruikelijk tafereel  aan Hastings Street in  Downtown Eastside in Vancouver. De Canadese miljoenenstad aan de westkust staat bekend om zijn spectaculaire natuurschoon  en torenhoge vastgoedprijzen – en om zijn hardnekkige drugsprobleem. Zeker in dit deel van het centrum, het  Canadese equivalent van Skid Row in Los Angeles. Niemand kijkt dan ook op van de interventie, tussen vervallen panden met dichte rolluiken. Om de hoek staat een jonge vrouw in een tanktop zich te injecteren. Een man zit schuin en half achterover op het trottoir. In stegen doen gebruikers hun zaken. Evenals elders in Canada en in de VS kampt Vancouver met een dodelijke opiatencrisis: sinds 2016 zijn in de westelijke provincie British Columbia bijna tienduizend mensen overleden aan een overdosis, van wie ruim 2.200 in 2021 – voornamelijk door een toestroom van giftig fentanyl, oorspronkelijk een pijnstiller. „We zitten in een enorme overdosiscrisis”, zegt Brittany Graham van het Vancouver Area Network of Drug Users (VANDU), een hulp- en belangenorganisatie aan Hastings Street. „Door de toxiciteit van de drugs gaan mensen sneller dood, we verliezen veel twintigers en dertigers.”  Vancouver liep in Noord-Amerika al voorop met de opening van  een ‘spuitkliniek’ waar verslaafden veilig kunnen gebruiken. Binnenkort wordt de stad   het toneel van een proefproject dat de huidige crisis moet verzachten: van de Canadese  regering mag British Columbia het bezit van kleine hoeveelheden harddrugs decriminaliseren om het drugsgebruik te decriminaliseren. Vanaf 31 januari zullen drugsgebruikers boven de achttien niet meer worden gearresteerd voor het bezit van maximaal 2,5 gram aan heroïne, fentanyl, cocaïne, crystal meth of ecstasy. Ook worden die drugs niet in beslag genomen.  De uitzondering op federale drugswetten geldt voor drie jaar. Handelen in drugs blijft strafbaar, en bezit in de buurt van scholen of kinderdagverblijven en op vliegvelden valt niet onder de regeling.   Het initiatief past in een beleid van zogeheten harm reduction, een aanpak waarbij schadelijke gevolgen van drugsgebruik worden teruggedrongen en verslaving wordt gezien als een gezondheidskwestie, niet een juridisch probleem. „Door de angst voor criminalisering weg te nemen, zullen mensen zich veiliger voelen om zich tot de zorg te wenden”, stelde het ministerie van Mentale Gezondheid en Verslaving van de  provincie eind mei  in een verklaring. „Criminalisering beweegt mensen ertoe hun gebruik van drugs te verbergen en om die alléén te gebruiken. Gezien het groeiende aanbod van giftige drugs, kan dat fataal zijn.” Verslaving wordt bij deze aanpak gezien als een gezondheidsprobleem, niet als iets crimineels Volgens Graham vormt de stap een erkenning dat de ‘oorlog tegen drugs’ niet werkt. „Mensen gebruiken niet minder drugs als ze een strafblad hebben. Hen blijven bestraffen terwijl het beoogde effect uitblijft, is gekkenwerk.” Canada volgt met de aanpak een handvol andere landen. Portugal had in 2001 een wereldprimeur met de decriminalisering van harddrugs, om overdoses, hiv-besmettingen en criminaliteit terug te dringen. Nederland, Estland en Tsjechië hanteren verschillende modellen van decriminalisering. In Noord-Amerika ging de Amerikaanse staat Oregon, ook aan de westkust, British Columbia voor; daar is de maatregel in februari 2021 na een referendum ingevoerd, als mogelijk model voor andere staten. Volgens critici gaat de stap echter lang niet ver genoeg. De grens van 2,5 gram is ontoereikend, zegt Graham, omdat die geen rekening houdt met de tolerantieniveaus van verslaafden. Haar organisatie had aangedrongen op een limiet van 18 gram, de autoriteiten van de provincie vroegen om 4,5 gram. De federale overheid gaf, mede op aanraden van de politie, toestemming voor 2,5 gram – al noemt Carolyn Bennett, de Canadese minister van Mentale Gezondheid en Verslaving, dat cijfer „een beginpunt”. Ook Jon Braithwaite, een aan VANDU verbonden drugsgebruiker, vindt de  stap niet toereikend. „Ik ben een dagelijkse gebruiker van opiaten en straatdrugs, dus ik zit er middenin”, zegt Braithwaite (45), die al zo'n twintig jaar verslaafd is. „Ik gebruik ongeveer een gram per dag. Maar als ik erop uitga om drugs te scoren, doe ik dat om een paar dagen toe te kunnen, dus zoek  ik een eight-ball, zo’n 3,5 gram. Dat is boven het niveau waar B.C. mee begint. En ik ben een gewone jongen. Anderen kopen veel meer  per dag. De drempel is te laag, is onrealistisch.” Volgens Braithwaite zou het pas een doorbraak zijn als de autoriteiten kiezen voor een safe supply, een veilig aanbod van drugs om giftige straatdrugs te vervangen. „We moeten naar een systeem waarbij je mensen veilige drugs biedt,  anders houd je verslaafden in het gezondheidsstelsel.”  Zwitserland zette in 1994 als eerste  de baanbrekende stap om farmaceutische heroïne te verstrekken aan verslaafden. Maar hoewel Canada onder de regering van premier Trudeau cannabis heeft gelegaliseerd en de productie ervan heeft gereguleerd, zit zo’n aanpak voor harddrugs er volgens experts nog niet in. De publieke opinie is er ook niet rijp voor: ongeveer de helft van de bevolking van British Columbia steunt decriminalisering van het bezit van harddrugs, slechts 35 procent is voor  legalisering. Toch is de decriminalisering  „een goede stap”, vindt Graham van VANDU. „Mensen uit het criminele systeem  halen is een belangrijk manier om hen te helpen.”||https://www.nrc.nl//nieuws/2022/09/28/in-vancouver-mag-je-straks-25-gram-harddrugs-bij-je-hebben-a4143395
2022-09-28||Zelensky bij VN: onderhandelen met Rusland niet meer mogelijk na schijnreferenda||Oekraïne kan volgens president Volodymyr Zelensky niet meer onderhandelen met Rusland na de schijnreferenda in vier Oekraïense regio’s over annexatie. Dat maakte Zelensky dinsdagavond duidelijk in een videoboodschap voor de VN-Veiligheidsraad. De Russische bezetters zeggen dat „een overgrote meerderheid” voor annexatie heeft gestemd in de referenda die sinds vrijdag zijn gehouden. „De erkenning door Rusland van de schijnreferenda als ‘normaal’ betekent dat er met de huidige Russische president nergens meer over te praten valt”, zei Zelensky in zijn videoboodschap. Hij wees er op dat hetzelfde scenario zal worden uitgevoerd als op de Krim en dat er een zoveelste poging komt om een deel van het grondgebied van Oekraïne te annexeren. Volgens Zelensky plaatst Poetin zich daarmee tegenover „de gehele mensheid”. Russische bestuurders claimden dinsdagavond dat een overweldigende meerderheid in vier bezette regio’s voor aansluiting bij Rusland hebben gestemd: meer dan 98 procent van de stemmers in Loehansk, ruim 93 procent in Zaporizja, 87 procent in Cherson en ruim 99 procent in Donetsk.  „De referenda zijn voorbij en de resultaten zijn duidelijk”, zei voormalig president en vicevoorzitter van de Russische Veiligheidsraad Dmitri Medvedev. „Welkom thuis in Rusland”. Volgens het Kremlin kunnen de bezettingsautoriteiten nu een formeel verzoek indienen bij president Poetin om deel uit te gaan maken van Rusland.||https://www.nrc.nl//nieuws/2022/09/27/zelensky-bij-vn-onderhandelen-met-rusland-niet-meer-mogelijk-na-schijnreferenda-a4143396
2022-09-28||Rusland opent dienstplichtcentra bij grenzen, Poetin geeft fouten toe||						Dit blog over de oorlog in Oekraïne is gesloten. Lees voor de laatste ontwikkelingen verder in ons nieuwe blog.
					 						Russische autoriteiten hebben bij de grens met Kazachstan militaire dienstplichtcentra opgezet in een poging vluchtende Russen nog voor hun vertrek uit het land te kunnen rekruteren. Dat meldt persbureau AP. In de regio’s Saratov en Astrachan zouden bureaus zijn geopend. Eerder deze week werden soortgelijke centra geopend bij de grenzen met Georgië en Finland, waar ook duizenden Russen naartoe zijn gevlucht. Nadat het Kremlin vorige week aankondigde tot 300.000 Russen op te roepen om te vechten in de oorlog in Oekraïne ontstond er een voor Rusland ongekende storm van protest in tientallen steden. Zeker tweeduizend mensen werden opgepakt. Ruim 190.000 Russen zouden het land inmiddels zijn ontvlucht om mobilisatie te ontlopen. Kremlingezinde opiniemakers hebben kritiek geuit op de regering, mede omdat mensen werden opgeroepen die volgens de oorspronkelijke aankondiging niet in aanmerking zouden komen voor een oproep. President Vladimir Poetin heeft donderdag tijdens een vergadering met de Russische Veiligheidsraad gereageerd op de commotie die is ontstaan vanwege de mobilisatie. Hij zei dat alle fouten bij het versturen van oproepen naar Russen gecorrigeerd moeten worden. „Het is noodzakelijk om elk van deze gevallen afzonderlijk te behandelen, maar als er een fout is gemaakt, moet die worden hersteld. Het is noodzakelijk om degenen die zonder goede reden zijn opgeroepen, terug te halen”, zei Poetin volgens persbureau Reuters. „Ik denk bijvoorbeeld aan vaders van veel kinderen, of mensen die aan chronische ziekten lijden, of die de dienstplichtige leeftijd al voorbij zijn.” Gerekruteerde Russen in de rij om de trein in de stappen. Foto AP 						De Russische president Vladimir Poetin heeft vrijdag decreten ondertekend waarmee hij de bezette Oekraïense regio’s Cherson en Zaporizja erkent als onafhankelijke gebieden. De decreten zijn een eerste stap in aanloop naar de ceremonie die vrijdag wordt gehouden in Moskou, waarbij de annexatie van de regio’s Loehansk, Donetsk, Cherson en Zaporizja naar verwachting wordt aangekondigd. Eerder deze week werden de resultaten bekendgemaakt van de schijnreferenda die plaatsvonden in de vier bezette gebieden. In de referenda, waar geen onafhankelijke waarnemers bij aanwezig waren en die deels onder dwang zouden hebben plaatsgevonden, zouden inwoners massaal voor annexatie door Rusland hebben gestemd. Naar verwachting ondertekent Poetin nog voor de annexatieceremonie op vrijdag decreten over de onafhankelijkheid van Loehansk en Donetsk.  						Rusland zegt open te staan voor nieuwe gesprekken met de Verenigde Staten over de beperking van kernwapens. Het gaat om onderhandelingen over hernieuwde inspecties van het nucleair ontwapeningsverdrag New Start, dat een rem zet op het aantal langeafstandsraketten met kernkoppen dat beide grootmachten mogen hebben, meldt persbureau Reuters donderdag. Dat verdrag uit 2011 werd in februari 2021 met vijf jaar verlengd. Alleen zijn onderlinge fysieke inspecties op de naleving van kernwapenbeperking sinds 2020 opgeschort vanwege de coronapandemie. Het Kremlin bestudeert momenteel naar eigen zeggen de mogelijkheid van persoonlijke ontmoetingen van Russische en Amerikaanse onderhandelaars om nieuwe afspraken te maken over de naleving van het verdrag. Daarvoor moet een nieuwe adviescommissie worden opgericht met vertegenwoordigers van beide landen, zei een woordvoerder van het Russische ministerie van Buitenlandse Zaken donderdag tijdens een persbriefing in de hoofdstad Moskou. Het New Start-verdrag is volgens de EU ook van het „grootste belang” voor de veiligheid in Europa. Het verdrag vergroot „de voorspel­baarheid en het wederzijds vertrouwen tussen de twee grootste kern­machten”, schreef de Europese Raad van regeringsleiders vorig jaar in een verklaring waarin het reageerde op de vijfjaarse verlenging van het verdrag.

De ondertekening van het eerste New Start-verdrag in 2010 door de Amerikaanse president Barack Obama en de Russische president Dmitri Medvedev. Foto Michael Reynolds/EPA

 De ondertekening van het eerste New Start-verdrag in 2010 door de Amerikaanse president Barack Obama en de Russische president Dmitri Medvedev. Foto Michael Reynolds/EPA 						Finland gaat met ingang van donderdagnacht de grenzen sluiten voor Russische reizigers. Dat heeft de Finse minister van Buitenlandse Zaken donderdag bekendgemaakt in een persconferentie. Russen die werken of studeren in Finland of daar familie hebben, mogen nog wel het land in. De Finse regering probeert hiermee de toestroom van vluchtende Russen te beperken.  Door de maatregel zal het voor Russische burgers niet langer mogelijk zijn om Finland als doorreisland te gebruiken in hun tocht naar andere Schengenlanden. De Finse regering zegt daarnaast ook plannen te hebben om de controle aan de grens tussen Finland en Rusland te verbeteren door middel van een grenshek. Of dat doorgaat, wordt later deze week bekendgemaakt.  Sinds de aankondiging van de gedeeltelijke mobilisatie in Rusland proberen Russen massaal het land te verlaten. In het weekend na de afkondiging van de mobilisatie zijn zeker 17.000 Russen de grens met Finland overgestoken. Russen die in het bezit zijn van een Schengenvisum kunnen naar de EU reizen, maar het wordt steeds moeilijker om een visum via het Finse consulaat te verkrijgen. Russen die niet kunnen bevestigen dat ze ooit terug zullen keren naar Rusland, krijgen geen visum.  Door de maatregel zal het voor Russische burgers niet langer mogelijk zijn om Finland als doorreisland te gebruiken in hun tocht naar andere Schengenlanden. Foto Alessandro Rampazzo/AFP 						De vier door Rusland bezette oostelijke Oekraïense regio’s Donetsk, Loehansk, Cherson en Zaporizja worden vrijdag tijdens een ceremonie in Moskou officieel aan Rusland toegevoegd. Dat heeft het Kremlin donderdag laten weten, meldt het Russische persbureau Tass. De Russische president Vladimir Poetin is daarbij aanwezig en zal een toespraak houden. Tijdens de ceremonie zullen om 15.00 uur in de middag (lokale tijd) verdragen worden ondertekend door de hoofden van de vier regio’s, die inmiddels in Moskou zijn aangekomen. Dit na de vijfdaagse ‘referenda’ die afgelopen dinsdag afliepen en waarin een grote meerderheid van de inwoners zou hebben gestemd voor toetreding tot Rusland. Zowel Oekraïne als het Westen heeft de referenda afgedaan als schijnvertoningen waarvan de uitslag bij voorbaat vaststond. De inlijving van de vier regio’s, in navolging van het Oekraïense schiereiland de Krim in 2014, heeft volgens de Oekraïense president Volodymyr Zelensky directe gevolgen voor het verdere verloop van de oorlog in Oekraïne. Zelensky zegt niet meer te kunnen onderhandelen met Rusland. „De erkenning door Rusland van de schijnreferenda als ‘normaal’ betekent dat er met de huidige Russische president nergens meer over te praten valt”, zei Zelensky dinsdag in een videoboodschap.

De voorbereidingen van de ceremonie nabij het Rode Plein in het centrum van Moskou zijn begonnen. Foto Evgenia Novozhenina / Reuters

 De voorbereidingen van de ceremonie nabij het Rode Plein in het centrum van Moskou zijn begonnen. Foto Evgenia Novozhenina / Reuters 						De NAVO zal „verenigd en vastberaden” reageren op elke opzettelijke aanval op de cruciale infrastructuur van lidstaten, zoals pijpleidingen. Dat schrijft het militaire bondgenootschap donderdagochtend in een verklaring over de schade aan de gaspijpleidingen Nord Stream 1 en 2.   Aanvallen op de energiesector en andere drukmiddelen in het kader van hybride oorlogsvoering „door staten en niet-statelijke actoren”, staan volgens de NAVO hoog op de agenda. „We bereiden ons erop voor, werken aan afschrikking en zullen ons ertegen verdedigen.” Hoe de NAVO dat wil doen, zegt de organisatie niet – net zoals ze ook geen uitspraken doet over hoe een „verenigde en vastberaden” reactie op een eventuele aanval eruit zou zien. Maandag werden krachtige explosies gemeten langs Nord Stream 1 en 2. Voor zover bekend heeft dat op vier plaatsen een lek in de pijpleidingen veroorzaakt. In de verklaring schrijft de NAVO zich „grote zorgen” te maken over de schade en het risico dat deze vormt voor de scheepvaart en het milieu. Volgens de NAVO wijst alle beschikbare informatie erop dat de schade het gevolg is van „opzettelijke, roekeloze en onverantwoorde sabotage”. Een dronefoto van de pijpleidingen bij de aanlandingsfaciliteiten van de ‘Nord Stream-2’-gasleiding in het Duitse Lubmin. Maandag werden krachtige explosies plaats langs Nord Stream 1 en 2. Dat heeft vier lekker in de leidingen veroorzaakt.  Foto Hannibal Hanschke/EPA 						Personenauto’s hebben sinds woensdag „beperkt toegang” tot Noord-Ossetië. Dat heeft Sergej Menjajlo, het hoofd van de Russische deelstaat, via Telegram bekendgemaakt. Volgens het Russische staatspersbureau Interfax geldt de beperking ook voor voetgangers. Grensoverstekers die door de Russische autoriteiten zijn opgeroepen voor het leger, worden aangehouden. „Alleen al in de afgelopen twee dagen zijn meer dan twintigduizend mensen Georgië binnengekomen via ons deel van de grens”, schrijft Menjajlo. Veel Russen vluchtten de afgelopen dagen het land uit omdat ze vrezen te worden opgeroepen om te vechten in Oekraïne. President Poetin kondigde vorige week een „gedeeltelijke mobilisatie” aan van zeker 300.000 Russen.  Volgens Menjajlo is de overheid niet in staat om „orde en veiligheid” te garanderen als er zoveel mensen de regio binnenstromen, maar zijn decreet lijkt er ook op gericht om desertie tegen te gaan. Inwoners van Noord-Ossetië zelf of buurland Georgië mogen nog wel de grens over, net als vakantiegangers die de „benodigde documenten” bij zich hebben.  						De door Rusland aangestelde autoriteiten in de bezette Oekraïense regio’s Cherson, Loehansk en Zaporizja hebben woensdag een verzoek ingediend bij president Vladimir Poetin. Zij vragen daarin of de gebieden officieel kunnen worden geannexeerd door Rusland, melden internationale persbureaus. Naar verwachting komt Poetin vrijdag met een reactie. De Russische Doema vermeldde eerder deze week dat alle vier bezette regio’s 4 oktober geannexeerd worden. De aangewezen pro-Russische leiders verwijzen naar de ‘uitkomsten’ van de schijnreferenda, die de afgelopen dagen zijn gehouden in de bezette Oekraïense gebieden. Inwoners zouden zijn gevraagd of ze willen toetreden tot Rusland. Volgens de uiteindelijke resultaten, die woensdagochtend door Russische staatsmedia zijn gepubliceerd, hebben miljoenen mensen gestemd en steunt een grote meerderheid de toetreding. In de regio Zaporizja zou 93 procent voor toetreding tot Rusland zijn, in Cherson 87 procent, in Loehansk 98 procent en in Donetsk zelfs 99 procent. Donetsk zal naar alle waarschijnlijkheid ook een officieel toetredingsverzoek indienen.  De uitslagen worden, net als de schijnreferenda, internationaal niet erkend en onwettig verklaard. De 43-jarige Ljubomir Bojko, een inwoner van een dorp in Cherson, zei tegen persbureau Reuters dat bijna niemand heeft gestemd. Gewapende troepen zouden langs de deuren zijn gegaan om binnen vijf dagen stemmen te verzamelen, maar niemand zou hebben opengedaan. „Het is grappig: niemand heeft gestemd”, zei Bojko, „en toch zijn de resultaten binnen.”
					 						Met een reeks nieuwe sancties wil de Europese Commissie de Russische economie verder raken. Voorzitter van de Europese Commissie Ursula von der Leyen presenteerde woensdag het achtste sanctiepakket sinds het begin van de Russische bezetting van Oekraïne, met onder andere nieuwe importverboden en een uitbreiding van de lijst met Russische persona non grata. De nieuwe sancties zijn een reactie op de schijnreferenda die Rusland vorige week in bezette Oekraïense gebieden organiseerde, de gedeeltelijke mobilisatie die het afkondigde en zijn nucleaire dreigementen. „Rusland heeft de invasie van Oekraïne naar een nieuw niveau getild”, aldus Von der Leyen, en zal „daarvoor de prijs betalen”. De Europese Commissie stelt onder meer voor de lijst met importverboden op Russische producten verder aan te vullen. Ook wil ze de bestaande verboden op de export aan Rusland uitbreiden, vooral voor belangrijke legertechnologie zoals luchtvaartonderdelen, elektronische apparatuur en chemische substanties. Nieuw is tevens een voorstel om Europeanen die verbonden zijn aan Russische staatsbedrijven sancties op te leggen. Op de sanctielijst komen als het aan Brussel ligt onder anderen ook de Russen die bij de organisatie van de referenda betrokken waren. Met het nieuwe sanctiepakket wil de Europese Commissie ook het prijsplafond op Russische olie waarover de G7-landen eerder al een principeakkoord bereikten, verder uitwerken. Tenslotte wil de Commissie losse eindjes van de vorige sancties aanpakken zodat het moeilijker wordt die te omzeilen. Voordat de sancties van kracht worden, moeten EU-lidstaten nog wel unaniem akkoord gaan. De afgelopen dagen heeft Brussel weliswaar het draagvlak voor de maatregelen gepeild, maar toch blijft zo’n akkoord in de praktijk altijd onzeker. Vooral over de steun van Hongarije zijn groeiende zorgen. In mei lag Boedapest al weken dwars bij onderhandelingen over het vorige sanctiepakket en de afgelopen weken liet de Hongaarse premier Viktor Orbán meermaals weten dat er wat hem betreft eerder minder dan meer sancties zouden moeten komen.

Voorzitter van de Europese Commissie Ursula von der Leyen en EU-buitenlandchef Josep Borrell woensdag in Brussel. Foto Yves Herman/Reuters

 Voorzitter van de Europese Commissie Ursula von der Leyen en EU-buitenlandchef Josep Borrell woensdag in Brussel. Foto Yves Herman/Reuters 						Oekraïne kan volgens president Volodymyr Zelensky niet meer onderhandelen met Rusland na de schijnreferenda in vier Oekraïense regio’s over annexatie. Dat maakte Zelensky dinsdagavond duidelijk in een videoboodschap voor de VN-Veiligheidsraad. De Russische bezetters zeggen dat „een overgrote meerderheid” voor annexatie heeft gestemd in de referenda die sinds vrijdag zijn gehouden. „De erkenning door Rusland van de schijnreferenda als ‘normaal’ betekent dat er met de huidige Russische president nergens meer over te praten valt”, zei Zelensky in zijn videoboodschap. Hij wees er op dat hetzelfde scenario zal worden uitgevoerd als op de Krim en dat er een zoveelste poging komt om een deel van het grondgebied van Oekraïne te annexeren. Volgens Zelensky plaatst Poetin zich daarmee tegenover „de gehele mensheid”. Russische bestuurders claimden dinsdagavond dat een overweldigende meerderheid in vier bezette regio’s voor aansluiting bij Rusland hebben gestemd: meer dan 98 procent van de stemmers in Loehansk, ruim 93 procent in Zaporizja, 87 procent in Cherson en ruim 99 procent in Donetsk.  „De referenda zijn voorbij en de resultaten zijn duidelijk”, zei voormalig president en vicevoorzitter van de Russische Veiligheidsraad Dmitri Medvedev. „Welkom thuis in Rusland”. Volgens het Kremlin kunnen de bezettingsautoriteiten nu een formeel verzoek indienen bij president Poetin om deel uit te gaan maken van Rusland. De Oekraiense president Volodymyr Zelensky spreekt de VN-Veiligheidsraad toe Foto Bebeto Matthews/AP 						In dit blog doet NRC verslag van de oorlog in Oekraïne.||https://www.nrc.nl//nieuws/2022/09/27/oekraineblog-28-september-a4143366
2022-09-28||Een voltijdbonus gaat niet alle vrouwen ertoe motiveren meer uren te werken, vermoedt SCP||De ‘voltijdsbonus’ die het kabinet momenteel met extra „urgentie” onderzoekt om de krapte op de arbeidsmarkt tegen te gaan, zal bij zeker één belangrijke potentiële doelgroep nauwelijks effect hebben: oudere moeders die nu deeltijds werken. Dat stelt het Sociaal en Cultureel Planbureau (SCP) in een woensdag verschenen onderzoek naar de arbeidsparticipatie van vrouwen. Voor deze groep vrouwen is de zorg voor hun inmiddels al wat oudere en zelfstandigere kinderen vaak (een stuk) minder intensief, waardoor zij in theorie meer zouden kunnen gaan werken. Dat zou ook goed zijn voor de emancipatie van vrouwen, aldus het SCP, omdat het hun financiële onafhankelijkheid vergroot en er zo uiteindelijk meer vrouwen in leidinggevende posities terechtkomen. Nergens ter wereld werken nu meer vrouwen in deeltijd dan in Nederland.  Maar een bonus voor een volledig dienstverband gaat vrouwen met oudere kinderen en een deeltijdbaan er niet toe verleiden meer uren te werken, vermoedt het SCP. Want „geld is voor de meesten van hen niet de enige stimulans. Heel veel andere factoren spelen ook een rol, zoals dat het  werk inhoudelijk ook interessant moet zijn of dat meer uren maken makkelijk te regelen is bij de werkgever.” Het SCP ondervroeg voor zijn onderzoek 525 vrouwen met kinderen in de leeftijd van 8 tot 24.  In plaats van een bonus zou het kabinet beter werken aan een „breder pakket” van beleidsmaatregelen, waarbij gedacht kan worden aan onder andere het faciliteren van „dag-arrangementen” voor schoolgaande kinderen, het stimuleren van meer „zorgvriendelijke culturen” bij  bedrijven  en betere levensloopbaanbegeleiding. Het overheidsbeleid dat er nu is, schiet tekort, want het is vooral gericht op moeders met jonge kinderen (denk aan verlofregelingen en kinderopvang). Als die beleidsmakke wordt opgelost, kan een groot arbeidspotentieel aangeboord worden. De groep moeders met oudere kinderen maakt de helft uit van alle in deeltijd werkende vrouwen.   Met zijn kanttekeningen schaart het planbureau zich bij andere critici van de voltijdsbonus. In juni kondigde het kabinet een ‘actieplan’ aan tegen de nijpende personeelstekorten. Een van de ideeën is om mensen een financieel extraatje te geven als zij volledig gaan werken. Tijdens de  Politieke Beschouwingen van vorige week maanden de twee grootste coalitiepartijen, VVD en D66, het kabinet om haast te maken met zo’n maatregel. Minister Van Gennip (Sociale Zaken en Werkgelegenheid, CDA) kondigde daarop aan met extra „urgentie” de mogelijkheden en haalbaarheid van een bonus te onderzoeken. Het plan stuitte eerder ook op kritiek. Het College voor de Rechten van de Mens oordeelde vorig jaar (het idee voor een voltijdsbonus ligt al op tafel sinds de coronacrisis, toen er grote tekorten in de zorg en het onderwijs ontstonden) dat de Nederlandse arbeidswetgeving het in principe verbiedt onderscheid te maken tussen werknemers op grond van een verschil in arbeidsduur. Alleen als daar een hele goede reden voor was, kon hierop een uitzondering worden gemaakt. Maar daarvan was  „geen sprake”. En als de bonus niet zou worden uitgekeerd aan werknemers die nu al voltijds werken (van wie een ruime meerderheid mannelijk is) zou dat discriminerend kunnen zijn.  Vanuit de zorgsector klonk dezelfde kritiek als het SCP nu uit. Brancheorganisatie Actiz ziet liever een structurele salarisverhoging voor al het personeel, inclusief deeltijdwerkers. Een voltijdsbonus zou „toch voornamelijk bij artsen terechtkomen, en die verdienen al een stuk meer”. Het SCP roept in zijn onderzoek op tot „een breed maatschappelijk debat” over de wijze waarop  betaald en onbetaald werk nu zijn georganiseerd. Het valt de onderzoekers op dat grote aantallen vrouwen na de komst van hun kinderen deeltijds gaan werken, en dat óók blijven  doen als de kinderen groter zijn, of zelfs helemaal het huis uit zijn. Twee op de drie vrouwen werken na de komst van hun kinderen nooit meer zoveel als ze deden voordat er kinderen kwamen. De titel van het onderzoek luidt daarom ‘Eens deeltijd, altijd deeltijd’.  Dit is volgens het SCP het gevolg van een „diep ingesleten deeltijdcultuur  en -structuur” in Nederland, waarbij het vrijwel altijd vrouwen zijn die na de komst van kinderen minder gaan werken. Werkgevers en ook vrouwen zelf en hun partner vinden dat „vanzelfsprekend”, schrijft het SCP. „Subtiel en minder subtiel worden vrouwen richting een deeltijdbaan geloodst als ze kinderen krijgen. Als ze dat daarvoor al niet  deden.”  Om dat te doorbreken is ander beleid nodig, aldus het SCP, maar óók een groot maatschappelijk debat over „de vraag hoe we arbeid en zorg in de toekomst willen organiseren”. „We kunnen immers niet en zorgen voor de kinderen, en full-time werken, en vrijwilligerswerk doen en mantelzorgtaken op ons nemen.”||https://www.nrc.nl//nieuws/2022/09/27/scp-prikkels-tegen-deeltijd-ontbreken-a4143386
2022-09-28||Lize Spit schrijft komend jaar het Boekenweekgeschenk||De Vlaamse schrijfster Lize Spit is volgend jaar de auteur van het Boekenweekgeschenk, de cadeau-novelle die in grote oplage uitgedeeld wordt tijdens de Boekenweek. De non-fictionele tegenhanger, het Boekenweekessay, is in 2023 van de hand van schrijver en columnist Raoul de Jong. Dat heeft de Stichting CPNB dinsdagavond bekendgemaakt. De Boekenweek vindt plaats in maart. Met de keuze voor deze twee auteurs geeft de organisatie achter de Boekenweek het literaire visitekaartje van een nieuwe generatie af: met de 34-jarige Spit en de 38-jarige De Jong ligt de leeftijd van de Boekenweekauteurs voor het eerst in jaren onder de veertig. Op 1998 na, toen de destijds 27-jarige Arnon Grunberg de geschenknovelle schreef, krijgt 2023 met Spit de jongste auteur van het Boekenweekgeschenk ooit. Ze is daarnaast de vijfde Vlaamse auteur die het geschenk mag schrijven. Het Boekenweekgeschenk bestaat al sinds de jaren dertig van de vorige eeuw.  Lize Spit (1988) brak in 2016  door met haar debuutroman Het smelt, die meteen haar reputatie vestigde als literair bestsellerauteur. Van het boek werden meer dan 200.000 exemplaren verkocht, het werd genomineerd voor de Libris Literatuur Prijs en ontving meerdere debuutprijzen, waaronder De Bronzen Uil. In 2020 verscheen haar tweede roman Ik ben er niet. Spits werk onderscheidt zich door een combinatie van psychologische diepgang en ingenieuze plots vol suspense, van zachtaardige nabijheid en hardvochtige excessen. In Het smelt laat ze een groep jongeren op het Vlaamse platteland elkaars grenzen verkennen en oprekken, in Ik ben er niet beschrijft ze hoe een liefdesrelatie ten onder gaat aan de bipolaire stoornis van een van de geliefden. Raoul de Jong (1984) is de schrijver van het Boekenweekessay, een boekje dat aansluit bij het thema van de week – in 2023 is dat ‘de pluriformiteit van onze identiteit’, aldus de Stichting CPNB, onder het motto ‘Ik ben alles’. De Jong, die werkt als schrijver, journalist en columnist, had succes met zijn laatste boek Jaguarman (2020), waarin hij de geschiedenis van Suriname onderzoekt aan de hand van zijn eigen voorouders. In zijn werk gaat het autobiografische verhaal hand in hand met een beschouwing van mechanismen in de wereld om hem heen.  In een reactie benadrukt De Jong dat hij „de eerste Boekenweekauteur met Surinaamse roots” is, en dat hij zich schatplichtig voelt aan zijn literaire voorgangers die „hebben moeten vechten om hun stem te laten horen: schrijvers als Anton de Kom, Theo Comvalius, Edgar Caïro en Leo Ferrier”. In zijn Boekenweekessay wil hij de lezer meenemen „op avontuur van de Groningse klei naar Caraïbische stranden, op zoek naar een ongehoord verhaal dat de kracht heeft om iedereen te laten dansen”.  Jaguarman stond op de longlist van de Libris Literatuur Prijs en de shortlist van de Boon Literatuurprijs. Het oeuvre van De Jong, vier boeken groot, werd eerder deze maand onderscheiden met de Anna Blaman Prijs, de literaire onderscheiding van de gemeente Rotterdam. ||https://www.nrc.nl//nieuws/2022/09/27/lize-spit-schrijft-boekenweekgeschenk-a4143359
2022-09-28||Malaise rond mobilisatie in Rusland zet Poetin onder druk||Tienduizenden mannen die Rusland proberen te ontvluchten. Protesten van Sint-Petersburg tot Machatsjkala in Dagestan. Rekruteringscentra die in brand worden gestoken. Kritiek op de chaotische uitvoering door invloedrijke propagandisten op de staatstelevisie. Dienstplichtigen die op sociale media klagen over onbruikbare wapens en ontbrekende training. Een week na Poetins aankondiging van de ‘gedeeltelijke mobilisatie’ is duidelijk dat de uitvoering van die enorme operatie ernstig hapert. Militaire analisten waren sceptisch vanaf het begin: zelfs als de logistieke obstakels worden overwonnen zullen grote aantallen ongetrainde soldaten de oorlog niet doen kantelen, stelden ze. De kwaliteit van de wapens en het moreel van de soldaten wegen zwaarder dan kwantiteit. Met de mobilisatie wil Poetin, denken analisten, de Russische linies in het oosten en zuiden stabiliseren en voorkomen dat Oekraïne nieuwe tegenoffensieven begint voordat de winter invalt. De huidige malaise rond de mobilisatie zet niet alleen Poetins militaire doelen onder druk, ook zijn politieke positie wordt erdoor verzwakt. Binnen en buiten Rusland wordt al gespeculeerd over een post-Poetin-machtsstrijd. De eerste tegenslag rond de mobilisatie is de vlucht van dienstplichtigen. Ging het aanvankelijk om het vertrek naar de visumvrije bestemmingen Georgië, Armenië en Turkije, inmiddels staan er lange files bij de landsgrenzen met Finland, Kazachstan en Mongolië. De wanhoop onder de deserteurs is groot: bij de Georgische grens arriveerde iemand op een step, een ander stak per sup-board de Estse grensrivier Narva over. Hij is teruggestuurd.  Russische mannen bij de grens met Kazachstan.  Foto AFP De Russische veiligheidsdienst FSB telde in de eerste vier dagen, tot en met zaterdag, al 261.000 deserteurs. Kazachstan meldde dinsdag de komst van 98.000 Russen sinds het begin van de mobilisatie. In Georgië gaat het om 10.000 Russen per dag, aldus het Georgische ministerie van Binnenlandse Zaken. Veel Georgiërs vrezen verdere russificering van hun land, met name van de hoofdstad Tbilisi. Bij de drukste Georgische grensovergang is inmiddels een mobiel registratiekantoor voor dienstplichtigen geopend. De Kazachstaanse president Tokajev benut de situatie om nog meer afstand te nemen van bondgenoot Rusland. De meeste Russen zijn gedwongen hun land te verlaten vanwege de „huidige hopeloze situatie”, zei Tokajev dinsdag. „We moeten ze opvangen en hun veiligheid waarborgen. Dit is een politieke en humanitaire kwestie.” De voormalige president van Mongolië heeft Poetin opgeroepen om te stoppen met de oorlog. De Georgische regering, veel pro-Russischer dan de bevolking, houdt zich vooralsnog op de vlakte. In heel Rusland zijn volgens de onafhankelijke instantie OVD-Info tot en met maandag 2.400 mensen gearresteerd die demonstreerden tegen de mobilisatie. Van grootschalig protest is geen sprake, maar het is wel het meest openlijke protest sinds het begin van de Russische invasie. Elke uiting van protest wordt met geweld onderdrukt, het dragen van een gele regenjas (een kleur die vanwege de geel-blauwe vlag met Oekraïne wordt geassocieerd) is al genoeg reden voor arrestatie. Het meest uitgesproken protest tegen de mobilisatie speelt zich af in Dagestan, een autonome republiek in de bergen van de noordelijke Kaukasus. Video’s van botsingen tussen vrouwen en agenten circuleren op sociale media. Er zijn nog geen dodelijke slachtoffers gemeld bij deze botsingen, maar dat lijkt een kwestie van tijd. Veel dienstplichtigen, in ieder geval van de eerste lichting die wordt opgeroepen, zijn afkomstig uit republieken ver van Moskou waar etnische minderheden wonen, zoals Jakoetië en Boerjatië. Een mogelijke verklaring is dat veel mannen in deze regio’s in het leger hebben gediend, bij gebrek aan andere opties voor een baan. Regionale activisten in de Kaukasus en Siberië zien een andere verklaring: etnische minderheden worden opgeofferd, etnische Russen in de westelijke steden worden ontzien. En dan is er de kritiek op de uitvoering van de mobilisatie op de Russische staatszenders. Dat is geregisseerd, en  wellicht eerder een vorm van damage control dan tegenslag, maar wel opmerkelijk. Talkshowpresentator Vladimir Solovjov en Margarita Simonjan, hoofdredacteur van nieuwsorganisatie RT, twee van de belangrijkste propagandisten van het Kremlin, zijn zeer kritisch over de administratieve chaos van de mobilisatie.  Een satellietfoto toont de rij bij de Russisch-Georgische grens.   Maxar Technologies/AP Formeel zouden alleen mannen met militaire ervaring, niet ouder dan 35 jaar, worden opgeroepen. Mannen met onmisbare beroepen zouden buiten schot blijven. De praktijk is anders: ervaring, beroep en leeftijd spelen geen rol, lijkt het. Er zijn dorpen waar de hele mannelijke bevolking is opgeroepen. Dat ook vijftigers en zestigers met allerlei kwalen zich ook moesten melden riep zoveel verontwaardiging op Telegram op dat hun oproepen werden ingetrokken. Solovjov en Simonjan, die normaliter oproepen Oekraïne en het Westen met de zwaarst denkbare middelen te bestoken, richten nu hun pijlen op lokale en regionale bestuurders die verkeerde mensen oproepen om te voldoen aan het  quotum voor een bepaald gebied. Poetin treft volgens hen geen blaam, zijn orders worden alleen verkeerd uitgevoerd. Een soldaat wordt met zijn tankregiment naar Cherson gestuurd, zonder enige training Simonjan fungeert op sociale media als een soort ombudsman die gedupeerde burgers ‘helpt’. Solovjov riep in zijn show op om falende chefs van rekruteringsbureaus neer te schieten. Wat kort daarna ook gebeurde – niet door de overheid maar door een man die woedend was dat zijn beste vriend was opgeroepen. Kremlin-woordvoerder  Dmitri Peskov heeft inmiddels erkend dat er fouten worden gemaakt. Minder geregisseerd, en bijzonder pijnlijk voor het Kremlin, zijn de video’s van dienstplichtigen die laten zien hoe de mobilisatie  in de praktijk eruitziet. Ging het in de eerste dagen vooral om filmpjes van  mannen die zich voor vertrek naar het front nog even klemzopen, nu verschijnen video’s van armetierige barakken en roestige kalasjnikovs.  Een dinsdag veel gedeeld filmpje toont de instructies voor de nieuwe rekruten. De instructrice pepert ze in: „Jullie krijgen alleen een uniform, verder moeten jullie alles zelf regelen, ook je slaapzak. Tourniquets hebben we niet. Vraag je vriendin of vrouw om maandverband en tampons. Een tampon ram je in de schotwond, die absorbeert het bloed. Dat weet ik uit Tsjetsjenië.” De stille ontzetting van de rekruten is hoorbaar. Meteen na de aankondiging van de mobilisatie dachten experts dat de dienstplichtigen een militaire training van minimaal twee weken zouden krijgen. Dat blijkt een optimistische inschatting (vanuit de dienstplichtigen gezien). Dinsdag dook een video op waarin een soldaat vertelt dat zijn tankregiment op donderdag naar Cherson wordt gestuurd, zonder enige training. Poetin heeft haast.  Opgeroepen dienstplichtigen nemen afscheid van hun naasten bij Rostov.   Alexey Pavlishak/Reuters De chaos van de mobilisatie en de mogelijke gevolgen daarvan voor de positie van Poetin zijn goed nieuws voor Oekraïne en het Westen. Andere ontwikkelingen deze week hebben echter grotere en gevaarlijkere gevolgen voor de oorlog. Zoals verwacht wijst de uitslag van de nepreferenda in de vier Oekraïense provincies – Loehansk en Donetsk in het oosten,  Zaporizja en Cherson in het zuiden – op ‘een breed gesteunde’ keuze voor inlijving door Rusland. Dinsdag kwam de voorlopige uitslag: tussen de 96 en 98 procent van de stemmen. Woensdag worden de definitieve cijfers verwacht. Maar van een vrije keuze, bij deze in een ander land georganiseerde referenda,   was geen sprake. Naar verwachting gebruikt Poetin de uitslag als legitimatie voor een snelle annexatie van de vier regio’s, samen 15 procent van het Oekraïense grondgebied. Vanaf dat moment beschouwt Rusland offensieven tegen de Russische bezetter in Oekraïne als een aanval op Rusland, wat weer de legitimatie zou zijn voor de inzet van een kernwapen. Met of zonder nucleaire dreiging, de kans op escalatie van de oorlog neemt alleen maar toe als Rusland deze delen van Oekraïne als Russisch beschouwt. Onduidelijk is hoe dat zal uitpakken voor de delen van Donetsk en Zaporizja die niet door Rusland zijn bezet. De Russische zakenkrant Vedomosti meldde dinsdag, op basis van twee politieke bronnen, dat de vier Oekraïense provincies één Russisch federaal district zullen vormen, het negende. Poetin creëerde in 2000 deze hoogste bestuurslaag. Er zijn nu acht federale districten in Rusland. Als bestuurder zou Dmitri Rogozin worden benoemd. Rogozin was eerder vicepremier en ambassadeur bij de NAVO, en tot half juli hoofd van ruimtevaartorganisatie Roskosmos. In die functie toonde hij zich een havik. Over Oekraïne zei hij in juni: „Laten we ze kapotmaken. Voor eens en altijd. Voor onze kleinkinderen.” Woensdag wordt de definitieve uitslag van de nepreferenda in vier Oekraïense provincies (oblasts) verwacht. Zoals verwacht stemde een zeer ruime meerderheid van de bevolking die heeft ‘gestemd’ in met annexatie door Rusland. In 2014 volgde de Russische annexatie van de Krim ook op een nepreferendum. President Poetin spreekt vrijdag beide kamers toe van het Russische parlement. Russische staatsmedia spreken al over een „historische rede”. Naar verwachting zal Poetin de annexatie van de vier Oekraïense provincies hier officieel bekendmaken.||https://www.nrc.nl//nieuws/2022/09/27/malaise-rond-mobilisatie-zet-poetin-onder-druk-a4143392
2022-09-28||De religieuze leiders in Iran maken zich zorgen||Ook als het regime de huidige protestbeweging de kop weet in te drukken zal Iran nooit meer hetzelfde zijn, zegt een aantal betogers. De vele vrouwen die eraan deelnemen en de saamhorigheid waarmee mensen uit alle lagen van de bevolking het hoofd bieden aan het brute geweld van de autoriteiten, maken deze protesten volgens velen alleen  al historisch. Vijf vragen over een crisis, die de religieuze leiders van het land hevige zorgen baart. 1  Wat is er momenteel aan de hand in Iran? Al anderhalve week wordt er in tientallen steden gedemonstreerd. Niet overdag, wanneer de meeste mensen  aan het werk zijn en het ook te warm is voor betogingen, maar wel in de avond. Ondanks keiharde repressie – de autoriteiten aarzelen niet met scherp te schieten en er vielen al tientallen doden – gingen  ook deze maandagavond in de hoofdstad Teheran, in Mashad in het oosten, in Koerdische plaatsen in het noordwesten en in veel andere steden weer duizenden mensen de straat op. Hoeveel precies is moeilijk te zeggen, omdat het regime het internet vaak goeddeels platlegt, in de hoop zo communicatie tussen betogers onderling en met de buitenwereld te dwarsbomen.   Protesten in Teheran, door een betoger vastgelegd in een video.  Foto via AFP Toch lijken zich uit angst voor geweld minder mensen op straat te wagen dan een week geleden. Veel betogers kiezen nu voor andere methoden. Zo wordt er meer graffiti aangebracht met leuzen tegen het regime van de bejaarde ayatollahs, die steeds minder de waarden van de geseculariseerde samenleving belichamen. Het kost de autoriteiten veel moeite die te verwijderen van de gebouwen. Andere betogers klimmen op platte daken en zingen  luidkeels hun protestliederen. Ook scheuren ze grote portretten van ayatollah Khomeiny, de stichter van de Islamitische Republiek, en van de huidige opperste leider, ayatollah Ali Khamenei, van borden en muren af. ‘Dood aan de dictator’ roepen ze daarbij. Waren de betogingen vorige week nog vaak ludiek, met dansende vrouwen, inmiddels hebben ze een grimmiger karakter, waarbij vaak autobanden in brand worden gestoken.  Sommige waarnemers – niet louter van regeringszijde – stellen dat het nu om een opstand gaat. De regering noemde de betogers dit weekend „muiters” en beloofde hard tegen hen op te treden. 2  Wat was de aanleidingvoor deze jongste protestgolf? De vonk in het kruitvat was de hardhandige arrestatie twee weken geleden in Teheran door agenten van de gehate zedenpolitie van de 22-jarige Mahsa Amini. Haar hoofddoek zou te los om het haar hebben gezeten. Wat er vervolgens gebeurde, is omstreden. De autoriteiten stellen dat Mahsa aan een hartaanval overleed. Als meisje had ze volgens hen al een hartoperatie ondergaan. Leugens, roept haar vader, ze is nooit geopereerd en had een goede gezondheid. Getuigen meldden dat de agenten Amini zo hard op het hoofd sloegen dat ze in coma raakte en daaraan is overleden. Veelzeggend is ook dat haar vader het autopsierapport van zijn dochter niet mocht zien. Artsen in het ziekenhuis waar ze werd behandeld zijn bedreigd met sancties als ze ook maar iets over Amini’s zaak zouden loslaten. Ook drong het regime aan op een begrafenis ’s ochtends vroeg of zelfs ’s nachts zodat de kans op onrust kleiner zou zijn.  De ouders negeerden dit en meteen na Mahsa’s teraardebestelling braken de eerste demonstraties en de eerste ongeregeldheden uit. Niloufar Hamedi, een journaliste in Teheran die tot het ziekenhuis doordrong en het verhaal van de hartaanval hielp ontkrachten, is opgepakt en verblijft nu in een isoleercel in de beruchte Evin-gevangenis. Ook negentien andere journalisten zitten vast.   Protesten in Mashad, in het noordoosten van Iran, door een betoger vastgelegd in een video.   Foto via AFP 3 Wie gaan er vooral de straat op om te demonstreren? Voorop bij veel demonstraties lopen vrouwen, vooral jonge vrouwen. Zoiets is op deze schaal niet eerder gebeurd. ‘Vrouw, leven, vrijheid’, scandeerden duizenden van hen.  Massaal deden ze hun verplichte hoofddoeken af en velen knipten hun haar af, een oud rouwritueel maar ook een teken van solidariteit met Mahsa Amini.  Anderen staken hun hoofddoeken demonstratief in brand.  Opvallend bij de huidige protesten is dat mensen van heel verschillende sociale  achtergronden aan de protesten meedoen. Zelfs in een wijk van Teheran als Naziabad, waar overwegend conservatieve moslims wonen, riepen mensen ‘Dood aan de dictator’, zoals een lokale Iraanse journalist in een boodschap aan deze krant noteerde. Bij veel betogingen zijn mannen overigens al met al toch nog in de meerderheid. Zij steunen de vrouwen  in hun verzet tegen de hoofddoek en de vernederingen die ze al decennia moeten ondergaan van de kant van het regime.   Massaal deden vrouwen hun verplichte hoofddoeken af, knipten ze hun haar af, een oud rouwritueel  Daarnaast spelen  nog andere grieven mee. De afgelopen paar jaar hebben de conservatieve leiders hun greep op het staatsapparaat aanzienlijk versterkt. Ebrahim  Raisi, vijf jaar geleden nog kansloos verslagen, is sinds vorig jaar president en tracht een zeer conservatief stempel op het land te drukken. Maar het gaat ook economisch slecht, zowel door de wijdverbreide corruptie als door de Amerikaanse sancties. Veel Iraniërs hebben moeite om rond te komen. Dat was in 2019 ook al reden voor grootschalige ongeregeldheden.  Teheran, woensdag 21 september.  Foto via AP 4 Welke rol speelt de door betogers bekritiseerde  zedenpolitie? De zedenpolitie, de Gasht-e-Ershad, is een onderdeel van de Iraanse politie dat toeziet op de naleving van strenge islamitische leefregels. Bijvoorbeeld op geheelonthouding maar ook op naleving van de kledingvoorschriften. De vrouw wordt geacht een hoofddoek te dragen die het haar helemaal bedekt en ook verder kleding aan te hebben die haar vormen zoveel mogelijk verhult. Dit om vrouwen te beschermen tegen mannen die anders in verleiding  kunnen raken hen lastig te vallen.  Al sinds de Islamitische Revolutie van 1979 is er een kat-en-muisstrijd gaande tussen de zedenpolitie en veel Iraanse vrouwen, die steeds weer kijken hoever ze de regels kunnen oprekken. Juist afgelopen zomer gaf Raisi nieuwe instructies voor een strakker toezicht. Zo zouden ook camera’s op straat moeten worden ingezet om betere naleving af te dwingen.  Mannen steunen de vrouwen in hun verzet tegen de hoofddoek  en tegen de vernederingen die ze al decennia moeten ondergaan  De laatste weken werden al meer vrouwen op straat door de zedenpolitie lastiggevallen. Hoewel de zedenpolitie aan de wieg stond van de huidige onrust, speelt ze op het moment geen grote rol. Nu spelen de Basij, een soort militie die ook vaak optreedt als een eigenmachtige religieuze politie, en de Revolutionaire Garde de hoofdrol bij de pogingen van het regime om de onrust de kop in te drukken.   5 Waarom is het extra onrustig in de Koerdische gebieden van Iran? De Koerdische minderheid, zo’n tien procent van de bevolking, voelt zich al decennia achtergesteld. De dood van Mahsa Amini, vermoedelijk door toedoen van de zedenpolitie en de wijze waarop de autoriteiten dat in de doofpot poogden te stoppen, zorgde dan ook voor een schok in het Koerdische noordwesten van Iran.  Meer nog dan elders braken er protestbetogingen uit. In het stadje Oshnavieh (Sino in het Koerdisch) maakten de betogers zich afgelopen weekend zelfs meester van veel overheidsgebouwen. „Het lijkt alsof er een echte revolutie plaatsvindt”, aldus Soran Mansournia, een Iraanse Koerd in Nederland die de ontwikkelingen op de voet volgt. Dat liet de regering echter niet op zich zitten. De gevreesde Revolutionaire Garde stelde met veel geweld orde op zaken: soldaten gingen van deur tot deur om arrestaties te verrichten.  Ook vuurde de Iraanse regering tot tweemaal toe raketten af op Iraanse ballingen vlak over de grens in Irak, die tot verzetsgroepen zouden behoren.||https://www.nrc.nl//nieuws/2022/09/27/de-religieuze-elite-maakt-zich-zorgen-2-a4143376
2022-09-28||Opeens is de Transgenderwet geen gelopen race meer|| De wijziging van de Transgenderwet leek lang vrij onomstreden. Het voorstel werd vorig jaar mei vrij geruisloos ingediend door het vorige kabinet. Een echte discussie over het voorstel om het voor transgender personen makkelijker te maken het geslacht op hun paspoort te veranderen bleef uit. Tot de afgelopen maanden een verhit debat in de samenleving losbarstte dat dinsdag  ook de Tweede Kamer bereikte. Die  discussie blijft mogelijk niet zonder gevolgen: coalitiefracties VVD en CDA hebben toch nog grote twijfels bij de wet, wat het op het laatste moment   zeer onzeker maakt of de wetswijziging een meerderheid haalt. Het voorstel behelst op het oog een kleine wijziging. Transgender personen kunnen sinds 2014 al van geslacht veranderen zonder dat zij ook een medische transitie moeten ondergaan. Afgelopen jaren deden zo’n 700 mensen per jaar dat. Nu is nog wel een zogenaamde ‘deskundigenverklaring’ verplicht, een gesprek waarin  een arts of psycholoog controleert of de wens om het geslacht te wijzigen „duurzaam” is. Dat is vanwege het zelfbeschikkingsrecht van transgender personen niet meer van deze tijd, oordeelde Rutte III. Veel transgender personen vinden zo’n gesprek ook belastend, bleek uit een wetsevaluatie. De verklaring wordt nu vervangen door een bedenktijd van vier weken.      Omdat de wetswijziging is voorgesteld door het vorige kabinet van dezelfde huidige vier coalitiepartijen leek een ruime meerderheid verzekerd. Zeker ook omdat bijna alle linkse partijen het voorstel  steunen. Het kwam dan ook als een verrassing voor veel partijen dat VVD-Kamerlid Ulysse Ellian in het debat het schrappen van de deskundigenverklaring juist in twijfel trok. Hij vroeg zich af of een gevoelde identiteit „juridisch leidend” kan zijn en of een gesprek over het veranderen van het geslacht toch niet nuttig kan zijn voor bijvoorbeeld voorlichting. Ellian vroeg zich hardop af of de huidige regelgeving „niet al genoeg balans biedt”.  De gerezen twijfel bij de VVD is opvallend. De wet werd onder andere ingediend door oud-VVD-minister Sander Dekker (Rechtsbescherming).  Toen diverse media dinsdag berichtten over twijfels bij de liberalen, twitterde voorzitter van jongerenclub JOVD Daphne Lodder: „Kom op VVD! De vrijheid van het individu om te kunnen zijn wie je bent (zonder onnodige bureaucratie) moet juist door ons liberalen worden verdedigd.” Op de publieke tribune in de Kamer zat dinsdagavond Leon Houtzager, VVD-lid en vicevoorzitter van het COC in Rotterdam. Hij vertelt dat hij deze zomer nog met VVD’ers en leden van andere partijen op de politieke boot van de Pride  Amsterdam stond.  „Als je dat als landelijke partij uitdraagt, moet je hier ook vóór stemmen”, vindt Houtzager. „De VVD is een liberale partij die zegt: iedereen mag zijn wie hij of zij wil. Daar gaat een ander niet over. Het CDA is ook nog niet overtuigd van de wet. CDA’er Raymond Knops zei voor het debat nog „meerdere bedenkingen” bij „onderdelen van de wet” te hebben. Hij noemde expliciet het schrappen van de leeftijdsdrempel, nu kan het wijzigen van het geslacht nog vanaf zestien jaar. Volgens Knops is een belangrijke vraag „op welke leeftijd je jongeren dit lastige besluit zelfstandig wil laten nemen”.  In het Kamerdebat kwam ook het hoog opgelopen maatschappelijk debat aan bod. Critici voelden zich te snel als „transfoob” weggezet, voorstanders vonden juist dat de tegenstanders de wet ten onrechte als een „gevaar voor vrouwen” bestempelden. Het bekendste voorbeeld is de toegang tot vrouwenruimtes, die zou kunnen worden misbruikt. Nu hoeft toch ook niemand zijn paspoort te laten zien bij het betreden van een kleedkamer, zei GroenLinks-Kamerlid Lisa Westerveld dinsdag. „Waarom zou dit nu opeens massaal worden misbruikt?” Ook in andere landen zijn nauwelijks voorbeelden bekend van misbruik van vergelijkbare wetten.  Kamerleden worstelden openlijk met de vele „spookverhalen” die volgens SP-Kamerlid Michiel van Nispen in het maatschappelijk debat zijn geslopen. „Volgens mij zijn veel zorgen oprecht, maar niet terecht.” D66-Kamerlid Lisa van Ginneken, zelf transgender, is juist bezorgd over het „lelijke” debat en de „ondermijnende frames” over transgender personen. „Het maakt mensen bang en het demoniseert trans personen terwijl deze groep het al zwaar genoeg heeft.” Een aantal partijen staat sterk ideologisch in de discussie. De SGP voert actief campagne tegen de Transgenderwet vooral vanwege Bijbelse principes. Volgens woordvoerder Roelof Bisschop moet de politiek „de goede en wijze bedoelingen van onze Schepper eren, en niet negeren”. Ook seculiere rechts-conservatieve partijen ageren tegen de wet, vaak met andere motieven. Ze maken de wet onderdeel van een grotere cultuurstrijd met links. PVV-leider Geert Wilders sprak vorige week bij de Algemene Politieke Beschouwingen over „genderwaanzin en een woke-obsessie, die langzaam maar zeker alles in dit land in hun greep krijgen”.  Woensdag reageert minister voor Rechtsbescherming Franc Weerwind (D66) op de vragen uit de Kamer. Daarna wordt duidelijk of de wet nog te redden valt. De belangrijkste vraag lijkt of de VVD wil vasthouden aan de deskundigenverklaring, of dat daarvoor nog een minder zwaar alternatief kan worden gevonden. Die opening bood Ellian dinsdagavond. „Als een gesprek op andere wijze vormgegeven kan worden, is dat een route die het overwegen waard kan zijn.” Ellian zei er wel bij dat hij daarvoor niet „een panklaar voorstel” heeft. Misschien D66-minister Weerwind wel.||https://www.nrc.nl//nieuws/2022/09/27/opeens-is-transgenderwet-niet-meer-zeker-a4143394
2022-09-28||Vooral in het voormalige oosten is de Duitse angst voor sociale neergang groot|| Overal in Duitsland steken angsten de kop op – voor krimp, voor kou, voor faillissement, voor verpletterende energierekeningen. De grootste economie van Europa lijkt in een recessie te glijden; volgens ramingen van het Ifo-instituut in München krimpt de economie komend kwartaal met een half procentpunt. De Duitse industrie zucht onder de hoge energieprijzen.  De termen waarin de neergang wordt beschreven, liegen er niet om. In een gesprek met journalisten deze  maandag zei de voorzitter van werkgeversvereniging BDA, Rainer Dulger,  dat het land voor „de grootste crisis ooit” staat. Minister van Economie en Klimaat Robert Habeck (Groenen) noemde  de energieprijscrisis maandag een „smeulend vuur,  deels staat de tent al in de fik”. Habeck zei er alles aan te willen doen „langetermijnschade” te voorkomen. De manier waarop zal hij deze week nog met zijn coalitiepartners moeten beslechten. De discussie over de energieprijzen vindt ook plaats op straat. Zoals maandag in Leipzig, waar de partij Die Linke aan het begin van de avond in de buitenlucht een gesprek organiseert over de energiecrisis.   Een vakbondsvertegenwoordiger die vindt dat de energiemarkt genationaliseerd moet worden,  oogst er applaus. Bij een stand met  energieconsultants kunnen bezoekers terecht voor tips en vragen over energiebesparing. Hoe kun je de isolatie van je huis verbeteren, wil  een oudere man in een leren jack weten.  Daarvoor moet je toch  bij je verhuurder zijn,  adviseren de energieconsultants. Hoofdschuddend druipt de man af. Duitse politici delen al maanden ijverig hun energiebesparingstips. Minister Habeck pochte met hoe kort hij  doucht, zijn ministerie lanceerde een campagne met de slogan: „Wie energie bespaart, sterkt de Duitse onafhankelijkheid”. De minister-president van deelstaat Baden-Württemberg Winfried Kretschmann (Groenen) probeerde zelfs het washandje in de wasbak te rehabiliteren als alternatief voor douchen. Elders in Leipzig verzamelen zich maandagavond naar schatting 2.500 mensen  om tegen de hoge gasprijzen te protesteren. Onder de aanwezigen is een groepje vrouwen die duidelijk niets willen weten van overheidsbemoeienis, blijkens hun vlaggen met de tekst: „’n Scheiss muss ich” (in gekuiste vertaling: jullie hebben me niets te vertellen). „Diplomatie in plaats van wapens”, staat op een spandoek van een ouder echtpaar. De demonstranten, die niet met hun naam in de krant willen, willen vooral vrede, en kunnen de hoge energieprijzen niet loszien van de sancties tegen Rusland en de  wapenleveranties aan Oekraïne. Voor het oudere echtpaar  uit wordt een groot spandoek gedragen met de boodschap: „Nord Stream 2 direct open”. Als er gas zou vloeien door de gaspijpleiding, die kanselier Olaf Scholz in februari besloot niet in gebruik te nemen, zouden de gasprijzen niet zo hoog zijn, is de redenering. Dat Nord Stream 1 open is, maar dat Gazprom daar niet langer gas doorheen stuurt, is hier geen veelgehoord argument. De demonstranten vormen een mix van radicaal-rechts en -links, zo is op te maken uit de partijlogo’s op vlaggen en hesjes. „Habeck maakt Poetin verantwoordelijk voor de hoge prijzen!”, roept een vrouw met een microfoon. „Maar wij klagen Habeck aan!” Robert Habeck is hoe dan ook de meest bewierookte én de meest bekritiseerde Duitse politicus van het moment. De afgelopen weken neemt de kritiek de overhand, onder meer omdat Habeck al in juli besloot dat gasleveranciers een deel van de hoge kosten voor energie  mogen doorberekenen aan Duitse  huishoudens. Die hogere rekeningen zouden nodig zijn om de energieleveranciers overeind te houden. Maar de Duitse staat nationaliseerde vorige week de grootste gasimporteur, Uniper, omdat die dreigde om te vallen. Tegelijkertijd werkt het kabinet-Scholz aan een derde hulppakket voor burgers.  De omstreden extra kosten zouden vanaf 1 oktober bij de gasrekening worden opgeteld. Maar die toeslag lijkt nu achterhaald, en de coalitie zoekt met spoed naar een manier om er vanaf te komen. Er lijkt een meerderheid in het parlement  te zijn voor een gasprijsplafond. Zowel huishoudens als bedrijven zouden daarmee  geholpen kunnen worden. Minister van Financiën Christian Lindner (FDP), die zich zorgen maakt om zijn begroting, zei tegen de Frankfurter Allgemeine Zeitung dat hij   open staat voor een prijsplafond, mits er ook andere energiebronnen worden aangesneden. Oude kolencentrales zouden opnieuw in gebruik moeten worden genomen en kerncentrales zouden langer moeten blijven draaien, een voorwaarde die voor coalitiepartner de Groenen maar moeilijk te verkroppen zal zijn.  De demonstratie in Leipzig op maandagavond was niet de enige in Duitsland. Bij protesten in de deelstaten van de voormalige DDR gingen volgens  Tagesschau  ongeveer 80.000 mensen de straat op. „In het voormalige oosten”, zegt vakbondsvrouw Manuela Grimm in Leipzig, „zijn de mensen bijzonder angstig voor sociale neergang.” In de Leipziger Volkszeitung waarschuwde de chef van de Saksische veiligheidsdienst Dirk-Martin Christian dat het zogenoemde precariaat, de groeiende onderklasse met weinig sociale en economische zekerheid, bijzonder vatbaar is voor ondemocratisch gedachtegoed. „Rechts-extremisten” zouden in de winter mogelijk met „gaarkeukens, kledinguitgiftes, en verwarmde ruimtes” kunnen proberen mensen aan zich te binden.||https://www.nrc.nl//nieuws/2022/09/27/duits-energiedebat-leeft-ook-op-straat-duizenden-mensen-de-straat-op-a4143370
2022-09-28||Italiaanse verkiezingswinnaar wil EU en financiële markten geruststellen||Het radicaal-rechtse, populistische Broeders van Italië heeft bij de Italiaanse parlementsverkiezing van zondag liefst 26 procent behaald. Maar een groot overwinningsfeest of een triomfantelijke persconferentie komt er niet. Voorzitter Giorgia Meloni heeft haar partijgenoten aangespoord tot ernst en soberheid. De situatie in het land is ernstig, en de nieuwe, nog te vormen regering wacht een herculestaak. Een oplossing voor de torenhoge energieprijzen die Italiaanse gezinnen en bedrijven hard raken, dringt zich op. Daarbij moet het nieuwe kabinet ook snel de begroting opstellen. Op die nieuwe regering is het overigens nog wel even wachten, want de formatieonderhandelingen beginnen pas nadat het nieuwe Italiaanse parlement op 13 oktober zijn openingszitting heeft gehad. Maar met zo’n helder verkiezingsresultaat – de rechtse verkiezingsalliantie won een duidelijke meerderheid in het parlement – ligt het wel voor de hand dat president Sergio Mattarella het initiatief voor de regeringsvorming  straks aan Meloni laat. Europa en de internationale markten kijken vooral uit naar wie op Economie en Financiën wordt benoemd. Italië is de derde grootste economie van de eurozone, maar het is tegelijk een onder schuld beladen land, én met meer dan 200 miljard euro de komende jaren de hoofdbegunstigde van het Europese coronaherstelfonds Next Generation EU. Dinsdag zei de Europese Commissie dat Italië groen licht krijgt voor een tweede tranche van 21 miljard euro, nadat de gevraagde doelstellingen zijn behaald. Er zijn signalen dat de nieuwe  bewindsploeg streeft naar continuïteit De Italiaanse economie heeft de Europese miljarden de komende jaren broodnodig. Meloni lijkt dat goed te beseffen. Volgens de Italiaanse media overweegt ze voor de belangrijke post van Financiën een oud-topbestuurder van de Italiaanse nationale bank. Dat is alvast een contrast met vier jaar geleden. Na de vorige verkiezing hield vooral de radicaal-rechtse Lega-partij  voet bij stuk dat Paolo Savona, een eurokritische econoom die de euro omschreef als „een Duitse kooi”, minister van Financiën werd. Staatshoofd Sergio Mattarella hield Savona’s benoeming toen tegen. Er zijn signalen dat de nieuwe Italiaanse bewindsploeg streeft naar continuïteit. Meloni’s transitieteam wordt over de financieel-economische situatie in het land gebriefd door Draghi’s medewerkers, en zou ook enkele ideeën voor de begroting vragen. Tegen 15 oktober verwacht de Europese Commissie een ontwerpbegroting vanuit Rome, die allicht nog door de regering-Draghi wordt ingediend. Daarna krijgt de nieuwe Italiaanse regering de kans om die begroting te actualiseren. Het moet allemaal ernst en verantwoordelijkheidszin uitstralen, en behalve Europa zeker ook de internationale financiële markten geruststellen. Voorlopig werkt die strategie. Het internationale ratingagentschap S&P voorziet niet meteen een risico bij de transitie naar een nieuwe Italiaanse regering, klonk het vlak na de stembusgang. Ook op andere belangrijke ministersposten lijkt Meloni vooralsnog de confrontatie met Europa te willen mijden. Matteo Salvini van de Lega-partij mag zijn droom opbergen om opnieuw minister van Binnenlandse Zaken te worden. Salvini sloot de Italiaanse grenzen af voor ngo-boten, en zijn immigratiebeleid bracht hem op ramkoers met de Europese Unie. Zondag haalde Salvini’s Lega geen 9 procent. Electoraal is hij te licht voor zo’n belangrijke ministerspost. Ook Silvio Berlusconi ten slotte, de tweede coalitiepartner die Meloni voor haar meerderheid nodig heeft, lijkt niet te moeten rekenen op een internationaal erg zichtbare rol. Daarvoor is hij, vooral buiten Italië, te controversieel. Meloni zou wel Berlusconi’s partijgenoot Antonio Tajani overwegen, mogelijk als voorzitter van één van beide kamers van het parlement. Tajani ziet zichzelf graag op Buitenlandse Zaken. De voormalige voorzitter van het Europees Parlement is gematigd en pro-Europees. Dat zou meteen Europa geruststellen dat Italië de Europese solidariteit inzake de sancties tegen Moskou niet verbreekt.||https://www.nrc.nl//nieuws/2022/09/27/italiaanse-verkiezingswinnaar-wil-eu-en-financiele-markten-geruststellen-a4143381
2022-09-28||Leenkosten voor Italiaanse overheid lopen op|| Italië is, vergeleken met andere eurolanden, dinsdag meer rente gaan betalen op zijn staatsschuld. Als deze trend doorzet, kan dit de Europese Centrale Bank ertoe bewegen  om Italië te hulp te schieten.  Een belangrijke financiële stressindicator voor de eurozone is het verschil tussen de rente die Italië betaalt op staatsleningen, en de rente die Duitsland betaalt. Dit renteverschil, de zogeheten  spread, bereikte  ruim 2,5 procentpunt voor leningen met een looptijd van tien jaar. De spread stond vrijdag nog onder de 2,3 procentpunt.  Het oplopen van de spread kan niet alleen verklaard worden door de Italiaanse verkiezingsuitslag van zondagavond. Maandag liep het renteverschil nog maar een beetje op. De grotere beweging op dinsdag vond plaats in het kielzog van een brede stijging van de rente op staatsleningen in Europa.  Dat was mede  in reactie op de instabiliteit in het Verenigd Koninkrijk, waar de begrotingsplannen van de nieuwe regering tot zorgen over de staatsfinanciën hebben geleid. Ook groeit  onder beleggers de overtuiging dat centrale banken door zullen gaan met renteverhogingen. Vooruitlopend daarop eisen zij nu alvast meer rente (risicovergoeding) op staatsobligaties die ze kopen.  Dat de Italiaanse rente naar verhouding extra sterk  opliep, is niet verwonderlijk, gezien de kwetsbare staatsfinanciën van het land. Het Zuid-Europese land kampt  met een enorme staatsschuld van rond de 150 procent van het bbp. Onzeker is of de radicaal-rechtse verkiezingswinnaar Giorgia Meloni vasthoudt aan de economische hervormingen van haar voorganger Mario Draghi.  Oplopende Zuid-Europese spreads karakteriseerden de eurocrisis van 2010-2012. De Italiaanse spread liep toen  op tot bijna 5 procentpunt. Toenmalig  ECB-president Draghi beloofde in 2012 „al het nodige”  te doen om de euro te redden en lanceerde een programma om  gericht Zuid-Europese staatsleningen te kunnen opkopen, om de rentes daarop te drukken.       Dit programma is nooit uitgevoerd. De opkoopprogramma’s die de ECB daarna uitvoerde golden niet voor specifieke landen, maar voor álle eurolanden.  Maar nu is het de vraag of de ECB alsnog Italië te hulp zal schieten door Italiaanse staatsschuld op te gaan kopen. In juni dit jaar liep de spread eveneens op richting de 2,5 procent. Om de marktonrust te temmen  kondigde de ECB toen  een nieuw programma aan waarmee ze specifiek de schuld van afzonderlijke landen   kon  opkopen.  De ECB laat bewust in het midden bij welke spread zij Italië, of een ander land, zou gaan helpen. Het hangt niet alleen van het niveau af, maar ook, en vooral, van de óórzaak van oplopende renteverschillen. Dat er verschillen zijn in rentes van eurolanden, beschouwt de ECB als natuurlijk en normaal. Staatsobligaties van Italië zijn nu eenmaal een riskantere belegging dan die van Duitsland of van Nederland. Het risico dat Italië niet terugbetaalt, is groter.  De ECB heeft gezegd pas te zullen ingrijpen als een spiraal optreedt waarin beleggers massaal tegen een land gaan speculeren. De ECB noemt dit „wanordelijke” marktomstandigheden. Hiervan lijkt nu nog geen sprake.  ||https://www.nrc.nl//nieuws/2022/09/27/leenkosten-voor-italiaanse-overheid-lopen-op-a4143380
2022-09-28||Een burn-out hoort erbij. Vind je het gek dat jongeren daar geen zin in hebben?||Hoeveel burn-outs heb jij gehad? Dat je een paar maanden niet normaal kon werken? Ik twee. Eentje toen ik rond de dertig was en de tweede rond m’n vijftigste.  Na de tweede keer bezwoer ik mezelf dat ik beter op mezelf zou passen en nooit meer over mijn grenzen zou gaan – lukt niet altijd, maar ik doe mijn best.  Vandaar (ook) dat ik sympathie had opgevat voor de ‘quiet quitters’, jongeren die stelselmatig onbetaald overwerk weigeren. Die precies volgens het boekje werken, doen waarvoor ze zijn aangenomen en betaald worden maar daarnaast niets extra’s doen. Ik stak hun  vorige week een hart onder de riem. Dat  het goed is dat ze grenzen stellen op het werk. Maar dat pleidooi viel niet bij iedereen in goede aarde.  Op LinkedIn noemde iemand hen zelfs „terroristen en lamzakken” van wie hij hoopte dat ze niet in zijn bedrijf voorkwamen. Het deed hem denken aan een „ambtenarencultuur”. Mij verweet hij „salonsocialisme” en noemde me „ongelooflijk dom” als ik niet inzag dat er KEIHARD gewerkt diende te worden in ons land, overal, om de Chinezen voor te blijven. Een ander vond het maar verwende nesten, die quiet quitters. En vroeg zich af of ze misschien de reden waren dat de arbeidsproductiviteit hier niet meer stijgt, dat „start-ups wegkwijnen”, dat de innovatie stagneert. Maar ja, schreef hij: „Ik kom uit een generatie die minder verwend is. Ik moest knokken om iets tot stand te brengen.” ‘Werkgeluk-psycholoog’ Onno Hamburger vroeg zijn netwerk via LinkedIn welke associaties Nederlanders hebben bij quiet quitting. Er kwam één positieve terug, namelijk „stille zelfbescherming”. De rest varieerde van „stiekem prepensioen”, „langzaam sterven van binnen” tot „uitzitters”. „Geef ze toch een trap na, deze jongeren”, vond iemand op LinkedIn. Wat ik ook interessant vond, was dat quiet quitters in de reacties „matennaaiers” werden genoemd. Dat als ze om 17 uur hun laptop dichtklappen omdat ze die dag wel genoeg hebben gewerkt, ze daarmee automatisch andere collega’s met overwerk opzadelen. Alsof de werkgever daarin totaal geen rol speelt.  Je kon ook nooit gelukkig worden als je altijd volgens het boekje werkte, vonden anderen. „Een zesjescultuur” is totaal niet inspirerend. „Waar is de passie” bij dit soort jongeren, vroeg iemand zich af. En ineens dacht ik: vind je het gek dat zoveel jongeren met stress kampen? Als ze, zodra ze niet in de ratrace mee willen,  deze golf van calvinisme over zich heen krijgen? Ik ben niet gek hoor, ik weet ook wel dat je nergens komt als je niet geregeld meer uren werkt dan er in je contract staan. Vooral als je begint in een ‘dom baantje’ en je een interessantere baan probeert te bemachtigen. Jezelf profileren moet je in je eigen tijd doen, met alleen doen waarvoor je betaald wordt, speel je je niet in de kijker. Kun je überhaupt iets bereiken als je nooit langere tijd achter elkaar onbetaald overwerkt? Ik denk het niet. Dat is wat bedrijven bedoelen als er staat dat je ‘flexibel’ moet zijn. Dat staat er nooit bij, daar moet je zelf achter komen.  Er zijn ook mensen die niet eens quiet kúnnen quitten. Omdat ze daarmee anderen beschadigen. In de zorg, in het onderwijs. Bij de politie. Dan kun je niet om 17 uur zeggen: ik stop met reanimeren, met het nakijken van 93 proefwerken of met een klopjacht.  En dan zijn er nog de mensen die verslaafd zijn aan hun werk. Die zich niks leukers kunnen voorstellen, die gedragen worden op de vleugels van geluk en succes en dat nooit meer willen opgeven. Wie gaat het rustiger aan doen als alles lukt, het niet op kan en je eindelijk op de plek bent waar je altijd al wilde zijn?  Je kunt natuurlijk net doen of je jezelf helemaal te pletter werkt en op die manier een betere baan bemachtigen. Doen heel veel mensen. Maar als je zo niet in elkaar zit? Dan loop je al snel het risico jezelf op te branden. Sterker nog, ik denk soms weleens: iedereen die z’n werk serieus neemt en ‘hogerop’ wil, loopt vroeg of laat tegen een burn-out aan. Een burn-out hoort erbij.  Misschien dat we dát de quiet quitters moeten uitleggen. Dat we een cultuur hebben geschapen waarin je kunt kiezen: of op je strepen gaan staan, jezelf beschermen tegen te veel werk, matennaaier genoemd worden en nergens komen. Of er helemaal voor gaan en iedereen en jezelf plezieren en daarvoor vroeg of laat de prijs betalen van een burn-out.  Maar dan heb ik nog wel een vervolgvraag. Wat als jongeren bij gebrek aan waardering, perspectief op een huis, een leefbare planeet en een Europa zonder oorlog die keuze allang gemaakt hebben? Terroristen, lamzakken? Zeggen jullie het maar. Hoe was jouw week? Tips voor Japke-d. Bouma via @Japked op Twitter. Er werd hier zojuist een verhaal uitgekruisd. Maak je ook niet elke dag mee (denk ik) @Japked — ʇɐuʇǝɾǝss 🚶🏽‍♀️ (@_tantejess) September 22, 2022   Ik kwam deze zin tegen in een advertentie van de NS: ‘We werken met complimentenkuikens en Blooper bunnies en kunnen hier ook smakelijk om lachen.’ Zijn dit nieuwe termen in het bedrijfsleven?🧐 #ns #vacature pic.twitter.com/40SViXwK9Y — Mme Braak 🌍👩🏼‍💻 (@MevrouwBraak) September 23, 2022   Er komt een mail binnen: “Er is een realitycheck voor cirkeleigenaren die we gaan timeboxen. Kennisdragers gaan je cirkel verrijken.” Kom er maar in @Japked — Eleonoor (@Ele0n00r) September 23, 2022   Another day at the office. pic.twitter.com/lngf4TWWvo — Vivian Vrolijk (@radiomuis) September 25, 2022   Ligt het aan mij of is het gebruik van “letterlijk” in 2022 figuurlijk ontploft? @Japked — Patrick van Tuijl (@KoffieKop) September 27, 2022 
||https://www.nrc.nl//nieuws/2022/09/27/zonder-burn-out-geen-carriere-a4143363
2022-09-28||‘Etnische politiek is bron van corruptie’, weet de Surinaamse oud-minister André Haakmat|| Een worsteling was het, zegt André Haakmat. Maar nu ligt het er: zijn proefschrift. En hij is niet ontevreden. „Het heeft lang gerijpt”, vertelt de jurist en Surinaamse oud-minister terwijl hij zijn thee roert, in een lunchroom in Amsterdam-West. „Maar ik moet nog zien dat over dertig jaar iemand iets zinnigers weet te zeggen over dit onderwerp.”  Naast zijn praktijk als advocaat („Mijn toga heb ik pas in januari aan de wilgen gehangen”) schreef de 83-jarige Haakmat een lijvig proefschrift over de geschiedenis en aard van corruptie in zijn geboorteland Suriname. Donderdag verdedigt hij het aan de Open Universiteit in Heerlen. André Haakmat (1939) studeerde orthopedagogiek, economie en rechten. Toen de militairen in 1980 de macht grepen in Suriname werkte hij als onderwijsinspecteur in Amsterdam. Haakmat  werd vicepremier in de tweede regering-Chin A Sen (1980-1982) en kreeg een aantal zware ministerposten.   Nadat hij in ongenade was gevallen week  hij uit naar Nederland, waar hij deelnam aan het verzet tegen het militaire regime. Haakmat werkte lange tijd  in Amsterdam als advocaat. Hij schreef onder meer zijn politieke mémoires De revolutie uitgegleden (1987) en Herinneringen aan de toekomst van Suriname (1996). In Corruptie en corruptiebestrijding in Suriname wijst Haakmat de verdeling van grond en banen aan als klassieke vormen van corruptie in het land, aangejaagd door een politiek systeem dat langs etnische lijnen is georganiseerd. Sinds de jaren tachtig is daar de verwoestende invloed van drugshandel bij gekomen. Ook bespreekt hij de rol van internationale verdragen waarbij Suriname partij is en licht hij kritisch de recente Anticorruptiewet  door. U heeft een lange loopbaan achter de rug. Waarom wilde u  nog promoveren? „Toen ik in de jaren tachtig in Suriname werkte aan nieuwe decreten tegen corruptie, wist ik al: dit wordt mijn proefschrift. Ik had een hoogleraar die zei: met doctorandus ben je nog niet klaar, die titel is bedoeld voor iemand die nog doctor moet worden. Dat betekent het!” Wat was uw eigen eerste ervaring met corruptie? „Toen ik geen beurs kreeg om in Nederland te gaan studeren. Mijn aanvraag werd geweigerd om politieke redenen. Ik was actief in de nationalistische beweging en toenmalig premier Pengel, die een dictator aan het worden was, zag die als een bedreiging. Ik kwam van de Algemene Middelbare School, de AMS. Die was opgezet als een school voor de kinderen van uitgezonden Nederlanders. Wij zaten in een groep van dertig met drie ‘landskinderen’, zoals we werden genoemd.  Ik ben naar Nederland vertrokken, maar ik heb altijd gestudeerd én gewerkt, om het te betalen.” In hoeverre draagt Nederland schuld aan de situatie in Suriname? „Je moet het zien als een historisch proces, in verschillende fasen. Al onder de Engelsen, die Suriname eerst in bezit hadden, bestond corruptie. In de slaventijd ontstond het gebruik van tjoekoe, smeergeld dat plantagehouders betaalden om weggelopen slaven die waren gevangen met voorrang te laten bestraffen, zodat ze weer snel aan het werk konden op de plantage. Dan gaf je ‘iets lekkers’, geld dus. Tot op heden bestaat dat in Suriname, bij allerlei administratieve handelingen. Dus dat is het aandeel van Nederland. Je kunt het alledaagse corruptie noemen: klein, maar ingeburgerd. De huidige president Santokhi klaagde eens dat in Suriname niks lukt zonder tjoekoe. Zulk smeergeld is natuurlijk wel een wereldwijd verschijnsel, je ziet het overal.” Wanneer begon de grote corruptie? „Eigenlijk vanaf het  Statuut voor het Koninkrijk van 1954, toen Suriname als rijksdeel autonomie kreeg over binnenlandse aangelegenheden. De blanke ambtenaren verlieten het land massaal. Al die posten  kwamen ineens vrij. En de regering kreeg zeggenschap over de uitgifte van grond. Dat is mijn morfologie van de corruptie in Suriname: het zit bij de overheid, het gaat om de verdeling van grond en om benoemingen. Een landhervorming zoals andere landen in de regio doorvoerden, kwam er in Suriname niet, wat de mogelijkheid opende voor een elite om zich te verrijken.  Daar kwam de nieuwe politieke orde bij. „Koningin Wilhelmina had gezegd: de hele Surinaamse bevolking moet worden gerepresenteerd. Dat was het begin van de etnische politiek. Elke groep – Javanen, Hindostanen, creolen – kreeg eigen partijen, die de eigen achterban gingen bedienen met grond en banen.  Zolang de politiek etnisch blijft, zal dat niet verdwijnen. Het is geen toeval dat de coup in 1980 van de militairen kwam. Het leger was niet etnisch, iedereen moest dienstplicht vervullen.” Hun drijfveer was dat ze een eigen vakbond wilden. „Ja, dat was de kern. Later hebben ze bestrijding van corruptie erbij genomen, toen ze merkten hoe populair dat was bij de bevolking.” Lachend: „Want ja, een coup plegen om een vakbond, dat spreekt niet zo tot de verbeelding, hè?” U werd minister van Justitie, onder meer om te werken aan wetgeving en bestraffing van  corruptie. „Toen ik van de coup hoorde, was ik in Nederland onderwijsinspecteur. Ik was op een school, het schoolhoofd vertelde het me. Ik dacht dat het een truc was om me af te leiden, wat ze vaker deden met inspecteurs. Via de radio in zijn kantoor hoorde ik het nieuws. Ik kon het niet geloven.” Haakmat had goede contacten met vakbondsleider Cyrill Daal, die hem al eens had gevraagd voor advies naar Suriname te komen. Later werd hij gebeld door zijn oude vriend, de arts Henk Chin A Sen die premier werd, met het verzoek toe te treden tot zijn regering. „Hij zei: we moeten nu iets doen of voorgoed zwijgen. Toen ben ik gegaan. We hadden lang geleden toen we in Nederland studeerden al eens in de Bijlmer gefilosofeerd over de toekomst van het land. Toen waren we bijzonder pessimistisch. Nu zagen we een kans.” Het duurde niet lang. Haakmat werd vicepremier en een soort ‘superminister’ in de tweede regering-Chin A Sen (hij kreeg de departementen Buitenlandse Zaken, Justitie en Leger en politie), maar viel door zijn sterke positie in ongenade bij de premier en de militairen. Kort voor de Decembermoorden van 1982, nadat zijn woning was beschoten, week hij uit naar Nederland, waar hij actief werd in het verzet tegen de militaire dictatuur. Toen kwam de drugshandel, een nieuwe escalatie in de corruptie.  „Toen Nederland na de Decembermoorden de ontwikkelingshulp bevroor – en hun suppletie, de aanvulling op hun salaris – zat het militair bewind in één keer zonder geld. Maar in Colombia had iemand zijn oog al laten vallen op Suriname. Hij moest zijn drugs kwijt en zij hadden geld nodig. Nou, vergeleken bij wat ze toen konden krijgen was die suppletie uit Holland natuurlijk chicken feed.” Is Suriname een narcostaat? „Dat lijdt geen twijfel. Het is een groot land met een kleine bevolking, een zeer geschikte doorvoerhaven. De bendes zijn steeds hechter geworden. Ze gebruiken tientallen kleine vliegtuigjes.” Lachend: „Er is zelfs een soort duikboot aangetroffen die was bedoeld voor drugssmokkel.” U noemt de pers „onmisbaar” in de strijd tegen corruptie. Hoe komt het dat  Surinaamse media, vakbonden en  rechterlijke macht niet door corruptie zijn aangetast? „Het Surinaamse vakbondswezen is nooit etnisch geweest. Er zijn geen Javaanse of Hindostaanse vakbonden. Onafhankelijke media zoals De Vrije Stem of De West, die onder de dictatuur offers hebben gebracht, getuigden van echte courage civil. En de rechtspraak heeft zich herpakt. Al deze partijen kunnen een rol spelen in de bestrijding van corruptie.” Ook president Santokhi en vicepresident Brunswijk liggen onder vuur. Santokhi benoemde zijn vrouw tot kabinetschef, Brunswijk gaf familieleden belangrijke posten. Hoe kijkt u daartegen aan? „Toen er werd geprotesteerd was de reactie van Santokhi dat hij  betrouwbare personen moest hebben   en die van Brunswijk dat zijn familie toch ook moest eten.  Toen al sprak men van een regering van family and friends. Beiden hebben na de protesten  beloofd enkele benoemingen  te  zullen terugdraaien, maar daar wordt weinig geloof aan gehecht. Kortom, dit is gewoon het spel dat een gevolg is van het etnische partijsysteem: zodra je aan de macht komt vrienden en familie van je eigen groep belonen, ook al heb je tijdens de verkiezingen beloofd  corruptie  met wortel en tak te zullen uitroeien.”  Is er een weg terug? „Er gebeurt wel iets, er worden arrestaties verricht, drugs in beslag genomen. Maar alleen kan Suriname de strijd tegen de drugsmaffia onmogelijk winnen. Er moet internationale samenwerking komen, ook technische, met politie en justitie, om te beginnen met Nederland. De Surinaamse grondwet verbiedt uitlevering, dus dat moet je aanpassen óf je moet zelf gaan straffen. Maar het belangrijkste is dat Suriname afscheid neemt van de etnische politiek.  De NDP van Bouterse was de eerste die multi-etnisch probeerde te worden, de Hindostaanse VHP gaat nu ook die kant op. De bevolking groeit naar elkaar toe, je ziet het aan de jeugd. Dat is hoopvol.” En Bouterse? „Het recht moet zijn loop hebben. In Argentinië zijn militairen na de dictatuur gearresteerd en opgesloten, ongeacht hun leeftijd.  Niets is zo funest voor een samenleving als onrecht onbestraft laten.”||https://www.nrc.nl//nieuws/2022/09/27/etnische-politiek-is-bron-van-corruptie-weet-de-surinaamse-oud-minister-andre-haakmat-a4143369
2022-09-28||13 jaar na bloedbad Guinee ‘eindelijk gerechtigheid’|| Ali was de oudste van haar vijf zonen, degene die zijn moeder altijd probeerde te beschermen. Een goede jongen. Wat hij níet was, zegt Asmaou Diallo, 63, haar stem zwaar en raspend, is politiek. ,,Hij was een intellectueel, gaf geschiedenisles. Daarom ging hij naar die bijeenkomst. Om te kijken en horen wat gezegd zou worden. Uiteindelijk kreeg ik zijn lichaam terug. Een week later. Dankzij Gods zegen konden we hem nog herkennen.” Dertien jaar heeft Diallo moeten wachten. Maar deze woensdag zitten zij en andere lotgenoten dan toch eindelijk in het tribunaal dat speciaal werd gebouwd voor het begin van het proces rond een van de meest gruwelijke gebeurtenissen in de recente geschiedenis van Guinee. Ali, volledige naam Mohamed Ali Conte, was 33 jaar op die fatale septemberdag in 2009. Met enkele tienduizenden anderen had hij zich in de hoofdstad Conakry verzameld in het Stadion van 28 September, de datum waarop decennia eerder Guinees weg naar onafhankelijkheid begon. Nu waren ze hier samen, op 28 september, opgeroepen door de oppositie om te protesteren tegen een militaire leider die na een staatsgreep niet meer wilde wijken. Het eindigde in een bloedbad.  Ten minste 157 mensen werden gedood toen honderden soldaten het voetbalstadion binnentraden en met hun AK-47’s het vuur openden. Een deel werd in de paniek vertrapt, anderen al vluchtend neergeschoten. Zeker 109 vrouwen werden verkracht, sommigen zo bruut dat ze aan hun verwondingen overleden. Onderzoekers van Human Rights Watch ontdekten dat een groep vrouwen was meegesleurd uit de kliniek waar ze gewond naartoe waren gegaan.  Juntaleider Moussa Dadis Camara gaf de schuld aan ,,losgeslagen elementen in het leger” en ontkende iedere betrokkenheid van zijn regering. Een onderzoekscommissie van de Verenigde Naties kwam tot een andere conclusie. Zo bevonden zich onder de schutters  de rode baretten van de presidentiële garde en zouden de autoriteiten in de dagen na het drama alles hebben gedaan om sporen weg te maken. Ook de lichamen. Zij heeft haar zoon nog kunnen begraven, vertelt Diallo vanuit haar kantoor in Conakry. Andere hadden minder geluk. Met nabestaanden en slachtoffers voerde ze sindsdien een verbeten strijd om de daders van „28 september” berecht te krijgen. Een vooronderzoek van Guinese rechters en het Internationaal Strafhof leidde tot een aanklacht tegen veertien mannen, waaronder meerdere hoge legerpiefen. Bovenaan juntaleider Camara.  Verschillende beklaagden bekleedden tot voor kort nog hoge functies Jaren gingen voorbij, beloftes werden gedaan, maar tot een proces kwam het niet. Tot frustratie van de slachtoffers en nabestaanden, evenals de aanklager van het strafhof. Het antwoord op de vraag waarom actie zo lang uitbleef, is simpel, zegt Fabien Offner die namens Amnesty International de zaak volgt. ,,Er was een duidelijk gebrek aan politieke wil.” Zo bekleedden verschillende beklaagden tot voor kort nog hoge functies.  Neem de kolonel die destijds aan het hoofd stond van een elite-eenheid van de militaire politie. Tot vorig jaar was hij namens de regering verantwoordelijk voor de strijd tegen drugs en georganiseerde misdaad. Juntaleider Camara zelf vluchtte enkele maanden na het drama naar Burkina Faso, na een mislukte aanslag op zijn leven. Vorig jaar keerde hij voor het eerst even terug en zei bereid te zijn voor een rechtbank te verschijnen.  Dat het nu zover is, met ook Camara aanwezig in de beklaagdenbank,   komt door de politieke omwenteling die het West-Afrikaanse land het afgelopen jaar meemaakte. In september 2021 grepen militairen opnieuw de macht, nadat het volk in opstand kwam tegen plannen van toenmalig  president Alpha Condé om zich voor een derde termijn verkiesbaar te stellen. De nieuwe militaire leider en rode baret  Mamady Doumbouya beloofde een herstel van ,,de democratie” en vooral ,,gerechtigheid”. Amper een jaar later wankelen die beloftes. Democratische verkiezingen zouden volgens Doumbouya pas over drie jaar kunnen plaatsvinden. Demonstraties zijn sinds dit voorjaar strikt verboden. En critici worden opgepakt. Eén belofte lost zijn regering nu wel in: het begin van het „28 september-proces”. Op 28 september, precies dertien jaar later.  Bij de aankondiging vorige week zei de minister van Justitie dat hij hoopte dat met het proces ,,het verleden in de ogen zal worden gekeken, zodat we [hieruit] komen met een nieuwe visie voor ons Guinee”.  Enig opportunisme zal daarbij meespelen, denkt mensenrechtenonderzoeker Offner. ,,Er was veel druk vanuit fondsenverstrekkers om dit proces te laten plaatsvinden. Tegelijkertijd is er kritiek op de steeds autoritairdere houding van de regering. Hiermee kunnen ze in ieder geval voor even de aandacht daarvan verleggen en een goed figuur slaan.” Mits het proces straks niet vooral symbolisch blijkt, voegt hij toe. Niet iedereen is daar gerust op. Is een eerlijk proces tegen militaire leiders wel mogelijk met militairen aan de macht? Rechters zijn speciaal getraind, vertegenwoordigers van het strafhof kijken mee. Maar toch. Zij heeft zich dat in het begin ook afgevraagd, zegt Diallo, die voor draaiende camera’s en mee-pennende journalisten steeds weer de juntaleiders opriep ,,de tranen te drogen die de vorige junta heeft aangericht”. ,,Maar ik heb hoop.” Aan opgeven heeft ze in al die jaren nooit gedacht. ,,Dan gaf ik mijn zoon op.” Ze heeft een verantwoordelijkheid, zegt Diallo. Niet alle vrouwen wier getuigenissen haar organisatie voor slachtoffers en nabestaanden (AVIPA) optekende, zijn meer in leven. Zij wel. ,,Hun kinderen hebben  er recht op dat de waarheid boven tafel komt.”||https://www.nrc.nl//nieuws/2022/09/27/13-jaar-na-bloedbad-guinee-eindelijk-gerechtigheid-a4143365
2022-09-28||Inflatie of niet, de frappuccino bij De Lucht is heilig||‘Goedemiddag heren, wees welkom! Lekker bakkie koffie… koek erbij voor 1 euro?”  „Broodje gehaktbal? Lekker sausje erop voor u meneer? Nog getankt toevallig? Nee?” Van de inflatie merkt ze hier niks. Ja, in de coronatijd was het even rustiger, nu staat er gewoon weer een rij. Volle bak. De hele dag door. De pompbediende van Shell zit al 25 jaar in het vak, altijd gewerkt langs de A2 en A27, en toen ze begon draaide alles om tanken en wilde de klant soms iets erbij. Nu is het andersom. Midden in de shop serveert ze koffie en luxe broodjes en wie alleen de tank wil afrekenen, kan terecht in de hoek.  Verzorgingsplaats De Lucht langs de A2 tussen Zaltbommel en Den Bosch staat bekend als de oudste pleisterplaats van Nederland. Reizigers dronken hier in de zeventiende eeuw een pintje op de boerderij, in de vorige eeuw kwamen ze om te tanken en aten ze een hapje bij wegrestaurant De Lucht, en nu? Aan de westzijde kan de automobilist terecht bij Dunkin’ Donuts, FEBO, Burger King, Subway, La Place en de Deli-shop van Shell en aan de oostzijde – bereikbaar via een voetgangerstunnel met romantische muurschildering – ook bij Starbucks.  Koffie is er overal. De prijs voor een ‘zwart bakkie’ varieert van 2,20 euro (automatenkoffie in de tankshop) tot 3 euro bij La Place (porseleinen kopje) en 3,05 voor een Starbucks-americano met je eigen naam op de beker. Of gratis, voor de 43-jarige Thysia Mahulete. Ze is vrachtwagenchauffeur en het transportbedrijf waarvoor ze werkt heeft een deal met Shell. Mahulete kan deze middag wel een sterk bakkie gebruiken want ze heeft net een flinke rit achter de rug. De Milka-fabriek in Herentals, België. Meestal vervoert ze vier ladingen chocoladerepen per dag, maar de laatste tijd twee tot drie, „vanwege de inflatie”. Zelf merkt Mahulete er nog weinig van. Ze is in loondienst en leeft al zuinig. Ze ging dit jaar niet op vakantie „om een buffer op te bouwen” en uit eten deed ze toch al niet.  In haar gemeenschap, de Molukse, zijn alleen de feestdagen uitbundig. „Maar ook dan is onze keuken niet zo duur. Kip en verse groente van de markt.” Een zwart bakkie koffie, wie drinkt dat nog? Robin Schuchart (42) loopt met een beker van de Starbucks richting auto. Cappuccino met  suiker. Hij was gestopt voor kauwgom en had nog behoefte aan iets zoets, vandaar. Schuchart gaat sinds de inflatie wel iets minder uit eten en zijn vriendin let wat meer op de boodschappen. Al eten ze nu biologisch, „dus dat is weer duurder”.  Verder heeft hij zonnepanelen en nieuwe kozijnen, toch ook een soort bezuiniging. Desondanks is de energierekening nu met  200 euro in de maand gestegen, maar als het hierbij blijft, prima. „Ik heb het niet slecht.” Schuchart heeft een car wrapping-bedrijf - bestickering - en ook bij zijn klanten merkt hij  nog nul   misère. „Ze gaan met de offerte  altijd akkoord.” Waar hij nóóit op zou bezuinigen? Schuchart wijst naar een dikke, donkergroene Dodge Ram,  veruit de grootste auto op de parkeerplaats.  „Je voelt je koning van de weg. Mensen gaan vanzelf voor je aan de kant.” Hij rijdt op gas, dat wel.    Bezuinigen? „Zeker weten”, zegt de 24-jarige Alex Vet („als in frituurvet”) met een  frappuccino van de Starbucks in zijn hand (4,95 euro). Hij heeft zojuist samen met een goede vriend een twaalfsnarige gitaar in Tilburg opgehaald via Marktplaats en moest nu nodig naar de wc. Vet doet de eindregie bij een sportzender, woont op zichzelf in Veenendaal en fietst sinds de inflatie tien minuten om voor een aanbieding bij de Lidl. „Die 2 euro in de maand denk ik nu wel nodig te hebben.” En dan toch een ijskoffie? Had ’ie nog nooit gedronken, hij was wel benieuwd. Alex Vet, schouderophalend: „Soms moet je jezelf een beetje verwennen.” Aan de overkant van de snelweg hangen de 26-jarige Jeffrey op ’t Land en zijn vriendin Esmeralda („ook bijna Op ’t Land want we gaan trouwen!”) aan een tafeltje van de Dunkin’ Donuts, ook met een frappuccino. Ze doen niet aan bezuinigen. De prijs van zo’n ijskoffie? Jeffrey: „Ik kijk er niet eens naar.” Dat was een paar jaar geleden wel anders. Toen zat hij werkloos op de bank met een dikke schuld terwijl zij zich als flexpoolkracht over de kop werkte in de ouderenzorg. Aten ze soms een dag lang alleen maar brood. Maar in de coronatijd ging het roer om. Jeffrey begon een bedrijf in schoonmaak, sloop, elektra, van alles, en had binnen een jaar drie man in dienst. En nu zijn de klussen niet aan te slepen, met dank aan de energiecrisis. Bedrijven willen bezuinigen dus vervangt hij in kantoorpanden de oude airco’s door een warmtewiel zonder gas.  Het bedrijf loopt zo goed, dat ook vriendin Esmeralda sinds kort bij hem werkt. Haar baan  in zorg was niet vol te houden in coronatijd. Ze draaide dubbele diensten, want iedereen viel om. En geen waardering. „Nu verdienen we samen vijf keer zoveel, dus die keuze was snel gemaakt.” Nee, de inflatie kan hun opwaartse levenslijn niet zomaar breken. Hun bruiloft komt eraan, hun eerste koophuis („we zijn op zoek”). Jeffrey is bijna uit de schulden, drinkt nu eindelijk échte Red Bull in plaats van Slammers en heeft wat meer geld voor zijn autohobby. In een  garagepand vlakbij – het stel is er nu naar op weg – heeft Jeffrey zeven auto’s staan. „Eerst alleen Hondaatjes, nu ook BMW’tjes.”  Overigens letten ze wel op de aanbiedingen. „We blijven Hollanders hè.” Dus staat hun telefoon vol met kortingsapps – McDonald’s, HEMA, Dunkin’ Donuts – en daarom was de ijskoffie die Jeffrey drinkt normaal ruim vijf euro en nu maar vier. Bleek hij vanwege z’n verjaardag twee weken terug óók nog recht te hebben op een gratis donut. „Voor jou”, zegt hij, het doosje schuivend naar zijn beminde. Esmeralda: „Wat superlief!” „Goedemiddag! Sausje op de bal?” Terug bij de tankshop houdt de rij nooit op. De pompbediende weet nog hoe het was, 25 jaar geleden. Stond ze letterlijk met een pot filterkoffie de klant te bedienen. De klant dronk alleen maar zwart, en soms kreeg ze klachten want dan stond de pot te lang. Daarna werd het automatenkoffie. En nu staat ze als een echte  barista voor een Italiaans espresso-apparaat haar kunsten te vertonen. En volgende maand is het Shell-tankstation op verzorgingsplaats De Lucht even dicht voor een verbouwing. Daarna heet het Shell Café. Wat merken Nederlanders van de inflatie en hogere energieprijzen? NRC drinkt koffie in verschillende prijsklassen||https://www.nrc.nl//nieuws/2022/09/27/inflatie-of-niet-de-frappuccino-bij-de-lucht-is-heilig-a4143364
2022-09-28||Klokkenluider: ‘Oorlogsmisdaden Australische leger in Uruzgan  blijven onbestraft’||Hoewel hij zijn militaire uniform al jaren niet heeft aangehad, blijft klokkenluider en oud-majoor David McBride in zijn hart  soldaat. „Ik ben getraind om met uitzichtloze situaties om te gaan. Het is wel ironisch dat ik die training nu gebruik tegen mijn eigen organisatie.” McBride was een van de eersten die Australische wandaden in Afghanistan aan het licht bracht. Eind oktober moet hij voor de rechter verschijnen voor het openbaren van staatsgeheimen.   Tussen 2005 en 2016 executeerden Australische elitetroepen zeker 39 ongewapende Afghaanse gevangenen en burgers. Na de moord werden wapens bij de slachtoffers neergelegd om het te doen lijken op een gevechtssituatie. Het gebeurde niet in ‘de hitte van de strijd’, en staat daarom haaks op internationale oorlogswetgeving. Dat concludeerde onderzoeksrechter Paul Brereton in december 2020 na ruim vier jaar onderzoek.  Bovendien was er sprake van een „egocentrische krijger-cultuur” binnen de Special Air Service (SAS), de belangrijkste elite-eenheid van het Australische leger. Commando’s rivaliseerden met elkaar om het aantal mensen dat ze doodden. Het rapport wees op een „extreme cultuur van geheimhouding”.  Het waren de details die het Australische leger op zijn grondvesten deden schudden. Een luguber ontgroeningsritueel dat bekendstond als blooding, waarbij jonge militairen in opdracht van hun meerderen gevangenen moesten doodschieten. Een beenprothese van een vermoorde Afghaan die als souvenir werd meegenomen en als bierpul werd gebruikt. Een gevangene die werd doodgeschoten omdat er geen plek voor hem was in een helikopter. De afgehakte handen van een gedode Talibanstrijder.  Tijdens het onderzoek werden ook Nederlandse militairen ondervraagd. De incidenten hebben voornamelijk in de provincie Uruzgan plaatsgevonden. Nederland werkte daar soms samen met Australië  tussen 2006 en 2010. Niet lang na het verschijnen van het Brereton-rapport in 2020 verklaarde Defensie dat er geen Nederlandse militairen betrokken zijn geweest bij de incidenten die waren onderzocht.  Afghaanse en Australische militairen patrouilleren in 2010 bij een legerbasis in Musasai, Uruzgan.  Foto Angela Wylie/The AGE/Fairfax Media via Getty Images  Het Brereton-rapport sloeg in als een bom. Toenmalig premier Scott Morrison maakte excuses aan de Afghaanse regering en nabestaanden. Hij beloofde dat betrokkenen zouden worden vervolgd. Maar bijna twee jaar later staat slechts één persoon terecht: de klokkenluider die als een van de eersten melding maakte van de wandaden. David McBride, voormalig legerjurist van de SAS, riskeert een gevangenisstraf van vijftig jaar.  McBride (58) is een gespierde man met wit krullend haar en een raspende, diepe stem. Hij woont om de hoek van het beroemde Bondi Beach in Sydney, waar hij elke dag te vinden is met zijn hond Jake. „Het is eenzaam om niet meer bij je club te horen. Ik worstel met mijn mentale gezondheid. Gelukkig weet deze hond nog altijd een glimlach op mijn gezicht te toveren”, zegt hij. Hij gooit een bal omhoog die Jake met een acrobatische sprong uit de lucht hapt.   Bijna tien jaar geleden trok hij voor het eerst aan de bel.  Aanvankelijk deelde hij zijn zorgen intern, later zocht hij de media op. Hij lekte vertrouwelijke defensiedocumenten naar de Australische publieke omroep ABC, die in 2017 in de Afghan Files de wandaden van het Australische leger in Afghanistan uit de doeken deed. „Ik hoopte op een soort Watergate, waarbij ik de documenten zou lekken en de journalisten de moeilijke vragen zouden stellen en de regering ter verantwoording zouden roepen”, zegt hij.  Nu zegt hij dat hij naïef was. Het Australische publiek reageerde geschokt op de onthullingen, maar de regering en politie zetten in op de tegenaanval. In 2018 werd McBride aangeklaagd voor verschillende misdrijven, waaronder het lekken van vertrouwelijke documenten. Een jaar later viel de politie de redactie van de ABC binnen en nam documenten in beslag. Ook onderzoeksjournalist Dan Oakes riskeerde vervolging, later werd dat ingetrokken. McBride had de hoop dat een nieuwe regering een eind zou maken aan zijn vervolging, maar dat bleek tevergeefs.  Het Brereton-rapport heeft het imago van het Australische leger geschaad. Australiërs zien hun militairen graag als helden met een onfeilbaar karakter. Een van de belangrijkste nationale vrije dagen is Anzac Day op 25 april. Dan wordt de deelname aan de Eerste Wereldoorlog groots herdacht. Op die dag in 1915 kwamen troepen uit Australië en Nieuw-Zeeland aan in Gallipoli in Turkije. Hoewel de missie mislukte en duizenden soldaten omkwamen, verwierven ze een reputatie van moed en uithoudingsvermogen. Die legende droeg bij aan de vorming van de Australische identiteit, in wat  toen een relatief jong land was.  Een man die dit ideaal belichaamde was korporaal Ben Roberts-Smith, de beroemdste militair in Australië. De boomlange militair had een heldenstatus. Hij was ‘Vader van het jaar’ in 2013 en kreeg de hoogste onderscheiding van het Australische leger.  Maar Roberts-Smith is van zijn voetstuk gevallen. Het afgelopen jaar speelde een rechtszaak die hij had aangespannen tegen drie Australische kranten voor laster, omdat ze hem hadden beschuldigd van betrokkenheid bij zes moorden in Afghanistan. De kranten berichtten tevens dat hij een bully was die andere militairen onder druk zette. Roberts-Smith ontkent dit en klaagde de kranten aan voor reputatieschade.  Het proces duurde meer dan honderd dagen en gaf een zeldzaam inkijkje in het onveilige klimaat binnen de Australische elite-eenheden. Verschillende SAS-militairen vertelden verhalen over een ontwrichte organisatie met een „krijgerscultuur”. Volgens McBride had Roberts-Smith de hoogste onderscheiding nooit mogen krijgen. „Hij kreeg die medaille alleen omdat hij zo knap is en goed uit zijn woorden komt tijdens persconferenties. Dat geeft aan hoezeer het Australische leger de weg is kwijtgeraakt.”  Door de onthullingen uit die rechtszaak en het Brereton-onderzoek voelt McBride zich gesterkt in zijn zaak. Er was heel wat voor nodig om Australiërs te doen inzien dat hun militairen niet feilloos zijn. „Men was bereid veel te accepteren omdat ze geloofden dat het in de hitte van de strijd gebeurde. Maar naarmate het proces voortduurde en meer details naar buiten kwamen, werd duidelijk dat het zo niet in elkaar zat”, zegt McBride.  Nog steeds komen nieuwe verhalen over wandaden in Afghanistan aan het licht. Vorige week berichtte de ABC over een onderzoek naar een commando die in 2012 een ongewapende Afghaanse gevangene zou hebben vermoord. Maar ook nu zijn de gevolgen onduidelijk.  Dinsdag werd bekend dat Nederlandse militairen in 2010 melding hebben gemaakt van nog een mogelijke oorlogsmisdaad door Australische militaire elite-eenheden in Uruzgan. De melding ging over de marteling van en moord op een Afghaanse burger. Maar het rapport waarin de melding stond, kreeg geen gevolg en volgens Defensie is het rapport nu zoek.    Dat alle onderzoeken in Australië  nog niet tot vervolging hebben geleid, baart  onderzoeksrechter Paul Brereton zorgen. „Wetten zijn zinloos als ze niet worden gehandhaafd”, zei hij onlangs tijdens een toespraak. „Oorlogsmisdaden verschillen daarbij van andere misdaden, want het heeft niet alleen gevolgen voor de  betrokkenen, maar ook voor de reputatie van het land.”  Voor McBride hebben de afgelopen jaren een hoge tol geëist. Zijn huwelijk liep stuk.  Zijn dochters van 15 en 17 weten niet beter dan dat dit zijn leven beheerst. „Vooral voor hen is het moeilijk. Zij hebben hier niet voor gekozen”, zegt hij. Zelf had hij zich ingesteld op een lang gevecht. „Het is belangrijk strijdvaardig te blijven, anders houd je het niet vol. Maar als ik stil sta bij het feit dat dit al een decennium  duurt, word ik  emotioneel.”  Hij beroept zich op de ‘Public Interest Disclosure Act’, een wet voor het openbaren van informatie in het publieke belang. Maar de wet biedt klokkenluiders weinig bescherming, zegt advocaat Kieran Pender van het Human Rights Law Centre. „Klokkenluiders moeten worden beschermd, niet gestraft. Het zou geen misdaad mogen zijn  de waarheid te vertellen over ernstige schendingen van de mensenrechten en mogelijke oorlogsmisdaden”, zegt hij. Volgens Pender heeft de Australische regering toegegeven dat  wetgeving niet op orde is. „Toch weigert men de wet aan te passen en blijven ze klokkenluiders vervolgen. Terwijl de regering kan besluiten de aanklacht in te trekken.”  Het is een stralende dag in Sydney, het strand ligt vol. Langs de boulevard staan een aantal fitnesstoestellen waar mannen met ontbloot bovenlijf in de stangen hangen en gewichten heffen. McBride komt hier dagelijks  boksen en  trainen. „Het maakt niet uit hoe sterk je bent, op Bondi Beach is altijd wel iemand  nóg sterker”, zegt hij lachend. „Het lijkt misschien intimiderend, al dat testosteron. Maar ik voel me hier geaccepteerd.”   Hij worstelt met depressie en eenzaamheid. Het boksen helpt, net als het gezelschap van zijn hond. „Ik wil dat mensen begrijpen dat ik niet een of andere anarchist ben. Ik was onderdeel van het systeem. Maar ik kon zien dat het morele kompas volledig zoek was.”  2014: Klokkenluider David McBride, voormalig legerjurist van de Special Air Service (SAS), de belangrijkste elite-eenheid van de Australische krijgsmacht, begint vertrouwelijke defensiedocumenten over mogelijke oorlogsmisdaden te lekken naar de Australische publieke omroep ABC. 2016: Nadat uit een onderzoek door militair socioloog Samantha Crompvoets over de cultuur binnen de Special Air Service (SAS) verontrustende verhalen naar buiten komen, wordt een intern onderzoek onder leiding van rechter Paul Brereton gestart.  2017: De ABC publiceert de ‘Afghan Files’ over vermoedelijke oorlogsmisdaden gepleegd door Australische soldaten in Afghanistan. 2019: De politie valt de ABC-redactie binnen en neemt documenten in beslag. De politie adviseert justitie om onderzoeksjournalist Dan Oakes te vervolgen voor het openbaren van geheimen. Daar wordt uiteindelijk vanaf gezien.  2020: Het Brereton-rapport wordt gepubliceerd, met schokkende details over commando’s die Afghaanse gevangenen hebben doodgeschoten. Er wordt een strafrechtelijk onderzoek naar de daders gestart, maar het komt niet tot vervolging.  2022: David McBride verschijnt op 27 oktober voor de rechter voor het lekken van staatsgeheimen. De uitspraak wordt halverwege 2023 verwacht. ||https://www.nrc.nl//nieuws/2022/09/27/oorlogsmisdaden-australische-leger-in-uruzgan-blijven-onbestraft-a4143362
2022-09-28||Explosies bij Nord Stream ‘kunnen alleen maar aanslagen zijn’||Als een aardbevinkje met een kracht van 2,3 op de schaal van Richter. Zo registreerden meetstations in Zweden maandagavond  explosies op de bodem van de Oostzee bij het Deense eiland Bornholm. Dat het explosies waren, lijdt geen twijfel meer: ze sloegen gaten in de twee Nord Stream-gaspijpleidingen die een sleutelrol spelen in het energieschaakspel tussen Rusland en Europa rond de oorlog in Oekraïne.  Door de leidingen stroomt geen gas. Rusland heeft Nord Stream-1 dichtgedraaid, onder het voorwendsel dat westerse sancties een belangrijke reparatie blokkeren. En Duitsland weigerde vlak voor de Russische inval in Oekraïne Nord Stream 2 groen licht te geven. Toch bevinden zich  in beide leidingen honderden miljoenen kubieke meters aardgas, dat vrijkomt. De gasprijzen schoten omhoog.  „Onze verbeelding laat geen scenario meer toe waarin dit geen gerichte aanval is”, zei een Duitse overheidsfunctionaris dinsdag tegen de Tagesspiegel. Ook Polen en Denemarken gingen uit van  sabotage; het onderstreept  de kwetsbaarheid van de energie-infrastructuur.   Denemarken en Noorwegen hebben veiligheidsmaatregelen rond energieknooppunten verscherpt. Zo’n aanslag, die verder gaat dan het inzetten van gas als politiek wapen, draagt alle elementen in zich van de ‘hybride oorlogvoering’, waarin Rusland zich tot de inval in Oekraïne  leek te specialiseren: geweld dat voldongen feiten schept – zoals op de Krim in 2014 – maar dat net onder de drempel ligt die een militair antwoord meteen evident maakt.  Over dader en motief wordt wild gespeculeerd. Maar de timing was saillant: één dag voor de opening van Baltic Pipe, de nieuwe gasverbinding van Noorwegen via Denemarken naar Polen. De Deense premier Mette Frederiksen was voor de openingsceremonie juist dinsdag in Polen.  Noors gas moet wegvallend Russisch gas compenseren. „Het lek in Nordstream-2 [ten zuidoosten van Bornholm] is dicht bij de Baltic Pipe”, zei Tom Marzec-Manser, een energie-consultant, tegen de Financial Times. „Noors gas betekent een nieuwe dageraad voor Europese import, maar avondschemering voor Rusland.” Aslak Berg, een Noorse econoom, zei op Twitter slechts twee mogelijkheden te zien: een –  „zeer onwaarschijnlijk” – scenario waarbij „een bevriende natie de aanslag uitvoerde” om te voorkomen dat Duitsland überhaupt nog „onderhandelingsruimte heeft met Rusland” over gas. En twee: Rusland deed het „om te laten weten waartoe het in staat is”. „Als de gastoevoer vanuit Noorwegen wordt onderbroken, staat alles op losse schroeven”, aldus Berg.  Dat laatste lijkt ook Julian Pawlak, een Duitse defensie-analist,  een plausibele verklaring. Het doel is: „een boodschap afgeven”, twitterde hij. „Wie een pijpleiding kan lamleggen waar geen gas doorheen stroomt, kan ook actieve infrastructuur raken.” Zoals  olie- en gasleidingen die overal in de Noord- en de Oostzee liggen, of stroomkabels naar offshore-windparken en datakabels,  die de ruggengraat van de onderling verbonden economieën vormen.  Dat Rusland tot dergelijke operaties  in staat is, lijdt geen twijfel. Het beschikt over onderzeeboten, evenals bemande en onbemande ‘onderwatervoertuigen’ en zogeheten gevechtsduikers. Russische schepen zijn ook herhaaldelijk aangetroffen terwijl ze verdachte manoeuvres uitvoerden bij onderzeese kabels. Het  doorknippen van een  dataverbinding tussen Noorwegen en  een satellietstation op Spitsbergen, begin dit jaar, was vrijwel zeker  werk van Rusland. Met de Belgorod, een ‘onderzeebootmoederschip’, beschikt Rusland over een vaartuig dat hiervoor speciaal ingericht is.  Maar juist de ondiepe Oostzee wordt door „aanliggende landen en hun marines intensief geobserveerd”, aldus H.I. Sutton, een gezaghebbende maritiem analist.  Dat de Belgorod (met een lengte van ruim 150 meter) daar „onopgemerkt zou kunnen opereren is nagenoeg uitgesloten”, aldus Sutton. Juist sinds de Russische inval in Oekraïne is de surveillance enorm verscherpt. Op ADS-B Exchange, een open source tracker van vliegbewegingen, was te zien hoe westerse militaire vliegtuigen dinsdag boven de Oostzee patrouilleerden. Óók wat je niet zag was veelzeggend: boven het gebied van de explosies draaide een in Nederland geregistreerd militair tankvliegtuig urenlang rondjes. Maar het vliegtuig dat de A330 in de lucht moest bijtanken – zo goed als zeker een militair vliegtuig dat onderwateractiviteiten kan opsporen – was niet te zien, omdat het zijn elektronische baken uit had staan. ||https://www.nrc.nl//nieuws/2022/09/27/explosies-bij-nord-stream-kunnen-alleen-maar-aanslagen-zijn-a4143361
2022-09-28||Schoolmaaltijden in arme wijken helpen tegen ondervoeding en overgewicht||Kinderen zijn geholpen met gezond eten op school, blijkt uit een vier jaar durend  onderzoek op acht Limburgse basisscholen. Leerlingen op twee scholen in achterstandswijken die gezond te eten kregen en meer bewogen, hielden een stabiel gewicht, terwijl kinderen op basisscholen zonder die interventie dikker werden. De resultaten van het onderzoek werden dinsdag gepubliceerd in PLOS ONE.  Op de twee Gezonde Basisscholen van de Toekomst in Landgraaf hadden kinderen een iets lagere Body Mass Index (verhouding gewicht en lengte) dan gemiddeld voor hun leeftijd. Op de controlescholen zonder speciaal eet- en beweegprogramma, was de BMI juist hoger. Voor de buik-omvang – een belangrijke voorspeller voor hart- en vaatziekten en diabetes – was het effect nog sterker.  De publicatie komt in de maand dat minister Carola Schouten (Armoedebeleid, ChristenUnie) geld vrijmaakt om kinderen in arme wijken op school ontbijt te geven, na berichten in NRC over leerlingen  met honger. Dat maakt de uitkomsten extra relevant, zegt Onno van Schayck, hoogleraar preventieve geneeskunde aan de universiteit van Maastricht en leider van het onderzoek. „Overgewicht en honger zijn twee kanten van dezelfde medaille.” Wat is de belangrijkste les uit dit onderzoek? „Niets doen is geen optie. Als je niets doet, ontwikkelen kinderen op scholen in arme wijken meer overgewicht. We zagen dat meisjes op gezonde scholen met normaal gewicht omgerekend per jaar gemiddeld 180 gram lichter waren dan in de controlegroep en meisjes met overgewicht 235 gram. Voor jongens was dat respectievelijk 135 en 175. De effecten lijken misschien niet zo groot. Maar de kinderen met het meeste overgewicht, die deze interventie het hardst nodig hebben, hebben er het meeste baat bij. Als je dit voor alle scholen in arme wijken doet, levert dat grote winst op voor de Volksgezondheid. Het RIVM heeft doorgerekend dat in twintig jaar meer dan 90 procent van de kabinetsdoelen voor overgewicht (van naar verwachting 60 procent  in 2040 van de volwassenen naar 38 procent, red.) gehaald kunnen worden als je deze interventie  op alle basisscholen doorvoert en daarna continueert. Over twintig jaar zullen er dan minder Nederlanders met chronische welvaartsziekten zijn. Voor 40 miljoen euro, hebben we berekend, zouden alle basisschoolleerlingen in arme wijken een jaar van deze aanpak kunnen profiteren.” Een gezond eetpatroon leek – afgezien van water en melk drinken – moeilijk vol te houden.   „Ouders rapporteerden aan de hand van vragenlijsten en het is lastig om eetgedrag op die manier te observeren. Toch zagen we, door gewicht en buikomvang te meten, effecten. Misschien aten de kinderen wel gezonder dan werd gerapporteerd. In elk geval dronken kinderen op gezonde scholen veel meer water, en water drinken in plaats van gesuikerde frisdrank helpt om overgewicht tegen te gaan.” Op de scholen in Limburg betaalden ouders 1,75 euro per kind per dag. Dat is voor  gezinnen in financiële nood toch niet op te brengen? „Voor de start hebben we ouders gevraagd: hoeveel ben je bereid te geven? Daar kwam 1,75 euro uit, want dat kostte een broodtrommeltje meegeven hen ook. Let wel: deze scholen in Landgraaf en Kerkrade zitten in de armste wijken van Nederland.” In het nieuws zijn nu de kinderen die zonder te hebben ontbeten of zonder eten naar school komen. Tegelijkertijd zijn kinderen in arme wijken gemiddeld dikker.  Valt het met die honger misschien wel mee? „Honger en overgewicht zijn twee kanten van dezelfde medaille. Wij hebben die ‘dubbele last van ondervoeding’ onder meer in Tanzania onderzocht, waar de helft van de kindersterfte komt door ondervoeding. Waar extreme ondervoeding is, komt vaak ook obesitas voor. Als er geen geld is, vul je je maag met goedkope calorieën. In Tanzania is dat gierstpap, in Nederland is dat misschien de  koude friet die kinderen mee naar school krijgen. Deze crisis legt de vinger op de zere plek. We glijden in arme wijken af naar een land als Tanzania.”  Is dat niet te boud?  „Als je een dik kind ziet, denk je misschien dat er niets aan de hand is. Maar terwijl ze een overvloed aan koolhydraten en verzadigd vet krijgen, hebben ze een tekort aan eiwitten, vitamines en vezels. Diabetes type 2 en hart- en vaatziekten  komen pas jaren later. Overgewicht is een onzichtbare killer.” ||https://www.nrc.nl//nieuws/2022/09/27/overgewicht-en-honger-horen-bij-elkaar-a4143350
2022-09-28||Gevluchte Russen kunnen asiel aanvragen in de Verenigde Staten||De Verenigde Staten zullen iedereen verwelkomen die asiel zoekt vanwege de „impopulaire” oorlog die Rusland voert in Oekraïne. Dat heeft de perssecretaris van het Witte Huis dinsdag gezegd, volgens persbureau Reuters. Volgens de regering-Biden moeten de Russische staatsburgers „ongeacht hun nationaliteit, asiel kunnen aanvragen in de Verenigde Staten”. Hun aanvraag zal dan „per geval” worden behandeld. Tienduizenden Russen vluchtten de afgelopen dagen het land uit om hun dienstplicht te ontlopen, vanwege de door president Poetin aangekondigde militaire mobilisatie. Binnen de Europese Unie zijn de meningen verdeeld over het toelaten van Russische vluchtelingen. Staatssecretaris Eric van der Burg (Asiel, VVD) zei vrijdag, twee dagen na de oproep van Poetin om honderdduizenden reservisten naar Oost-Oekraïne te sturen, dat hij Russische dienstplichtige mannen die aankomen in Nederland „zeker niet” zal terugsturen.||https://www.nrc.nl//nieuws/2022/09/27/gevluchte-russen-kunnen-asiel-aanvragen-in-de-verenigde-staten-a4143345
2022-09-28||Voormalig inspecteur-generaal: NAM was &#8216;woedend&#8217; op advies productieverlaging||Al tijdens zijn sollicitatieprocedure voor de positie van inspecteur-generaal bij het Staatstoezicht op de Mijnen (SodM) viel Harry van der Meijden van de ene verbazing in de andere. In de selectiecommissie zat een vertegenwoordiger van NOGEPA, de brancheorganisatie voor gas- en oliebedrijven in Nederland. „Ik vond het niet vanzelfsprekend dat iemand die de sector vertegenwoordigt waarop jij toezicht houdt, aanwezig is bij een sollicitatiegesprek”, vertelde de voormalig inspecteur-generaal (2014-2017) dinsdag voor de parlementaire enquêtecommissie in Den Haag. „Dat vind ik niet zuiver.” Later in de sollicitatieprocedure kreeg hij een vraag van een ambtenaar van het ministerie van Economische Zaken (EZ): wat hij zou doen als de minister een advies van het SodM naast zich neerlegt? „Ik ga ervan uit dat de minister het advies aan de Kamer kenbaar maakt”, antwoordde hij. Maar vragen over zijn aandelenpakket kreeg hij tot zijn grote verbazing niet. Hij kaartte dat later aan bij een topambtenaar van EZ – dat hij zelf afstand deed van aandelen in bedrijven waarop hij nu toezicht moest houden, maar dat hij had verwacht dat de selectiecommissie hem daarop zou bevragen. Daarin was de sollicitatiecommissie volgens hem „niet zorgvuldig”. De komst van Van der Meijden als inspecteur-generaal van het SodM kwam niet zonder kritiek tot stand vanwege zijn jarenlange carrière bij Shell. Ook hijzelf stelde vraagtekens, want hij voorzag „spanningsvelden”. Maar, zei Van der Meijden later in het verhoor, „ook een oud-Shelltopman kan goed toezicht houden.” Sluimerende oorlog
In 2016 praat Van der Meijden minister Henk Kamp (Economische Zaken, VVD) bij over het advies van het SodM om de gaswinning terug te schroeven naar 24 miljard kubieke meter aardgas per jaar. Dat waren gebruikelijke afspraken, waarbij de minister werd ingelicht over het advies, voordat het openbaar werd. Maar tot Van der Meijdens grote verbazing zat niet alleen de minister met zijn ambtenaren aan tafel, maar ook de directeur van de NAM Gerald Schotman en de aandeelhouders van het gasbedrijf Dick Benschop (Shell) en Joost van Roost (Esso Nederland). „Dat was een zeer ongemakkelijke vergadering”, zei Van der Meijden, die zich „totaal overrompeld” voelde door de aanwezigheid van de drie directeuren. De NAM was volgens Van der Meijden „woedend” over het advies van het SodM. Na afloop liep Schotman, geflankeerd door Benschop en Van Roost, op Van der Meijden af en beet hem toe dat de inspecteur-generaal „alleen tevreden is als de productie nul is”. Hij antwoordde dat het hem ging om de veiligheid en niet om de productiecijfers. Zijn relatie met EZ beschreef Van der Meijden als een „sluimerende oorlog”. Toen het SodM zelf besloot om „ongecensureerd” persberichten te sturen, werd EZ „nerveus”. Op verstuurde Kamerbrieven moest het SodM „alert zijn”, omdat het SodM-advies soms werd aangepast. Met EZ „moest alles bevochten worden”, concludeerde Van der Meijden. „Het was knokken, het ging er soms knetterhard aan toe.”||https://www.nrc.nl//nieuws/2022/09/27/voormalig-inspecteur-generaal-nam-was-woedend-op-advies-productieverlaging-a4143343
2022-09-28||Vorige week kwamen 66.000 Russische burgers de EU binnen||Tussen 19 en 25 september zijn 66.000 Russische burgers de Europese Unie binnengekomen, een stijging van 30 procent ten opzichte van de week ervoor. Dat heeft Frontex, het grensagentschap van de Europese Unie, dinsdag bekendgemaakt. Sinds de aangekondigde militaire mobilisatie gingen aanzienlijk meer Russen de grens met buurlanden Finland en Estland over.  Volgens Fortex zullen op de korte termijn nog meer Russen aankomen bij EU-grensposten. In de afgelopen vier dagen zijn 30.000 Russische staatsburgers in Finland aangekomen. Ook zijn veel Russen in de afgelopen dagen de grenzen overgestoken met andere buurlanden, zoals Mongolië en Georgië.  De meeste Russische burgers die de EU binnen zijn gekomen hebben een verblijfsvergunning of visum, maar Fortex schat dat het aantal illegale grensovergangen zal toenemen als het Kremlin besluit de grenzen te sluiten zodat dienstplichtigen het land niet meer uitkunnen. Moskou heeft nog geen dergelijk besluit genomen.||https://www.nrc.nl//nieuws/2022/09/27/vorige-week-kwamen-66-000-russische-burgers-de-eu-binnen-a4143342
2022-09-28||Zelensky ontslaat Oekraïense ambassadeur in Nederland||De Oekraïense ambassadeur in Nederland, Maksym Kononenko, is dinsdag op staande voet ontslagen door de Oekraïense president Volodymyr Zelensky. Dat heeft laatstgenoemde dinsdag via zijn website bekendgemaakt. Over de reden voor het ontslag is nog niets bekendgemaakt. Kononenko was pas in functie in Den Haag sinds 16 februari, iets meer dan een week voor de Russische inval. De ambassade heeft nog niet gereageerd op het nieuws en was dinsdagavond niet bereikbaar voor een reactie. Kononenko bevestigde op Twitter dat „mijn diplomatieke missie voorbij is”, maar dat hij samen met Nederland „zal blijven vechten voor de vreedzame toekomst van Europa”. Ook de Oekraïense ambassadeur in Zwitserland, Artem Roebtsjek, werd dinsdag zonder opgaaf van reden uit zijn ambt gezet. Voor het Vaticaan werd juist een nieuwe ambassadeur benoemd.||https://www.nrc.nl//nieuws/2022/09/27/zelensky-ontslaat-oekraiense-ambassadeur-in-nederland-a4143341
2022-09-28||‘Ook in arme wijken is er  behoefte aan betrouwbare informatie’, dus geeft een regiokrant abonnementen weg||Er zullen niet veel hoofdredacteuren zijn die een pleidooi om hun product gratis weg te geven in hun eigen krant afdrukken. Toch is dat precies wat Joris Gerritsen, sinds ruim een jaar hoofdredacteur bij De Gelderlander, afgelopen weekend deed. In een opiniestuk pleitte voormalig SP-voorman Ron Meyer voor het „dichten van de krantenkloof”.    Want, zo schrijft hij, voor hem – opgroeiend in achterstandswijk Zeswegen te Heerlen – was de „Krant van de Buurvrouw” zijn „alma mater”. Zijn buurvrouw stopte iedere dag een Limburgs Dagblad in de haag voor haar leesgrage buurjongen wiens ouders geen geld voor een krantenabonnement hadden. Eerst alleen op dagen na belangrijke voetbalwedstrijden, maar uiteindelijk iedere dag. „Haar lezen leidde tot mijn meedoen”, schrijft Meyer. „En ik ging zelfs met haar op reis. (…) Via een bocht om Milaan, of andere Europese steden waar Gullit, Van Basten en Rijkaard wonnen, leerde ik óók over onze planeet, ons land, onze stad en zelfs over mijn eigen buurt.”  Hoofdredacteur Gerritsen hoorde Meyers betoog voor het eerst in een TEDx-talk. „Dat heeft me geïnspireerd en eerlijk gezegd ook wel gegrepen”, vertelt hij. „We worden in sommige wijken nog altijd heel goed gelezen, maar in andere nauwelijks. En daardoor weten we ook minder wat daar speelt. We schrijven er pas over als blijkt dat er weinig vaccinaties worden gezet of als er nauwelijks mensen komen stemmen. Maar we vragen ons vervolgens te weinig af hoe dat komt.”  Ook het verspreidingsgebied van De Gelderlander kent wijken als Zeswegen. „De Arnhemse wijk Malburgen, het Edese Veldhuizen of de Nijmeegse buurt  Hatert. We zitten er veel te weinig. Nu ik mezelf  hoofdredacteur mag noemen trek ik me dat aan. Als we ’s ochtends bespreken wat we gaan doen vertellen we wat we in onze eigen omgeving gehoord hebben. Maar we wonen er niet en we komen er niet.” Bij het opiniestuk van Meyer publiceerde hij een oproep aan lezers om mee te denken over manieren de krantenkloof te dichten. Het leverde ideeën op als gratis kranten in de bibliotheek, op scholen, in wijkcentra. „Zet alles gratis online, opperden sommigen. Maar ja, de krant moet ook ergens van betaald worden hè?”  Gerritsen besloot in elk geval vast om 175 gezinnen een jaar lang een krantenabonnement cadeau te doen in het aankomende jubileumjaar van zijn dan 175-jarige krant. „Wetenschappers van de Radboud Universiteit Nijmegen zullen die gezinnen vervolgens een jaar lang volgen om te zien wat het lezen van die krant voor effect heeft.” Hij wil voor het experiment bewust gezinnen met kinderen selecteren. „Uit onderzoek blijkt dat zien lezen leidt tot lezen. En als je in een gezin opgroeit waar nieuws wordt geconsumeerd neem je dat over.”  De hoofdredacteur hoopt dat de gratis abonnementen tot wederkerigheid leiden. „Het is niet zo ‘dit schrijven wij, dit duwen we door jullie strot’, maar we willen van die lezers weten wat hen bezighoudt en waar we volgens hen aandacht aan moeten besteden.”  Maar is er tegenwoordig niet juist méér gratis betrouwbare informatie dan in de tijd dat Ron Meyer ’s ochtends de krant van de buurvrouw kreeg toegeschoven? Websites als NOS.nl en NU.nl zijn vrij toegankelijk en bieden doorgaans een betrouwbare blik op de wereld. „Dat is zo, maar op lokaal niveau is dat anders. Er zijn soms wel wijkbloggers en burgerjournalisten actief, maar professionele journalisten die voor een vertaalslag zorgen tussen Den Haag, provincie en gemeente enerzijds en de leefwereld van mensen? Daar ligt een hiaat.”  Met de weggeefactie sluit Gerritsen aan bij de traditie van De Gelderlander. „Van oudsher was dit een krant voor katholieken in een gebied waar veel protestanten wonen. De krant was een manier van de kerk om de arbeidersbevolking te verheffen, te emanciperen.” Als voorbeeld noemt hij priester en verzetsstrijder Titus Brandsma, die dit voorjaar zalig werd verklaard en werd uitgeroepen tot beschermheilige van de journalistiek. „Onze Titus. In de oorlogsjaren trok hij heel de regio rond om mensen voor de Duitsers te waarschuwen. Tegelijk schreef hij voor De Gelderlander, in zijn rol als ‘censor’ namens de Kerk. Die ideologische veren hebben we vijftig jaar geleden gelukkig van ons afgeschud, maar het idee dat je een maatschappelijke rol te spelen hebt als medium wil ik zeker niet loslaten.” ||https://www.nrc.nl//nieuws/2022/09/27/ook-in-arme-wijken-is-er-behoefte-aan-betrouwbare-informatie-dus-geeft-een-regiokrant-abonnementen-weg-a4143340
2022-09-28||Toezichthouder: geen grip op frauderende vissers|| De Nederlandse visserij is „een vrij gesloten wereld waarin fraudeurs zich weinig gehinderd lijken te voelen”. De sector kampt nog altijd met een „diepgewortelde bedrijfscultuur” waarin „sommige individuen en bedrijven hardnekkig de regels overtreden”.  Die harde conclusie trekt de Nederlandse Voedsel- en Warenautoriteit (NVWA), de toezichthouder op de visserij, in een rapport dat het ministerie van Landbouw, Natuur en Visserij (LNV) eerder deze maand naar de Tweede Kamer heeft gestuurd.  Signalen van fraude onder Nederlandse vissers zijn al zeker sinds 2004 bekend. Het lukt de NVWA maar niet om effectief  op te treden tegen de al jarenlang „aanhoudende en terugkerende signalen” van fraude in de sector, schrijft de toezichthouder  zelf in het rapport.  De NVWA roept het kabinet  op met een „nieuwe impuls” te komen „voor de aanpak van fraude in de visketen.” Zo moet de kans op bestuurlijke en strafrechtelijke vervolging groter, moeten illegaal verkregen winsten vaker worden afgepakt en zou de overheid visvergunningen of subsidies sneller moeten afpakken. Ook moet de sector zelf volgens de NVWA meer doen om fraude te voorkomen.   Het kabinet komt begin oktober met een reactie op de bevindingen van de NVWA. Tot die tijd kan het ministerie van LNV er niet op reageren, zegt een woordvoerder. Maandag publiceerde ook  de Europese Rekenkamer een rapport waaruit bleek dat de meeste Europese landen te weinig doen om illegale visserij te voorkomen. De Europese Commissie tikte Nederland vorig jaar op de vingers, omdat het te weinig deed om fraude bij het wegen van de visvangst te voorkomen.  In de afgelopen vijf jaar deelde de NVWA 280 boetes uit aan Nederlandse vissers, onder meer vanwege het illegaal vangen van vissoorten waarop een quotum rust. In 34 gevallen leidde een signaal van mogelijke fraude tot een strafrechtelijk onderzoek door justitie. Maar deze cijfers „tonen slechts de ondergrens”, waarschuwt de NVWA: de werkelijke omvang van de visfraude is moeilijk vast te stellen „omdat deze activiteiten zoveel mogelijk buiten het zicht van de overheid worden gehouden.” Bedrijven overtreden „stelselmatig en op meerdere vlakken” de wetgeving die overbevissing moet voorkomen Volgens de toezichthouder maken Nederlandse vissers zich schuldig aan allerlei vormen van fraude. Zo overtreedt een deel van de bedrijven „stelselmatig en op meerdere vlakken” de wetgeving die overbevissing moet voorkomen, bijvoorbeeld door een deel van de vangst niet te registreren. Volgens de NVWA is dit „veelvuldig aan de orde.” Vis die boven de toegestane hoeveelheid is gevangen, wordt vaak zwart op de markt gebracht: „Aanhoudende signalen duiden erop dat rederijen, sorteerbedrijven, (tussen)handelaren en vervoerders in wisselende samenstelling samenwerken om vis zwart weg te werken”, schrijft de toezichthouder. Vissers sjoemelen daarnaast met het motorvermogen van hun boot. Door motors met meer vermogen te gebruiken dan toegestaan, kunnen ze grotere netten gebruiken en dus meer vangen. Controles op het motorvermogen zijn volgens de NVWA eenvoudig te omzeilen. Ook gebruiken sommige vissers fijnmaziger netten dan toegestaan, waardoor ze onnodig veel bijvangst van jonge, ondermaatse vis hebben. Een deel hiervan verwerken de bedrijven volgens de NVWA illegaal in visproducten die bij de consument terechtkomen.  Handelaren voegen bovendien soms illegale additieven aan de vis toe. Eiwit en fosfaat kunnen bijvoorbeeld het gewicht van scholfilet verhogen, waardoor die meer oplevert. Tonijn krijgt een verse rode kleur door het toevoegen van koolstofmonoxide of plantenextracten. Het vele gesjoemel onder Nederlandse vissers komt volgens de NVWA doordat de sector onder grote druk staat. Veel bedrijven hebben het financieel moeilijk door onder meer het verbod op pulsvisserij, de Brexit en de coronapandemie. Het financieel gewin van frauderen kan volgens de NVWA oplopen tot een half miljoen euro per bedrijf per jaar. Een deel van de vissers toont zich zelfs vatbaar voor de georganiseerde misdaad en laat zich in met  drugssmokkel.||https://www.nrc.nl//nieuws/2022/09/27/toezichthouder-geen-grip-op-frauderende-vissers-a4143336
2022-09-28||Russische staatsmedia publiceren uitslagen schijnreferenda: bezette regio&#8217;s willen bij Rusland horen||De schijnreferenda in vier door Rusland bezette Oekraïense regio’s stevenen, zoals verwacht, af op massale steun voor aansluiting bij Rusland. Volgens voorlopige resultaten, gepubliceerd door Russische staatsmedia, zou zo’n 98 procent van de bevolking in Zaporizja en Loehansk hebben gestemd voor inlijving door Moskou. In Donetsk en Cherson gaat het om respectievelijk 98 en 96 procent. Oekraïne en westerse politici zeiden afgelopen week al de vermoedelijk frauduleuze uitslag niet te zullen erkennen en noemen het plaatsvinden van het referendum in strijd met internationaal recht. Over de uitslag van de nepreferenda bestond vooraf al geen twijfel. Voor het Kremlin zijn referenda een beproefd middel om schijnkeuzes voor te leggen aan de bevolking in bezet gebied. Tijdens het referendum, dat vorige week vrijdag begon en vier dagen duurde, verschenen op sociale media beelden die erop leken te wijzen dat er onder dwang werd gestemd. Leden van stembureaus gingen begeleid door bewapende soldaten langs deuren om stembiljetten op te halen. Oekraïne en het Westen erkennen de uitslag niet en noemen het plaatsvinden van het referendum in strijd met internationaal recht. De definitieve resultaten van de schijnreferenda worden woensdagochtend verwacht. Vervolgens is het de vraag wanneer de Russische president Vladimir Poetin de regio’s officieel zal inlijven. Mogelijk doet hij dat aankomende vrijdag, als hij het Russische parlement toespreekt.  Westerse analisten vrezen dat eenzijdige inlijving van de bezette regio’s door Rusland leidt tot verdere escalatie van de oorlog in Oekraïne. Poetin zou vanaf dat moment pogingen van Oekraïne om het grondgebied te bevrijden zien als een aanval op Rusland, wat voor hem de inzet van (tactische) kernwapens in de strijd zou legitimeren.||https://www.nrc.nl//nieuws/2022/09/27/russische-staatsmedia-publiceren-uitslagen-schijnreferenda-bezette-regios-willen-bij-rusland-horen-a4143313
2022-09-28||Crypto-ondernemer Do Kwon nu ook internationaal gezocht||Do Kwon (31) is op Twitter zijn gebruikelijke luchtige en arrogante zelf. Hij lijkt wel te genieten van het kat-en-muisspel met de autoriteiten sinds een Zuid-Koreaanse rechtbank op 14 september een arrestatiebevel voor hem uitvaardigde.  „Ik doe nul pogingen me te verbergen”, schrijft hij op 26 september onder de twitternaam @stablekwon. „Ik ben niet voortvluchtig ofzo.” En: ,„Ik maak wandelingen en ga naar winkelcentra.” Waar precies staat er niet bij.  De programmeur en ondernemer die verantwoordelijk wordt gehouden voor miljardenverliezen aan cryptovaluta staat volgens Koreaanse autoriteiten sinds maandag ook bij Interpol gesignaleerd. Politiediensten wereldwijd is daarmee gevraagd hem op te pakken. Do Kwon heeft ook een woning in Singapore, maar de politie daar kan hem niet vinden.  Do Kwon wordt ervan verdacht beleggers en investeerders te hebben opgelicht. Hij wist veel geld aan te trekken met zijn cryptomunten terraUSD en luna. Investeren erin zou aantrekkelijk zijn omdat de terraUSD een zogeheten stablecoin zou zijn. Stablecoins zijn cryptomunten waarvan gezegd wordt dat ze een vaste waarde  hebben. In dit geval werd beloofd dat 1 terraUSD altijd 1 Amerikaanse dollar waard zou zijn.  Stablecoins waren populair omdat ze de handel tussen reguliere financiële markten en die in cryptovaluta gemakkelijk maakten. Voorwaarde daarbij is dan wel dat de beloofde koppeling ook waargemaakt wordt. In de meeste gevallen gebeurt dat door voor iedere cryptomunt een soort onderpand aan te houden in dollars.  Terraform Labs, het bedrijf van Do Kwon en zijn medeoprichter, claimde op een vrij onnavolgbare manier voor die stabiliteit te zorgen. De terraUSD was via een algoritme aan de luna gekoppeld. Niemand leek te begrijpen hoe dat werkte en analisten waarschuwden voor het product. Maar de winsten die werden beloofd, waren groot, waardoor veel beleggers er toch in stapten.  Do Kwon, die meestal onderuitgezakt op een bank op de foto staat, wist bovendien een hype te creëren rond zijn persoon en bedrijf. In 2021 was het een gekkenhuis op de markt voor cryptovaluta, zoals de bitcoin. De waarde leek voortdurend te stijgen en veel particulieren waagden voor het eerst een gokje en kochten cryptomunten. Mensen die in de luna en de terraUSD geloofden, gebruikten online de geuzennaam Lunatics. Wie kritische vragen stelde, kreeg online een sneer van Do Kwon.  Maar vanaf eind 2021 groeiden de twijfels over de dekking van de terraUSD en trok een aantal grotere beleggers zich terug. Voor kleinere beleggers kwam de klap in mei dit jaar. Toen werd duidelijk dat het bedrijf de koppeling van terraUSD aan de ‘echte’ dollar niet kon waarmaken. Daarop stortte de koers van de terraUSD en de luna in. Met de crash ging meer dan 40 miljard dollar aan beurswaarde verloren.  Doordat terraUSD en luna waardeloos werden, zijn alleen al in Zuid-Korea naar schatting 280.000 investeerders getroffen. In de weken na de crash werd op online fora waar zij elkaar troffen veel over zelfmoorden gespeculeerd. Ook het geloof in andere cryptovaluta kreeg een enorme knauw. Meerdere bedrijven vielen om en koersen daalden sterk. Ze zijn sindsdien amper hersteld.  In een poging het geloof in de gegarandeerde waarde van de terraUSD te stutten, koppelde Do Kwon deze crypto ook aan bitcoins, de bekendste en meest waardevolle cryptomunt. Dinsdag bevestigde de Koreaanse aanklager tegenover persbureau Bloomberg dat kort na de crash geprobeerd is de daarmee gemoeide 3.313 bitcoins (tegen de huidige koers ongeveer 67 miljoen dollar waard) naar een andere rekening te verplaatsen – wat Do Kwon ook wordt aangerekend. Inmiddels is de bitcoinportefeuille bevroren. ||https://www.nrc.nl//nieuws/2022/09/27/crypto-ondernemer-do-kwon-nu-ook-internationaal-gezocht-a4143320
2022-09-28||Vijftig jaar na de wereldbeker zegt doelman Heinz Stuy: ‘Met tranen in m’n ogen kijk ik naar het Ajax van toen’||In de woonkamer van zijn appartement in Velserbroek, op vier hoog, legt Heinz Stuy een vijftig jaar oude kleurenfoto op tafel. Met andere Ajacieden jogt de doelman over een landingsbaan van een vliegveld op de Azoren, waar zojuist een tussenlanding is gemaakt op weg naar Argentinië, waar de club een paar dagen later als winnaar van de Europa Cup 1 zijn eerste van twee wedstrijden om de wereldbeker zal spelen, tegen Independiente, de kampioen van Zuid-Amerika. De meeste spelers in lange rode trainingsbroeken – volgens Stuy onderdeel van het trainingswandelpak van de club – sommigen in een korte oranje broek, maar allemaal met ontbloot bovenlijf. Op blote voeten, sokken of schoenen. „We moesten van [trainer Stefan] Kovacs even de benen strekken, want we zaten al heel lang in dat vliegtuig. Ik had nog nooit op een vliegveld hardgelopen. Prachtig was dat.” Indruk op Stuy maakten op die heenreis begin september 1972 naar Argentinië vooral de armoedige omstandigheden in de woonwijk net buiten het vliegveld van Recife, de Braziliaanse stad waar de tweede tussenlanding was gemaakt en waar de spelers even een wandeling mochten maken. „Een open riool stroomde daar zo tussen die huisjes door.” Onvergetelijk was ook de meerval die plotseling voor de ogen van de Ajacieden uit het water opdook, in een vijver naast het vliegveld. Ajax organiseerde in die periode elk jaar een visdag voor de spelers, maar zo’n kanjer hadden ze nog nooit gezien. „Hij dacht waarschijnlijk dat wij ’m kwamen voeren.” Eenmaal in Argentinië, waar een junta regeerde, werd op 5 september, daags voor de wedstrijd, in hoofdstad Buenos Aires Philips-directeur Jan van de Panne door guerrillero’s ontvoerd.   In het hotel waar Ajax verbleef kwam een telefoontje binnen met een dreigement om in navolging van de Philips-directeur ook Johan Cruijff te kidnappen. Stuy: „Kovacs komt naar me toe en zegt, ‘jij moet bij Johan blijven en hem een beetje bewaken, want er zijn dreigementen om hem te ontvoeren’. Prima, zei ik, ik sliep ook al bij hem op de kamer. Logisch ook, want ik was de meest robuuste in de ploeg.” In zijn toptijd was doelman Stuy een beer van net iets meer dan 90 kilo. Rondom Ajax wemelde het overigens van de bewapende militairen. Een jaar eerder had Ajax na het winnen van de eerste Europa Cup 1, in Londen tegen Panathinaikos, geweigerd om voor de wereldbeker te spelen tegen het Uruguayaanse Nacional, vooral op advies van de medische staf. Het grammofoonplaatje ‘Ajax wint de wereldcup’ van de Specials (geschreven door Peter Koelewijn) was kort na het succes op Wembley al gemaakt, maar inentingen tegen pokken en cholera die vereist waren en het harde Zuid-Amerikaanse voetbal hielden te grote gezondheidsrisico’s in. In 1972 werden die risico’s voor lief genomen.  Op 6 september zet Cruijff Ajax tegen Independiente al snel op 1-0, om vervolgens uit de wedstrijd geschopt te worden. Eenmaal op de reservebank steekt hij meteen een sigaret op. Op zwartwitbeelden van de wedstrijd is te zien hoe ook Stuy hard wordt geraakt en achterover valt. „Maar meteen opstaan en doorgaan”, zegt hij vijftig jaar later. „Leuk was het daar niet – er zat veel spanning op die wedstrijd. Als ik alle munten die in mijn doelgebied waren gegooid had opgeraapt, was ik miljonair geweest, bij wijze van spreken.” In Avellaneda, een havenstad vlak bij Buenos Aires, blijft de schade beperkt tot 1-1 en drie weken later, op donderdag 28 september, maakt Ajax in het Olympisch Stadion in Amsterdam gehakt van Independiente: 3-0. Stuy ziet nog de Uruguayaan van Independiente voor zich die Sjaak Swart in de tweede helft uit de wedstrijd schopt. „Wat een beul was dat, met een hangsnor tot onderaan z’n kin.” Stuy beschrijft hem als een gangster, die het alleen nog aan een pistool ontbrak. „En toen kwam Johnny Rep erin, en die wilde hij ook nog onderuit schoppen. Die wedstrijd beleefde Rep zijn grote doorbraak.” Na het eerste doelpunt van Johan Neeskens besliste Rep de wedstrijd met twee treffers, beide keren op aangeven van Cruijff. Even later overhandigde koningin Juliana op de eretribune de wereldbeker aan aanvoerder Piet Keizer. De prijs die officieel de Intercontinental Cup heette, was de kroon op het jaar 1972 – alle prijzen waren binnen. In januari 1973 volgde er nog een klein kroontje, toen de winnaar van Europa Cup 1 de winnaar van Europa Cup II versloeg, Glasgow Rangers. Later dat jaar werd Ajax – nog steeds met Stuy in het doel – voor de derde achtereenvolgende keer Europa’s beste, na een 1-0 zege op Juventus.  „Veel keus heb je niet meer’’, zei Stuy over de telefoon toen NRC hem vorig jaar benaderde voor een interview, vijftig jaar na het éérste grote succes van Ajax, de Europa Cup 1-zege tegen  Panathinaikos (1971). Er zijn immers al zoveel Ajacieden uit die kampioensploeg overleden. Omdat hij net een heupoperatie had ondergaan – kort daarna kwam hij thuis in de badkamer ook nog eens zwaar ten val – kwam het interview er vorig jaar niet. Nu kijkt hij terug op het succesjaar 1972, en bladert hij aan de eettafel door een Ajax-plakboek van een halve eeuw oud. Ik ben in een bomtrechter geboren toen m’n moeder hoogzwanger voor het luchtalarm vluchtte Als hij de elftalfoto van vlak voor die Europa Cup 1-finale uit 1971 ziet, zegt Stuy dat hij nog regelmatig met tranen in zijn ogen terug moet denken aan die tijd. „Ze zijn bijna allemaal dood: op Sjaak Swart, Johan Neeskens en mij na.” In de rust werden de in 1976 overleden Nico Rijnders en Swart vervangen door Horst Blankenburg en Arie Haan, die allebei ook nog in leven zijn. „Als ik de beelden weer zie en ermee geconfronteerd wordt, houdt het me toch weer bezig. Maar het is ook leuk om nog herkend te worden en mensen te treffen die er nog wat van weten en er over willen praten.’’ Maar niet iedereen doet dat met goede bedoelingen. Toen hij na zijn voetbalcarrière tientallen jaren een bar-bistro runde, Provence in Driehuis, trof hij – meestal rond sluitingstijd – nog wel eens mensen met een grote mond. „Dan kwamen ze na elven de zaak binnen, hadden ze een slok op en gingen ze populair doen – ‘hé Stuy, laat je nog wel eens een bal uit je klauwen vallen?’”Dat was een weinig subtiele verwijzing naar zijn bijnaam, Heinz Kroket – verworven omdat hij ballen soms liet vallen als een hete kroket. „Dan stak ik alleen mijn hand maar op.” Stuy laat het handgebaar waarmee hij steevast reageerde nog een keer zien: hij steekt zijn pink, ringvinger en middelvinger omhoog en maakt van wijsvinger en duim een rondje. „Vroeg ik of ze wisten wat dat betekende. Eén, twee, drie Europa Cups gewonnen en nul doelpunten tegen! En dan zeiden ze: ‘kunnen we nog saté vreten?’ En dan stuurde ik ze weg.”  Door zijn Noord-Hollandse accent zou je niet vermoeden dat Stuy in Duitsland is geboren, daar tot zijn zevende jaar heeft gewoond en uitsluitend Duits sprak. Heinz Jürgen Stuy kwam op 6 februari 1945 ter wereld in Wanne-Eickel, in het Roergebied bij Gelsenkirchen, een paar maanden voordat de Duitsers capituleerden en terwijl Stalin, Roosevelt en Churchill in Jalta de na-oorlogse verhoudingen bespraken. „Ik ben in een bomtrechter geboren toen m’n moeder hoogzwanger voor het luchtalarm vluchtte en naar een schuilkelder moest lopen. Vlak voor die schuilkelder viel ze in een diepe kuil, met water onderin. Terwijl ze daar lag en er met een brancard uit gehaald moest worden, ben ik geboren. De volgende dag stond er in de krant dat er een kind ‘tod’ geboren was, maar ik was springlevend.” Over zijn Duitse achtergrond ging het zelden in artikelen over Stuy. Hij had een Duitse moeder en een Nederlandse vader, die ook alleen maar Duits sprak. Voordat Stuy met zijn moeder en zijn twee jaar oudere zus in 1952 naar IJmuiden verhuisden, was zijn vader daar al bij de Hoogovens gaan werken, dankzij een IJmuidenaar die hij tijdens de oorlog in een werkkamp in het noorden van Duitsland had leren kennen en die na de oorlog trouwde met een zus van Stuys vader. Heinz kreeg het Nederlands als kind snel onder de knie. „Ik kan me nog herinneren dat kinderen in het speelkwartier vroegen in welke klas ik zat en dat ik dan ‘in de dritte’ zei.” Na een succesvol schoolvoetbaltoernooi kwam doelman Stuy rond zijn twaalfde bij VSV in Velsen terecht. VSV en Stormvogels uit IJmuiden vormden in 1963 samen Telstar, dat een jaar later met de negentienjarige Heinz Stuy in het doel naar de eredivisie promoveerde. De nieuwe club eindigde dat seizoen hoger (tiende) dan Ajax, dat met een dertiende plaats dicht bij degradatie was. De eerste keer dat beide clubs elkaar troffen, was op 1 november 1964 in de Meer; Telstar won en Stuy hield de nul. Twee wedstrijden later maakte Johan Cruijff zijn debuut in het eerste van Ajax, tegen GVAV, en in de return tegen Telstar, in maart 1965, stonden Stuy en Cruijff voor het eerst tegenover elkaar. Het bleef 0-0.  Rinus Michels was net een paar maanden trainer van Ajax en al vrij snel zou een oud-teamgenoot van Stuy bij VSV en bij Telstar, Cor Brom, zijn assistent-trainer worden. „Die heb natuurlijk tegen Michels gezegd, ‘die Stuy, dat is een goeie gozer’.” Stuy maakte de overstap naar Ajax in 1967. „Toen ik met vakantie in Joegoslavië was, las ik daar in  de krant dat Ajax belangstelling voor me had, en kort daarna was het rond.” In zijn eerste jaar in Amsterdamse dienst was hij nog semi-prof en had hij een baan bij een meubelzaak in IJmuiden. „Tot zes uur werken en dan moest ik om half zeven alweer op de training zijn, in de Meer.” Na drie jaar reservekeeper achter Gert Bals te zijn geweest, werd hij uitgerekend in de kampioenswedstrijd tegen SVV (8-0) de eerste keeper van Ajax.  Ajax-doelman Heinz Stuy heerst in de lucht in de halve finale van de Europa Cup in 1972, uit bij Benfica (0-0). Links Horst Blankenburg, midden Benfica-spits Arthur Jorge en Barry Hulshoff. Foto ANP  Stuy hield de nul vaak dankzij een verdediging die meestal ondoordringbaar was. Zoals op 24 september 1972 thuis tegen FC Groningen, vier dagen voor de return in Amsterdam tegen Independiente. Het was de wedstrijd waarin Jan Mulder na een recordtransfer voor Ajax van 1,3 miljoen gulden zijn debuut maakte. De enige keer dat Stuy de bal aanraakte, vermeldt ‘Het Ajax-boek’ uit 2003, was na een terugspeelbal van Barry Hulshoff. Met de Duitse laatste man Horst Blankenburg was voorstopper Hulshoff de speler die in het veld het dichtst bij doelman Stuy stond. „Die kopte alle hoge ballen weg, en hij had geleerd om ze ook gericht weg te koppen, zoveel mogelijk naar iemand die vrij stond. Ik beschouwde Barry als de cipier die alles dichthield. En daarachter hadden we nog die herdershond, Blankenburg. Als er toch nog iemand doorkwam, pakte die Duitse herder hem.” Als ik alle munten die in mijn doelgebied waren gegooid had opgeraapt, was ik miljonair geweest Een bijzondere band had Stuy met Cruijff. Onder meer omdat hij tot aan het vertrek van Cruijff naar Barcelona, in 1973 zijn slapie was, op trainingskampen en op buitenlandse trips. Tot ergernis van de doelman stak de aanvaller op hun hotelkamer nog wel eens een sigaret op. „Soms was hij onrustig, ging hij laat naar bed en moest-ie nog even een peuk roken. Dan zei ik: ‘godverdomme Johan, doe het raam open en ga daar lekker roken.’ Stuy doet een imitatie van Cruijffs reactie, in plat Amsterdams: „Nou, moet je luistere: jij komt toch uit IJmuide en daar heb je toch Hoogovens? Jij bent dat toch wel gewend?’ Michels kon er heel kwaad om worden dat-ie rookte, maar [zijn opvolger] Kovacs rookte ook en vond dat helemaal niet erg.” Stuy vertelt ook dat Cruijff in hun tweepersoonshotelbed in het kuiltje van zijn elleboog wakker werd. „Ik slaap nu nog zo”, zegt Stuy, terwijl hij zijn linkerarm uitstrekt alsof hij een bal uit een hoek van het doel wil houden. Vanaf de bank bevestigt Paula Stuy dat. Voorafgaand aan elke wedstrijd gaf Cruijff Stuy uit bijgeloof een bemoedigend tikje in de maagstreek, zoals hij dat ook bij Gert Bals had gedaan. „En voor de wedstrijd poetste ik zijn schoenen”, zegt de oud-doelman, die in de kleedkamer altijd een tas vol noppen, noppentangen, leervet en schoensmeer bij zich had waar teamgenoten graag gebruik van maakten voordat ze het veld op gingen. „En zorgde ik er ook voor dat de Puma-strepen op zijn schoenen wit bleven. Johan had een contract bij Puma, maar droeg Adidas-schoenen waar de drie witte strepen van afgehaald werden en een witte Puma-streep op werd genaaid. Die Adidasschoenen vond-ie lekkerder zitten.” Zijn enige eigen doelpunt bij Ajax maakte Cruijff ook in 1972, in augustus, in het Olympisch Stadion. Tegen FC Amsterdam, toen het nieuwe seizoen nog maar net begonnen was. Hij verdedigde even mee en kopte de bal pardoes achter Stuy. Vlak voordat Cruijff daarmee de eindstand op 1-2 bepaalde, had Stuy nog een strafschop gestopt. Na zijn vertrek bij Ajax, waar hij reservekeeper achter Piet Schrijvers was geworden, vervolgde de doelman in het tweede deel van de jaren 70 zijn carrière bij FC Amsterdam. Toen hij daar na een paar roemloze jaren een punt achter zijn voetballoopbaan zette, deed Heinz Stuy dat niet als de beste clubkeeper uit de Nederlandse voetbalgeschiedenis, maar wel als de meest succesvolle.  Duel tussen keeper Heinz Stuy en Willem van Hanegem tijdens Feyenoord-Ajax op 15 april 1972 (1-5). Foto ANP  Johan Cruijff had het jaar 1972 op 2 januari, een dag na de oprichting van de Ajax-fanclub, op passende wijze ingeleid. Hij maakte tegen FC Den Haag een doelpunt dat tot doelpunt van het jaar zou worden gekozen. Met een stuk verband dat aan zijn rechteronderarm fladderde nam hij de bal aan, omspeelde een verdediger en schoot het leer achter doelman Ton Thie. Op 15 april versloeg Ajax in de Kuip Feyenoord met 5-1, en vol lof sprak Feyenoord-coach Ernst Happel over de Spielerei van de Ajacieden. Op 30 april, Koninginnedag, stelde Ajax tegen Stuys oude club Telstar de landstitel veilig. In de Kuip versloeg Ajax op 11 mei FC Den Haag in de finale om de KNVB-beker, en acht dagen later, in de laatste competitiewedstrijd van het seizoen 1971-’72, won Ajax met 12-1 van Vitesse – de grootste uitslag in de eredivisie tot de 0-13 van Ajax bij VVV Venlo in oktober 2020. Opnieuw in de Kuip veroverde Ajax op 31 mei voor de tweede keer de Europa Cup 1, in een galavoorstelling tegen Inter, met ‘wervelwindvoetbal’ zoals Inter-verdediger Giacinto Fachetti het omschreef. Tot slot werd Ajax, net als in 1968 en 1969, in Nederland gekozen tot de beste sportploeg van 1972. Aan het eind van het seizoen 1972-’73 kreeg Stuy de Tonny van Leeuwen-trofee, voor de minst gepasseerde keeper in het betaald voetbal. Die trofee was hem in 1971 ontglipt, omdat Ajax de laatste competitiewedstrijd met 4-1 van Go Ahead Eagles verloor. Stuy speelde toen als spits, waarmee Michels zich na het winnen van de Europa Cup 1 op Wembley aan een belofte hield. De club met het minste aantal tegendoelpunten was toen FC Twente, met doelman Piet Schrijvers, die onlangs overleed. Stuy is in de geschiedenis van de eredivisie ook de keeper die het langst niet gepasseerd is:  1.082 minuten. Dat was tussen 7 februari en 27 mei, toen Ajax in het Olympisch Stadion met 3-1 van Feyenoord verloor. Met het eerste Rotterdamse doelpunt, van Ove Kindvall, kwam het record op 1.082 minuten. Tot die dag had Stuy elf competitiewedstrijden de nul gehouden. Het record heeft hij al ruim een halve eeuw in handen.||https://www.nrc.nl//nieuws/2022/09/27/vijftig-jaar-na-de-wereldbeker-zegt-doelman-heinz-stuy-met-tranen-in-mn-ogen-kijk-ik-naar-het-ajax-van-toen-a4143318
2022-09-28||Topambtenaar in de fout bij klokkenluidersaffaire NPO, ‘mag niet nog eens gebeuren’ volgens minister|| Marjan Hammersma, de secretaris-generaal van het ministerie van Onderwijs,  Cultuur en Wetenschap,  heeft fouten gemaakt  bij een gesprek dat zij in 2020 had met een klokkenluider die  mogelijke misstanden bij de publieke omroep wilde melden.  Dat blijkt uit een onderzoek van de Auditdienst Rijk (ADR). De topambtenaar is „niet transparant geweest in het melden van haar vriendschappelijke relatie” met door voormalige  NPO-baas Shula Rijxman, aldus  minister Robbert Dijkgraaf (Voortgezet en Hoger Onderwijs, D66) dinsdag na publicatie van het rapport. Daardoor is de schijn van belangenverstrengeling ontstaan, concludeert hij.   De klokkenluider wilde tijdens het gesprek   in 2020 melding doen over salarisconstructies bij de NPO die in strijd zouden zijn met aangescherpte regelgeving. De melder was destijds echter niet op de hoogte van de vriendschap tussen Rijxman en Hammersma, en   Hammersma verzuimde die vriendschap te melden tijdens het gesprek.  Het gebrek aan transparantie hierover heeft bij de melder, nadat hij er anderhalf jaar later achterkwam dat de vriendschap bestond, „geleid tot een onveilig gevoel”, aldus Dijkgraaf. Zo’n situatie mag zich „niet nog eens voordoen”. Daarnaast noemt Dijkgraaf  het een  „onjuiste afweging” dat Hammersma geen notulist meenam naar het gesprek. Daartoe had de  directeur Wetgeving en Juridische Zaken op het ministerie wel geadviseerd. Onduidelijk blijft waarom het gesprek niet is vastgelegd. Wel zaten er door coronacomplicaties vijf maanden tussen de aanvankelijk afspraak en dat advies en het daadwerkelijk gesprek. Hammersma had in 2020 geen directe werkrelatie met Rijxman, aangezien ze niet ging over de Media-portefeuille op het ministerie. Wel vond toenmalig minister Arie Slob (Basisonderwijs en Media, ChristenUnie) Hammersma’s lange staat van dienst en affiniteit met de mediasector er van getuigen dat de melder serieus werd genomen. Hammersma maakt in gespreksverslagen in het ADR-rapport niet de indruk zelf te vinden dat ze de schijn van belangenverstrengeling heeft gewekt. Ze stelt dat ze in haar werk voor meerdere ministeries werk en privé moest scheiden bij de omgang met vertrouwelijke informatie. „Ik heb er geen moment bij stilgestaan, omdat het voor mij zo duidelijk was dat ik werk en privé gescheiden houd.”  Er zijn volgens het ministerie „intensieve gesprekken” geweest met Hammersma, maar Dijkgraaf oordeelt dat ze te goeder trouw heeft gehandeld. „Ze heeft spijt van de afwegingen die zij heeft gemaakt.” De kwestie kwam aan het rollen toen onderzoeksjournalisten Mark Koster en Ton F. van Dijk voor hun BNR-podcast hun kennis met elkaar deelden. Koster had voor Follow the Money al de innige band van Hammersma en Rijxman beschreven en wist van een gezamenlijke hotelovernachting in Dokkum in augustus 2021. Van Dijk wist op zijn beurt weer dat er een NPO-klokkenluider op gesprek was geweest bij Hammersma nadat deze via twee Kamerleden bij het ministerie was geïntroduceerd. De klokkenluider liet weten aan Van Dijk daarna niets meer te hebben gehoord.  De informatie over  salarisconstructies bij de NPO zou voor een deel „neergeslagen” zijn in antwoorden op Kamervragen in het najaar 2020, vermoedelijk over een Rekenkamer-rapport over de  NPO. Daarover is terugkoppeling geweest met de melder, blijkt uit het ADR-rapport, waarmee volgens Hammersma niet kan worden volgehouden dat de melder nooit meer wat heeft gehoord na het gesprek. De melder wilde niet meewerken aan het onderzoek van de ADR, dus die kant van de zaak kon niet worden beschreven.  Slob herinnert zich, in gesprek met de onderzoekers van de ADR, dat er geen melding was gedaan van iets onwettigs. Het zou gaan om constructies die „conform de wet wel konden, maar die wellicht voor de politiek of sector niet wenselijk waren”. Hammersma doet  in het rapport  geen uitspraken over de inhoud van het gesprek,  wegens de vertrouwelijkheid die ze had afgesproken. Naast dit afgeronde ADR-onderzoek loopt er nog een onderzoek naar „processen bij de NPO en landelijke publieke omroepen die (de schijn van) belangenverstrengeling moeten voorkomen”, dat uitgevoerd wordt door het Commissariaat voor de Media. Aanleiding hiervoor waren Rijxmans vriendschappen tijdens haar ruim vijf jaar als voorzitter van de Raad van Bestuur. Ook toenmalig staatssecretaris Sander Dekker (VVD), toen verantwoordelijk voor de portefeuille Media en dus de financiering van de NPO, bleek met haar op reis te zijn geweest. Rijxman, tegenwoordig wethouder (Onderwijs, D66) in Amsterdam, stelde dat de voorzitter van de Raad van Toezicht, Tjibbe Joustra, weet had van haar vriendschap met Hammersma. Haar opvolger Frederieke Leeflang oordeelde dat wat betreft de privéomgang met Dekker en Hammersma „verstandig” was geweest als Rijxman bij de compliance officer van de NPO, die adviseert over integriteitskwesties, advies had ingewonnen. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/27/topambtenaar-in-de-fout-bij-klokkenluidersaffaire-npo-mag-niet-nog-eens-gebeuren-volgens-minister-a4143317
2022-09-28||De negen favoriete recepten van Janneke Vreugdenhil met tomaten||Tomaten zijn volgens GroentenFruit Huis de meestverkochte groentensoort in Nederland en dat is niet voor niets. Een greep uit de mogelijkheden voor gerechten die je ermee kunt maken: eet ze rauw als salade, doe gek en  fermenteer ze of kook een wintervoorraad soep en pastasaus. Dit zijn de tomatenrecepten die culinair journalist Janneke Vreugdenhil van harte aanbeveelt.  Een recept uit de oude doos. Deze tomatensoep is geïnspireerd op een soep die Janneke in 2013 in Londen bij restaurant Moro proefde – het restaurant bestaat nog steeds en Janneke tipt deze soep nog altijd als een nazomerfavoriet. Hij is zoet, maar tegelijk ook hartig en heeft dankzij een royale dosis komijn een diepe, aardse smaak die je zelden in tomatensoep proeft. Tip: let er bij het kopen van gedroogde vijgen op dat ze er vers uitzien. Als ze bedekt zijn met suikerkristallen zijn ze oud, taai en niet lekker. 	  In 2019 reisde Janneke de hoofdpersoon uit (en auteur van) Grand Hotel Europa achterna, Ilja Leonard Pfeiffer. Het bracht haar in Skopje, de hoofdstad van Noord-Macedonië. De menukaarten stonden vol met lokale gerechten, het een nog lekkerder klinkend dan het ander. Eén gerecht kwam ze op iedere menukaart tegen: shopska salata, een salade van komkommer, tomaten, uien en witte kaas. Aangezien de kans klein is dat je Macedonische witte kaas vindt bij de supermarkt om de hoek, volstaat iedere andere witte kaas ook. 	  Volgens belangenvereniging GroentenFruit Huis zijn tomaten al jaren de meest gegeten groente in Nederland. Op de tweede plek komt de ui. Janneke voegde ze samen in een uiterst simpel, maar voor haar inmiddels favoriet recept. De truc zit hem in het kopen van de lekkerste tomaten, en de uien zodanig te laten weken in de rodewijnazijn dat ze hun scherpte verliezen, maar hun crunch behouden. 	  Wat Janneke betreft is het de ultieme tomatensoep: tourin à la tomate. Een tomatensoep uit het zuidwesten van Frankrijk, die door de toevoeging van ganzenvet een fluweelachtige zachtheid krijgt. Wie overigens geen piment d’espelette in huis heeft, kan uiteraard ook een andere gedroogde chilipeper gebruiken. Soms is er niet veel nodig voor iets heerlijks. Zo ook niet voor deze tomatensaus. Marcella Hazan, gevierd kookschrijver in de vorige eeuw, bedacht het recept en Janneke bracht het in 2013 weer onder de aandacht in NRC toen Hazan overleed. En omdat het volgens Janneke nog steeds één van de meest geniale tomatensauzen ooit is, bij dezen nogmaals in de herhaling. Het enige wat je nodig hebt, zijn tomaten, gestoofd met boter en ui. 	  Wie het kleine niet eert. Kerstomaatjes zijn kleine, maar sterker en zoeter smakende tomaatjes dan gewone en je kunt alle kanten met ze op. De enige crime is het vele snijwerk dat erbij komt kijken - je moet er een stuk meer snijden voordat je er echt iets mee kunt.  Heeft u een van Jannekes gerechten uitgeprobeerd en wilt u vertellen hoe dat ging en het resultaat laten zien? Stuur een foto met tekst (maximaal 200 woorden) naar janneke@nrc.nl Een paar jaar terug deed Janneke een experiment: ze was gek op de smaak van ingemaakte tomaten en het bruisende sap daarvan en wilde graag zelf tomaten leren fermenteren. Na een aantal mislukte pogingen ging het bij de laatste goed. De stukken tomaat doen het, fijngehakt, geweldig als salsa bij bijvoorbeeld een stukje gegrilde witvis, of op een bruschetta. 	  Het klinkt misschien bizar, maar Janneke is overtuigd. Ze las in 2019 in een interview met de Italiaans-Britse kok Giorgio Locatelli over zijn favoriete ontbijt: een stuk avocado belegd met gebakken tomatillo, een gebakken eitje en geraspte rauwe cacaobonen.  	  Tamarillo’s worden ook wel boomtomaten genoemd. De ovale vruchten hebben een gladde, geel-oranje tot donkerrode schil, die erg bitter is en onaangenaam om te eten. Het goudgele vruchtvlees daarentegen is lichtzoet en heel aromatisch, en leent zich perfect voor het maken van een chutney. Zo heb je ook lang na het tomatenseizoen nog profijt van de goede smaak van septembertomaten.   Meer met de seizoenen koken? Deze zomer zetten Janneke Vreugdenhil en Hassnae Bouazza hun favoriete zomerrecepten op een rij: Zomerrecepten: dit zijn de favorieten van culinaire journalisten van NRC 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/27/het-is-tomatenseizoen-8-keer-kookinspiratie-van-janneke-vreugdenhil-a4142870
2022-09-28||Politie luisterde gesprek af waarin Taghi wordt genoemd als opdrachtgever voor de moord op Peter R. de Vries||In een afgeluisterd gesprek van een van de verdachten van de moord op Peter R. de Vries wordt volgens de politie de naam van Ridouan Taghi genoemd als de opdrachtgever van de moord. Dat hebben drie bronnen die het onderzoeksdossier over de moord goed kennen onafhankelijk van elkaar bevestigd.  Het gaat om een gesprek van een van de drie verdachten die is aangehouden op verdenking van het filmen van de aanslag op 6 juli 2021 nabij de studio van RTL Boulevard aan de Lange Leidsedwarsstraat in Amsterdam. De politie denkt dat de filmploeg en de uitvoerders van de moordaanslag samenwerkten.   De man is voor het eerst gehoord in augustus  vorig jaar. Na een tweede verhoor in januari 2022 is de politie erin geslaagd om afluisterapparatuur te plaatsen, vermoedelijk in een auto. De politie meldt volgens de bronnen in een proces-verbaal dat op een van de opnames „fonetisch” de naam wordt genoemd van Taghi die volgens de verdachte de moordopdracht bij „drie groepen” zou hebben uitgezet.  Dit past bij andere resultaten van het onderzoek. Daaruit blijkt dat de moordopdracht al in het voorjaar is gegeven. De naam van het doelwit is dan nog niet bekend. De drie mannen, van wie er nu nog twee vastzitten voor het filmen van de aanslag, zijn blijkens camerabeelden al begin juni 2021 gezien in de buurt van de studio van RTL Boulevard waar De Vries regelmatig te gast was. Een van de drie wordt vlak daarna aangehouden omdat hij nog een openstaande celstraf moet uitzitten. Voor de twee overgebleven verdachten is dat een reden om de moordopdracht niet uit te voeren. Daarna wordt een Pool aangezocht die de moordaanslag moet uitvoeren. Het is Kamil E., tegen wie inmiddels een levenslange celstraf is geëist. Hij bestuurde de witte Renault Kadjar waarmee hij en de verdachte schutter Delano G. na de aanslag zijn gevlucht. Ook tegen Delano G. is door het Openbaar Ministerie een levenslange celstraf geëist.  De rechtbank heeft vlak voor de uitspraak het onderzoek tegen deze twee verdachten heropend omdat er nieuwe verklaringen aan het dossier waren toegevoegd. Het gaat om een Poolse getuige die de bijnaam Eddy heeft meegekregen. Hij heeft tegen de politie verteld dat hij Kamil E. kent en over de moord op De Vries veel heeft gehoord van weer een andere Poolse verdachte: Krystian M.  De 27-jarige Pool Krystian M. wordt mede op basis van de verklaringen van Eddy door justitie gezien als de organisator van de moordaanslag. Hij zou Kamil E. hebben gevraagd om Peter R. de Vries te vermoorden. Krystian M., die net als de drie verdachten van de vermeende ‘filmploeg’ deze zomer is aangehouden, heeft volgens justitie en politie gecommuniceerd met de twee uitvoerders via een Google Pixel-telefoon die is aangetroffen in de vluchtauto.  Krystian M. is verdachte in meerdere onderzoeken. Zo komt hij voor in een dossier over de diefstal van auto’s die volgens de politie zijn gebruikt bij de moord op Derk Wiersum. Wiersum was tot zijn dood de advocaat van kroongetuige Nabil B., die een belangrijke rol speelt in het Marengo-proces tegen Ridouan Taghi en zestien medeverdachten. Na de dood van Wiersum is Peter R. de Vries aangezocht als vertrouwenspersoon van Nabil B.  Op 13 oktober bespreekt de rechtbank tijdens de eerste openbare zitting de voortgang van het onderzoek naar Krystian M. en de andere verdachte leden van de ‘filmploeg’. Krystian M. wordt verdacht van het medeplegen van de moord op De Vries. De drie andere verdachten wordt verweten dat ze als lid van een criminele organisatie de moordaanslag hebben gefilmd en de beelden daarvan hebben verspreid met een terroristisch motief, een strafverzwarende omstandigheid.  Het onderzoek naar de vier verdachten heeft een aantal nieuwe details opgeleverd over de moordaanslag. Zo lijkt het erop dat naast verdachten Kamil E. en Delano G. nog een derde persoon met hen is meegereden vanuit Rotterdam naar Amsterdam op de dag van de aanslag. Dat komt overeen met de verklaring van Kamil E., die door het OM overigens tijdens de behandeling van de strafzaak als ongeloofwaardig is gekwalificeerd. Het blijkt dat de witte Renault Kadjar die dag vanaf vrijwel dezelfde locatie in Rotterdam is vertrokken als de blauwe Peugeot 208 van de twee leden van de ‘filmploeg’. Uit camerabeelden blijkt dat die twee eerder zijn aangekomen in Amsterdam. Ze hebben een deel van de dag in een filiaal van McDonald’s gezeten tegenover de ingang van de studio van RTL Boulevard. Of zij die dag hebben gecommuniceerd met de twee uitvoerders is niet duidelijk. Daarvan is vooralsnog geen bewijs gevonden. Vlak nadat De Vries de Boulevard-studio verliet en via de Lange Leidsedwarsstraat naar zijn auto liep, hebben de twee het fastfoodrestaurant verlaten. Volgens de politie blijkt uit forensisch onderzoek dat de beelden die zijn gepubliceerd vlak nadat Peter R. de Vries was neergeschoten, zijn gemaakt met een telefoon van een van de verdachten. Onduidelijk is nog waarom of in wiens opdracht ze dit hebben gedaan. Ook is niet duidelijk wie die beelden uiteindelijk online heeft gezet.  In het onderzoek naar de moord op Peter R. de Vries is maandag in Polen  weer een nieuwe verdachte aangehouden. Waar hij van wordt verdacht, is nog onbekend.  Inez Weski, de advocaat van Taghi, zegt niet op de hoogte te zijn van dit dossier en er niet op te kunnen reageren. Haar cliënt is nog niet als verdachte aangemerkt in deze zaak. Correctie (27 september 2022): In een eerdere versie van dit artikel stond dat van de ‘filmploeg’ drie mannen vastzitten. Dat zijn er nog twee. Na een dag vol commotie is advocaat Inez Weski blij met de beslissing dinsdag van de rechtbank in de zaak rond Youssef Taghi, de neef van Ridouan. De advocaat van Youssef, André Seebregts, stelde eerder op de dag tijdens de zitting dat Ridouan  naast zijn neef  mogelijk nog meer kanalen  gebruikte om te communiceren met de buitenwereld. Gezien berichtenverkeer van familieleden van Taghi zou het daarbij kunnen gaan om Inez Weski. De rechtbank concludeerde dinsdag dat het hier gaat om een vermoeden dat onvoldoende is onderbouwd.  Tegelijkertijd hebben de zaaksofficieren de kwestie rond het berichtenverkeer over Weski voorgelegd aan hun leidinggevende: de recherche-officier. Hij moet nu beslissen wat met deze informatie gaat gebeuren. Weski laat telefonisch weten dat ze nog geen reactie heeft gehad van het Openbaar Ministerie op haar verzoek om opheldering. ||https://www.nrc.nl//nieuws/2022/09/27/politie-tapte-gesprek-af-waarin-taghi-wordt-genoemd-als-opdrachtgever-voor-de-moord-op-peter-r-de-vries-a4143315
2022-09-28||Artiest Mr. Probz daagt Sony voor de rechter om tien miljoen euro aan gemiste royalties||Muzikant Mr. Probz, vooral bekend van zijn wereldhit ‘Waves’ (2014), stapt naar de rechter om meer dan tien miljoen euro van platenlabel Sony te eisen. Volgens de producer uit Zoetermeer, echte naam Dennis Stehr, heeft Sony jarenlang royalty-inkomsten achtergehouden.  Uit onderzoek van een accountantskantoor, uitgevoerd in opdracht van Stehr, zou blijken dat Sony en dochterbedrijf Ultra Records niet het afgesproken deel van de inkomsten uit zijn muziek aan Stehr en zijn bedrijf Left Lane B.V. heeft uitgekeerd. De afspraak was dat Sony een percentage aan Stehr zou overmaken van de omzet die de maatschappij met de muziek verdiende (‘at source’ heet dat). Maar volgens Stehr werd daar eerst nog een bedrag afgetrokken, waardoor het aandeel voor Stehr en Left Lane lager uitkwam. Het is de tweede rechtszaak die Stehr aanspant tegen Sony, het bedrijf dat jarenlang zijn muziek exploiteerde. In 2020 won hij een kort geding, waarbij de rechtbank Amsterdam oordeelde dat Sony de royalties niet juist, niet inzichtelijk en niet op tijd betaalde. Sony moest de door Stehr ingehuurde accountants daarop toegang geven aan tot alle financiële informatie, uit hun bevindingen vloeit de nieuwe aanklacht.  „Een groot label als Sony maakt gebruik van een lappendeken van wereldwijde filialen en sublabels die in allerlei subterritoria geld ophalen”, zegt advocaat Bjorn Schipper van Plus One Legal, gespecialiseerd in muziekrecht en artiestencontracten. „Als artiest zie je normaal gesproken alleen de bovenkant van de afrekening en niet wat er precies is gebeurd met al die partijen onderling, en wat er waar is blijven hangen. Door zo’n zaak als deze ligt dat verdienmodel nu onder een vergrootglas, want is het nog redelijk om in deze digitale tijd alles in stukjes te hakken en te verdelen over filialen op verschillende continenten? Je kunt met één druk op de knop de hele wereld bereiken met je muziek, dus het voelt kunstmatig. En als je dan niet ‘at source’, dus bij de bron, mag controleren wat er is afgerekend, dan zie je niet wat voor lagen eronder liggen.” Dennis Stehr meent dat zijn zaak grote gevolgen kan hebben voor de hele industrie. Schipper: „Als de lijn van het kort geding wordt doorgetrokken, is het niet uitgesloten dat er verstrekkender gevolgen zullen zijn dan alleen voor deze ene overeenkomst in deze specifieke zaak. De uitkomst kan dan van invloed zijn op de uitleg van artiestencontracten in het algemeen.”  „Ik sta er heel principieel in, zegt Stehr dinsdag tegen het FD. „Ik wil dat de afspraken worden nagekomen. Sony is een groot bedrijf, en dus ging ik er vanuit dat de betaling goed zou zitten. Niets blijkt minder waar. Als dit destijds had geweten, had ik de contracten nooit afgesloten, of niet in deze vorm.”  Sony Music betwist volgens het FD de aantijgingen, maar geeft geen commentaar zolang de zaak onder de rechter is. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/27/artiest-mr-probz-daagt-sony-voor-de-rechter-om-tien-miljoen-euro-aan-gemiste-royalties-a4143312
2022-09-28||RIVM: ruim 12.000 nieuwe coronabesmettingen, mogelijk begin van najaarsgolf||Het aantal positieve coronatests is in de afgelopen weken toegenomen. Het RIVM, dat dinsdag de nieuwe weekcijfers bekendmaakte, spreekt van „mogelijk het begin van de verwachte Covid-najaarsgolf”. Afgelopen week was er sprake van 12.269 nieuwe coronagevallen, blijkt uit de weekcijfers van het Rijksinstituut. Dat zijn de officiële testcijfers. Omdat niet iedereen zich laat testen en de meeste mensen bij klachten een zelftest afnemen, ligt het werkelijke aantal besmette mensen waarschijnlijk hoger.  Ook het aantal coronapatiënten dat wordt opgenomen in Nederlandse ziekenhuizen loopt op. In totaal liggen er nu 631 mensen met Covid-19 in het ziekenhuis, waarvan 35 op de IC’s en 596 op de reguliere afdelingen. Volgens het Landelijk Coördinatiecentrum Patiënten Spreiding (LCPS) zijn op dinsdag 117 nieuwe coronapatiënten opgenomen, 28 meer dan op maandag. Volgens het RIVM zijn stijgt het aantal positieve tests in alle leeftijdsgroepen, maar is vooral een flinke stijging te zien in de leeftijdscategorie zeventig jaar en ouder.  Het RIVM stelt dat in het najaar vaker luchtweginfecties voorkomen, waardoor dus ook het coronavirus zich gemakkelijker verspreidt. Een woordvoerder meldt dat de trend niet alleen af te lezen is aan de officiële testcijfers, maar ook aan het toenemend aantal deeltjes van het Sars-Cov-2-virus in het rioolwater en aan het toenemend aantal klachten gemeld op Infectieradar.  Het Rijksinstituut adviseert mensen om zich te laten vaccineren en om (zelf)testen af te nemen in deze fase, „om te voorkomen dat de cijfers hard oplopen”. Sinds deze maand kunnen mensen een ‘herhaalprik‘ halen. Dat is een aangepast vaccin met een betere afweerreactie tegen Omikron, de coronavirusvariant die nu vrijwel alle besmettingen veroorzaakt. ||https://www.nrc.nl//nieuws/2022/09/27/rivm-ruim-12-000-nieuwe-coronabesmettingen-mogelijk-begin-van-najaarsgolf-a4143311
2022-09-28||Jeff Bridges gromt als geen ander in ‘The OId Man’||Thrillerserie The Old Man Van: Jonathan E. Steinberg, Robert Levine. Met: Jeff Bridges, John Lithgow, Amy Brenneman, Alia Shawkat. Disney+, Vanaf: 28/9,  7 afl. van ca. een uur.  

●●●●●
 The Old Man is in de VS een van de succesverhalen van seriejaar 2022: een hooggewaardeerde en goedbekeken thrillerserie waarin een levende filmlegende schittert in zijn eerste grote televisierol.   Alleen al het feit dat we het woord ‘levend’ kunnen gebruiken is in dit geval noemenswaardig, want het  leek alsof hoofdrolspeler Jeff Bridges de serie nooit af zou kunnen maken. Bridges (72) hing namelijk op het randje van de dood terwijl de opnames nog lang niet afgerond waren. Er waren vier afleveringen gefilmd toen hij de diagnose lymfeklierkanker kreeg, maar dat was niet alles: terwijl hij bezig was met chemotherapie kwam daar ook nog een coronabesmetting bij. Bridges lag vijf weken lang op de intensive care. Kanker leek niks in vergelijking met corona, vertelde hij later tijdens interviews.   De productie liep grote vertraging op, maar ondanks alle tegenslagen (de coronacrisis leverde nog allerlei andere productionele kopzorgen op) werd de The Old Man afgemaakt, met zeven in plaats van de geplande tien afleveringen. En  in de eerste twee uur van het seizoen lijkt het ook nog eens alsof we te maken hebben met heuse tv-klassieker: intrigerend, slim en vooral vol met acteerwerk om van te smullen.   Bridges speelt Dan Chase, een voormalig CIA-agent die al dertig jaar een rustig leven heeft, ver weg van het gevaar. Hij heeft een grijze baard, rammelende gewrichten en een rauwe stem die  hem soms bijna    onverstaanbaar maakt. Deze oude man  mist de interne rust van het beroemdste personage van Bridges: The Dude in de gebroeders Coen-film  The Big Lebowski. Ook  wel begrijpelijk, want zoals dat zo vaak gaat in het spionage-genre  blijft het verleden je altijd achtervolgen, ook vele jaren later.   De rust wordt verstoord wanneer een persoon zijn huis binnendringt. Chase schiet de indringer dood en slaat samen met zijn twee honden op de vlucht. Er lijkt een connectie met zijn tijd in   Afghanistan, het land waar hij verbleef toen het land in oorlog was met de Sovjet-Unie. Terwijl hij moet uitzoeken wat er precies aan de hand is, moet hij zorgen dat zijn dochter veilig blijft. Een oud-collega, inmiddels werkzaam bij de FBI, moet Chase    opsporen. Deze man wordt gespeeld door een ander acteerkanon: de 76-jarige John Lithgow (Winston Churchill in The Crown, gedenkwaardige seriemoordenaar in Dexter).  De grommende pensionado Chase kan nog steeds een flink robbertje vechten. Tegen het einde van de eerste aflevering komt hij in een bruut een-op-eengevecht met een veel jongere tegenstander terecht.  Je voelt de botten bijna breken terwijl het realistische gevecht in verschillende fases komt: eerst in een auto, daarna daarbuiten. Er worden plukken haar uit schedels getrokken en pijnlijke houdgrepen uitgevoerd. Deze oude man heeft nog een killer instinct, zo blijkt. Het personage wordt  echter geen oudere actieheld in de categorie Stallone of Schwarzenegger: The Old Man sprenkelt slechts sporadisch met de actiescènes.   Belangrijker zijn de lange dialogen en monologen die de personages uitspreken. Die zijn in de eerste afleveringen van een hoog niveau, al worden ze net iets te vaak via de telefoon gedaan (mogelijk een corona-maatregel om de oude acteurs zo veel mogelijk te beschermen).   Jeff Bridges en Amy Brenneman. Prashant Gupta / FX
 Showrunner Jonathan E. Steinberg lijkt zich verder  bewust van het feit dat vrouwen in dit soort series vaak een bijzaak zijn en weet te voorkomen dat zij slechts als ‘vrouw van’ of ‘dochter van’ worden ingezet.    De  vrouw die meegesleurd wordt in de ellende van Chase, gespeeld door Amy Brenneman, spreekt uit dat ze er niet is om een simpele bijrol te spelen. „Ik wil meer zijn dan alleen een complicatie in je verhaal”, zegt ze. Ook Alia Shawkat krijgt als jonge FBI-agent genoeg om op te kluiven. Ze steelt soms zelfs de show in scènes met Lithgow.      Maar na een vliegende start verliest de serie helaas steeds meer  kracht, al blijft het onderhoudend genoeg om te blijven kijken. Dit komt onder meer door  de flashbacks naar de Afghanistan-periode van het hoofdpersonage. Het is nodig om cruciale achtergrondinformatie te geven, maar de acteur die de jongere versie van Bridges moet invullen, mist het nodige   charisma. Na een aantal afleveringen krijg je het idee dat de schrijvers hun kruit hebben verschoten en meer in de clichés trappen van dit soort verhalen. En wie een volledig afgerond verhaal verwacht, wordt ook teleurgesteld: er komt een tweede seizoen aan.  Toch voelt het goed om Bridges bezig te zien. Ook als het scenario   kwaliteit verliest, maakt hij er nog iets van.  Voor de acteur zelf voelt de afgelopen periode als een bizarre droom. Hij is blij dat hij met een nieuw seizoen aan de slag kan, zegt hij tegen  de New York Times: „Ik zat in overlevingsmodus. En nu ben ik weer aan het werk met dezelfde acteurs en crew. Het voelde als een lang weekend. Het was ook niet helemaal een nachtmerrie: er zijn prachtige dingen die je pas ontdekt in zulke tijden”.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/27/jeff-bridges-gromt-als-geen-ander-in-the-oid-man-a4143306
2022-09-28||David Hockneys denken draait altijd om kijken, blijkt in Teylers Museum||David Hockney (1937) is een van de leukste kunstenaars van onze tijd, omdat je door zijn werk anders naar de wereld om je heen gaat kijken. Intenser. Verheugder. Al sinds de jaren zestig vertelt Hockney ons in zijn tekeningen, schilderijen, foto’s en video’s dat de meest alledaagse zaken een klein wonder worden als je er aandacht voor weet op te brengen. Een plastic terpentinefles mag in een geschilderd stilleven, een asbak met uitgedrukte peuken op een houten vloer wordt een lijntekening. Het uitzicht op een Londense straat vanaf de achterbank van een taxi, gezien over de schouder van de chauffeur, krijgt een dubbele pagina in Hockneys schetsboek. De laatste jaren tekent hij vrijwel dagelijks op zijn iPad: regen die langs een dakraam glijdt, een doorkijkje met wastafel en badkamerspiegel, het gras en de bomen rondom zijn huis in Normandië. Zelfs een iPhone die onder een stopcontact aan de oplader ligt blijkt bezienswaardig genoeg voor een iPadtekening. Een keuze uit Hockneys recente iPadwerken wordt nu op drie beeldschermen getoond tussen de negentiende-eeuwse schilderijen in de vaste collectie van Teylers Museum, als opmaat naar de eigenlijke tentoonstelling, Hockney’s Eye. Elders in het museum zijn alvast fel geel geschilderde optische hulpmiddelen geplaatst. Een perspectiefraam, een bolle spiegel, een camera obscura. De inrichting van de tentoonstelling sluit mooi op die ingrepen aan: bij binnenkomst kijk je door een groot rond gat in een knalgele wand de zaal in.  In Hockney’s Eye kijken we met Hockney mee, niet alleen naar de wereld van nu maar ook naar de kunstgeschiedenis. De tentoonstelling spitst zich toe op zijn theorieën over perceptie en optische instrumenten. Hockney is ervan overtuigd dat oude meesters volop voorlopers van de fotocamera gebruikten. Onder kunsthistorici is die theorie omstreden: de meesten geloven dat de oude kunst zonder zulke apparaten tot stand kwam. In Teylers hangt werk van Hockney zelf, volgens verschillende methoden gemaakt, tussen dat van vroegere kunstenaars die zich in zijn ogen (of die van de tentoonstellingsmakers) van dezelfde hulpmiddelen hebben bediend.  Teylers nam de tentoonstelling in grote lijnen over van het Fitzwilliam Museum in Cambridge, maar Hockney’s Eye had ook rechtstreeks bedacht kunnen zijn voor het Haarlemse museum, dat al sinds zijn oprichting in 1784 aan zowel de kunst als de wetenschap is gewijd. De tentoonstelling past Teylers als een jas.  David Hockney, Colin St. John Wilson. Londen. 3 juni 1999.    Foto Richard Schmidt, collectie The David Hockney Foundation De historische voorbeelden zijn voor een deel uit Engeland meegekomen, maar voor een deel ook uit de collectie van Teylers zelf en uit andere Nederlandse musea betrokken. Waar Hockney in zijn boek Secret Knowledge (2001) een prent van Albrecht Dürer afbeeldde waarop de werking van een perspectiefraam wordt gedemonstreerd, daar kon Teylers de originele houtsnede en nog twee verwante Dürerprenten lenen uit het Rijksmuseum. Spiegels zijn hulpmiddelen bij het maken van onder meer zelfportretten; naast verschillende zelfportretten van Hockney, waaronder iPadtekeningen waarin hij gekke gezichten trekt, wordt Rembrandts geëtste zelfportretje met verschrikte ogen en toegeknepen mond uit 1630 getoond. En naast een vitrine met een camera lucida – een instrument dat een driedimensionaal beeld projecteert op een plat vlak, zodat het min of meer kan worden overgetrokken – hangt Jean-Auguste-Dominique Ingres’ messcherpe potloodtekening van een moeder en dochter (1844), geleend uit Museum Boijmans Van Beuningen. Hockneys vermoeden dat veel meer oude meesters dan bekend een camera obscura of camera lucida hadden gebruikt, werd begin jaren negentig gevoed door een tentoonstelling van Ingres’ portrettekeningen. De plooien in de kleding deden hem denken aan de ‘aftekenende’ lijnen van Andy Warhol, die fotoprojecties overtrok. In Teylers hangt naast de Ingres dus een grote tekening van Warhol uit het Fitzwilliam Museum, die in één oogopslag duidelijk maakt wat Hockney bedoelt (en trouwens ook waarom de tekeningen van Warhol oppervlakkiger zijn dan die van Ingres). Haaks op die twee historische voorbeelden staat een wandje met zes portrettekeningen die Hockney zélf in 1999 met behulp van de camera lucida maakte. Met dat instrument ertussen tekende hij ineens veel preciezer, veel studieuzer dan hij eerder in de jaren tachtig en negentig had gedaan. Klassieker. Ingres-achtiger. In een reeks portretten van twaalf museumsuppoosten uit 2000, ook met de camera lucida gemaakt, ging hij wat zelfverzekerder en vrijer met de methode om. Onder de twaalf koppen in zacht potlood gaf hij de uniformen kleur met paars-blauwe plakkaatverf. Het zijn geweldig sprekende portretten, twaalf kortstondige ontmoetingen eigenlijk – voor ons nu evengoed als voor Hockney destijds. Al met al worden Hockneys ideeën hier mooi en duidelijk geïllustreerd met originele werken van hemzelf en anderen, en hetzelfde gebeurt in een tentoonstellingshoofdstuk over lijnperspectief. Niet alle steunafbeeldingen-in-kunstwerkvorm zijn even overtuigende bewijsstukken. Bij een Landschap bij Napels (1783) van Thomas Jones staat dat deze olieverfschets waarschijnlijk met een camera obscura tot stand kwam. „Vooral de gedempte kleuren en de hoge licht/donker-contrasten zijn kenmerkend voor een nageschilderd projectiebeeld.” Ja, of Jones voerde zelf die contrasten op en koos zelf voor een grijzig palet. En of Wybrand Hendriks, schilder en eerste beheerder van de Teylers-collectie, begin negentiende eeuw echt een camera obscura gebruikte voor zijn schilderij van de binnenplaats naast het museum is ook maar de vraag. Het zou kunnen dat hij met zo’n apparaat – er was er een in de collectie – greep kreeg op de moeilijk te kadreren ruimte, maar het zou ook kunnen dat hij die gewoon met hoofd en hand zijn schilderij in geperst kreeg. „We kiezen niet openlijk partij in het lawaaiige historische debat”, schrijven de samenstellers van de oorspronkelijke Engelse tentoonstelling in de catalogus, „maar we brengen visuele ervaringen bij elkaar die in de ‘Hockney-thesis’ aan bod komen en gaan na hoe die ons eigen kijken verrijken.”  Dat is ook de verdienste van de Haarlemse editie en van Hockneys boek uit 2002: je kunt het oneens zijn met sommige bewijsvoeringen en conclusies, maar ondertussen heb je wel met grote aandacht gekeken naar de kunst en naar de werkelijkheid. Een echte conceptkunstenaar wordt Hockney nooit. Zijn denken blijft altijd om kijken draaien. Beeldende kunst Hockney’s Eye. T/m 29 januari 2023 in Teylers Museum, Haarlem. Info: teylersmuseum.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/27/hockneys-denken-draait-altijd-om-kijken-a4143305
2022-09-28||Kunstcriticus Martin Gayford over David Hockney: ‘Hij leert me hoe kunst wordt gemaakt’||Kunstcriticus Martin Gayford weet hoe het is om lange tijd met een kunstenaar op te trekken en samen te werken. Meer dan 400 uur zat hij model in de studio van Lucian Freud voor Man With a Blue Scarf. Het leverde een ingenieus dubbelportret op: Freud schilderde Gayford en Gayford beschreef Freud. Boek en schilderij dragen dezelfde titel. Samen met kunstenaar Anthony Gormley publiceerde Gayford recent een lijvig boek over de kunstgeschiedenis van de sculptuur – de samenballing van ruim achttien jaar gesprekken over het onderwerp. En eerder deed Gayford iets soortgelijks met schilder David Hockney: ze schreven samen het boek A History of Pictures: een alternatieve kunstgeschiedenis over ‘plaatjes’ op het platte vlak. De band met David Hockney (85) is een speciale. Ze zijn al bijna dertig jaar bevriend. Gayford schreef een handvol boeken over en mét Hockney, en een veelvoud aan teksten en cataloguspublicaties over zijn werk. Deze week is Gayford in Haarlem voor de opening van de tentoonstelling Hockney’s Eye, over Hockneys eigenzinnige ideeën over perspectief en ruimte in zijn eigen werk en in de kunstgeschiedenis.  Gayford is een van de samenstellers van die expositie, die eerder in Cambridge te zien was. „David en ik ontmoetten elkaar dertig jaar geleden tijdens een interview. Daarna zijn we blijven afspreken. Die gesprekken ben ik gaan opnemen en later uitwerken, omdat David telkens iets interessants zei dat ik niet wilde vergeten.” ‘David Hockney ‘Self Portrait, 22nd November 2021’. Kunstcriticus Martin Gayford schreef drie boeken over en met zijn vriend Hockney. Foto Jonathan Wilkinson 
 Het meest recente boek van Gayford over Hockney, Spring Cannot be Cancelled, is de weerslag van lange gesprekken via videoverbinding tijdens de coronalockdowns. Hockney was destijds thuis in Normandië, waar hij bezig was om de komst van de lente vast te leggen. „We spraken elkaar twee keer per week, als we klaar waren met een dag werken. Die gesprekken vertrokken vanuit de kunst, maar gaan eigenlijk over het hele leven: over ‘flow’ – opgaan in je werk als ultiem geluk; over hoe je in opgenomen muziek ook altijd een perspectief op de uitvoeringsruimte opneemt; en over bijvoorbeeld de betekenis van rimpelingen in water waar druppels in vallen.” Hoe ziet dat eruit, een vriendschap tussen een kunstcriticus en een kunstenaar? „Haha, je kunt je misschien beter afvragen: wat gebeurt er als ze geen vrienden zijn? Veel van de grote ongelukken uit de geschiedenis van de kunstkritiek zijn ontstaan doordat critici de kunstenaars niet begrepen: alle aanvallende kritiek die Turner en Constable en de impressionisten in het begin te verduren kregen, kwam grotendeels voort uit onbegrip. Dat is ook een van de belangrijke punten van Hockney: volgens hem hebben kunstcritici en -historici te weinig benul van hoe kunst werkelijk gemaakt wordt.” Hockney bekritiseert het lijnperspectief: ‘Een boom kun je zo absoluut niet weergeven’ Gayford haalt een anekdote aan die Lucian Freud hem vertelde toen hij voor Freud model zat: „In de kunsten zit de kunstenaar in de bestuurdersstoel. Lucian haalde een citaat van Picasso aan dat hij weer van de bordjes uit de bus leende: ‘Niet met de bestuurder praten’, waaraan Lucian toevoegde: ‘want die weet ook niet waar hij naartoe gaat.’ Daar ben ik het natuurlijk niet mee eens, soms zegt de bestuurder heel interessante dingen.” Een centraal thema in de expositie die nu in Teylers Museum in Haarlem te zien is, is Hockneys hypothese over het gebruik van lenzen in kunst van voor 1839: volgens hem gebruikten kunstenaars al heel vroeg lensprojecties voor ‘fotorealistisch’ resultaat. Over die these schreef Hockney in 2001 het boek Secret Knowledge, met kunsthistoricus Martin Kemp als adviseur, ook een van de curatoren van de expositie in Teylers. „Dat lenzen al heel vroeg gezien werden als interessant gereedschap voor kunstenaars,  staat buiten kijf. Maar de vraag is in welke mate kunstenaars er ook daadwerkelijk gebruik van hebben gemaakt.”  Gayford vertelt dat hij eerder die week in het Städel Museum in Frankfurt het schilderij De Geograaf (1668-1669) van Vermeer bekeken heeft. „Ik vind het ongelofelijk waarschijnlijk dat dat schilderij is gemaakt door iemand die een camera heeft gehad, en geïnteresseerd was in het effect dat een lens produceert. Je ziet het aan de manier waarop hij focus aanbrengt: een heel klein gedeelte is in focus, de rest is waziger. Het is heel anders dan Rembrandt, die volgens mij helemaal niet geïnteresseerd was in lenzen.” Domenico Veneziano, De Annunciatie, circa 1442-1448 (tempera op paneel, 27,3 x 54 cm) Fitzwilliam Museum Een ander thema in de expositie is Hockneys kritiek op het lijnperspectief. Bij die methode om ruimtelijkheid op het platte vlak te suggereren kun je alle zichtlijnen doortrekken naar één denkbeeldig verdwijnpunt op de horizon. Hockney noemt dat het perspectief van een ‘verlamde eenoog’: want in werkelijkheid ervaren we de ruimte om ons heen dynamisch, als een veelheid van indrukken.  „Hockney wijst ons erop: het werkt goed om gebouwen mee af te beelden, of een stad als New York, maar absoluut niet om de takken van een boom mee weer te geven. Het is dan ook uitgevonden door een architect: Filippo Brunelleschi. Het is bovendien een beperkte blik: buiten het post-renaissance Westen, wordt het lijnperspectief vrijwel niet gebruikt.” Hockneys manier van kijken heeft ook invloed op Gayfords verdere werk. „Ik ben nu bezig met een boek over schilderkunst uit Venetië vanaf de 15de eeuw tot nu. Een belangrijke kritiek die schilders vroeger kregen, is dat hun verfstreken te zichtbaar waren. Het was de critici destijds niet glad genoeg. Dan denk ik aan het Chinese gezegde dat Hockney graag aanhaalt: ‘Om te schilderen zijn drie elementen nodig: de hand, het oog en het hart.’ De hand, die vindt Hockney ook heel belangrijk.” ‘Het laantje van Middelharnis’ (1689) van de Nederlandse landschapsschilder Meindert Hobbema. Collectie National Gallery  De tentoonstelling in Haarlem is behoorlijk technisch, terwijl het grote publiek Hockney vooral associeert met vrolijke, kleurrijke, soms bijna kinderlijk naïeve schilderijen. „Hockney heeft het talent om extreem helder te kunnen communiceren over moeilijke onderwerpen.” Dat zie je ook aan zijn versie van Hobbema’s Het laantje van Middelharnis, vindt Gayford. Hockney herkent in het oorspronkelijke schilderij twee verdwijnpunten: in de verte waar de weg naar de horizon verdwijnt, en in de lucht naar boven.  Voor Tall Dutch Trees After Hobbema (Useful Knowledge) (2017) blaast Hockney het schilderij open: twee losse panelen tonen de lucht, op een hoekig paneel is het landschap afgebeeld. Maar het driehoekige vlak waar het laantje zou moeten zitten, is leeggelaten. Op die manier omringt het landschap de toeschouwer.  Hockney paste hier het ‘omgekeerde perspectief’ toe, de toeschouwer is het verdwijnpunt geworden. „Het is een erg technisch werk, maar het is ook geweldig opwekkend om naar te kijken. Het kunstwerk schiet alle kanten uit, alsof het perspectief is ontploft.”  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/27/kunstcriticus-martin-gayford-over-david-hockney-hij-leert-me-hoe-kunst-wordt-gemaakt-a4143304
2022-09-28||Andrew Dominik over Marilyn Monroe: ‘Zoveel aanbidding is kennelijk niet erg gezond’||Filmster Marilyn Monroe overleed op 36-jarige leeftijd in haar bungalow te Los Angeles aan een overdosis slaapmiddelen op een moment dat ze te labiel en verslaafd werd geacht om in een film te casten. Waarna ze uitgroeide tot Hollywoods eeuwige icoon.  Voor acteur Adrien Brody blijft dat een bizarre paradox. „Marilyn Monroe ís Hollywood, een beeld van perfectie. Toch stierf ze vereenzaamd, wanhopig en suïcidaal. Wat zegt dat over ons?”  We spreken Brody in Venetië, vlak voor de wereldpremière van Andrew Dominiks biografische speelfilm Blonde, die vanaf woensdag te zien is op Netflix. Hij speelt Arthur Miller, de beroemde toneelschrijver die de laatste echtgenoot van Marilyn Monroe werd. Blonde is gebaseerd op de ruim 700 pagina’s tellende ‘fictieve biografie’ Blonde van Joyce Carol Oates uit 2000. Net als Oates gaat de film uit van een schurende dualiteit tussen Marilyn Monroe, de ongrijpbare waterstofperoxide seksbom, en de fragiele verschoppeling Norma Jeane Mortenson,  beschadigd door een psychotische moeder, opgegroeid in weeshuizen en pleeggezinnen. „Ik was geen Monroe-fanaat”, zegt regisseur Andrew Dominik, ook in Venetië. „Het boek deed het voor mij. Waarom pleegde Amerika’s liefdesgodin, Amerika’s Aphrodite, zelfmoord? Ik wilde niet perse accuraat of zelfs fair zijn, maar haar emotionele waarheid vertellen.” Dominik leurde elf jaar met Blonde: Naomi Watts en Jessica Chastain waren in beeld als Monroe. De #MeToo-beweging gaf in 2017 de doorslag, vermoedt Dominik: opeens was er wél geld voor een verhaal over manipulatie en misbruik van een kwetsbare superster in de vleesverwerkende industrie die Hollywood is.  „Een magisch moment, heel even, voelden studiobazen zich gedwongen vrouwelijke standpunten serieus te nemen. De deur stond op een kier, wij schopten hem open.” Nu is Blonde er, maar de reacties zijn gemengd. Er is grote waardering voor de visuele schwung, het lef, de volstrekt overtuigende wijze waarop actrice Ana de Armas in Marilyn Monroes huid kruipt. Maar is de diva niet te fragiel en hulpeloos? Onderschat Dominik niet haar actieve rol in de creatie van haar mythe? Vrouwen horen anno 2022  sterk, actief en formidabel te zijn in de film. Marilyn Monroe zoals vertolkt door Madonna. Bovendien: was dat shot vanuit haar vagina nou nodig, die dialogen met haar ongeboren foetus, de nachtmerrie-achtige abortus die de studio bij de opkomende ster forceert? Dat helpt de huidige strijd voor het recht op abortus niet. Anno 2022 horen vrouwen in films namelijk niet over abortus te twijfelen, laat staan dat ze zich daar schuldig over voelen.  Wat die abortus betreft: Andrew Dominik wilde de kijkers graag traumatiseren, vertelt hij in Venetië. „Ik wilde u dat zo fysiek mogelijk laten ervaren. Ik ben niet van Less is More. Ik ben van More is More.” Actrice Ana de Armas, die naast hem zit, scandeert enthousiast: „More is More! More is More!”   De pratende foetus was van vitaal belang. Dominik: „Voor een ongewenst kind als Norma Jeane is zwanger zijn heel  confronterend. Ze is ambivalent. Een baby kan haar helpen haar eigen jeugdtrauma te overwinnen, denkt ze. Maar haar eigen moeder was gestoord en ongelofelijk gewelddadig, wordt zij zelf niet zo’n moeder? Het is  damned if she does, damned if she doesn’t. Voor die interne dialoog had ik die pratende foetus nodig.” Andrew Dominik gelooft niet dat vader-issues Norma Jeane dreven, ook al noemde ze haar minnaars steevast ‘Daddy’. Dominik: „Dat gaat niet echt  over haar afwezige vader, maar over haar moeder. Die verweet haar als kind dat haar vader door haar was weggelopen, omdat ze zwanger was. Norma Jeane fantaseerde dat als de vader zou terugkeren, haar moeder  weer normaal zou worden, van haar zou houden. De vader stond voor verloren moederliefde. Ik geloof niet dat zij dat zelf helemaal begreep.” De seksscènes? Ana de Armas:  „Blonde is bepaald niet vrolijk en sexy, maar een heel zware, droevige film. Na negen maanden opnames bleef niet zozeer het personage bij me als het fatalistische, vreselijke gevoel dat ik Norma Jeane niet kan helpen, al wil ik dat zo graag. Ik weet dat Dominik deze vrouw en haar verhaal diep respecteert. We vertrouwden elkaar, wisten dat we iets groters deden dan ons … umm  … oncomfortabel voelen … bij die scènes … die zo moeilijk zijn om te doen.”  Ze had na afloop graag tijd gehad om het stof  te laten neerdwarrelen, vervolgt De Armas: „Maar vrijdag eindigden de opnames en dinsdag werd ik op de set verwacht bij de James Bondfilm No Time to Die. Ik heb niet echt goed  afscheid kunnen nemen van Norma Jeane.” Dat juist Dominik Blonde maakt, ligt voor de hand: zijn invloedrijke western The Killing of Jesse James by the Coward Robert Ford (2008) verraadde al een fascinatie met icoon en imago.  Toch is Blonde een totaal andere film, vindt hij. „Jesse James bekijkt het ontstaan van een icoon van buitenaf, dat is inderdaad een deconstructie van een mediafenomeen.  Blonde volgt het ontstaan van een icoon van binnenuit, door de ogen van Norma Jeane zelf. Hoe Marilyn Monroe  als een beschermend pantser én als een soort gevangenis om haar heen groeit.” Blonde toont de wereld door het spectrum van jeugdtrauma, aldus Dominik. „Ik film consequent door de lens die Norma Jeane’s blik bepaalt. In je kindertijd gevormde angsten en dromen die je op jouw realiteit projecteert, die je dingen laat zien die niet perse hoeven te kloppen. Dat is een universele ervaring. Het is geen toeval dat freudiaanse ideeën naar mythologische figuren zijn vernoemd toch? Onze wereld krijgt betekenis door hun verhalen. Ik gebruik hier in zekere zin ook een mythologisch personage om ieders fundamentele levenservaring aan te stippen.” Moet je jong en eenzaam sterven om zo’n icoon te worden? Marilyn Monroe blijft hét gezicht van Hollywood, de eveneens  triest overleden Elvis van de rock-’n-roll. „Forever young, dat helpt kennelijk”, peinst Dominik.  „Marilyn Monroe heeft alles wat je kan wensen,  toch pleegt ze zelfmoord. Zoveel aanbidding is kennelijk erg ongezond. Die tragiek fascineert mensen.” Ana de Armas: „Ook als we haar hele verhaal kennen – verschoppeling, model, actrice, icoon – ontbreekt iets. Wie is dat onder al die beelden en ideeën en lagen make-up en rollen en personages? We weten het niet. Dus we blijven nieuwsgierig, we blijven speculeren.” 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/27/andrew-dominik-over-marilyn-monroe-zoveel-aanbidding-is-kennelijk-niet-erg-gezond-a4143303
2022-09-28||‘Blonde’ is triest en griezelig, geen Marilyn voor iedereen||Ergens halverwege Blonde kijkt actrice Ana de Armas, die Marilyn Monroe speelt, de camera in en zegt: „Wat heb jij met mijn leven te maken?”  Het is een vraag aan Monroes toenmalige echtgenoot, de toneelschrijver Arthur Miller. Maar het is ook een vraag aan ons, de toeschouwer. Waarom zijn wij zestig jaar na haar dood – zelfmoord door een overdosis kalmeringsmiddelen, of toch vermoord omwille van haar relatie met de gebroeders Kennedy  – nog steeds in haar geïnteresseerd? Is het voyeurisme, ramptoerisme of iets diepers, onbegrijpelijkers?   Regisseur Andrew Dominik (The Assassination of Jesse James by the Coward Robert Ford) geeft in zijn zeer vrijelijk met de feiten omspringende filmbiografie van de actrice, sekssymbool en icoon tientallen aanzetten om die vraag te beantwoorden. De simpelste samenvatting: omdat ze een fenomeen was dat door haar tragische leven en dood, maar ook door het geweldige corpus aan films dat ze naliet, voor altijd op ons netvlies gebrand bleef. Monroe als heilige drie-eenheid van het onschuldige meisje Norma Jeane zoals ze ter wereld kwam, de seksgodin die Hollywood creëerde en iets wat dat oversteeg.  Dat mysterie is groter dan elk label dat deze of elke andere film  op haar probeert te plakken. Niagara, Gentlemen Prefer Blondes, The Seven Year Itch, Some Like it Hot – het zijn allemaal films die tot ons culturele kapitaal behoren. Zonder Marilyn geen Madonna, geen Lady Gaga, geen discours over stereotypes, schoonheidsidealen en slachtofferschap. Ana de Armas is hypnotiserend. Ze is de uncanny valley van alle Marilyn-vertolkers. Als je foto’s van haar in Blonde naast die van de historische Marilyn legt, is ze meer Marilyn dan Marilyn ooit was. Dit is Oscar-materiaal. Maar je hoeft alleen maar een heel klein filmfragmentje van de echte Marilyn terug te kijken om je te realiseren dat haar aantrekkingskracht groter is dan tien Blondes kunnen reproduceren. Dominik liet zich voor zijn film inspireren door de gelijknamige fictieve biografie van Joyce Carol Oates uit 2000. Dat resulteerde in een fascinerende eclectische werveling van fragmenten uit Marilyns leven. Een Finnegans Wake  over de mythemachine van Hollywood, nachtmerrie en koortsdroom. Een cinematografische tour de force ook, in kleur, zwart-wit en allerhande filmformaten, gefilmd vanuit alle mogelijke perspectieven. Shots vanuit haar vagina tijdens abortus- en miskraamscènes en een sprekende foetus zorgden al voor controverse. Toen het promotiecircus voor de film in mei van dit jaar op gang kwam, beloofde Dominik dat er voor iedereen wel iets in de film zou zitten wat zou shockeren. En hij hield woord.  Daarnaast is Dominiks Blonde een gedeconstrueerd freudiaans handboek. Het trauma van Marilyns geesteszieke moeder en afwezige vader zitten in elke scène. Ze noemt in Dominiks scenario elke man nadrukkelijk ‘Daddy’. Het is triest en griezelig tegelijkertijd.  Het perfide en perverse Hollywood dat Dominik schetst, is #MeToo avant la lettre. Haar visagist Whitey is niet alleen degene die haar keer op keer van vrouw in fenomeen transformeert, maar ook degene met een heel arsenaal aan pillen in zijn schminkkoffertje. Op het moment dat Marilyn als bewusteloze sekspop uit de kamer van JFK wordt gesleept kun je eigenlijk alleen nog maar huilen. Drama Blonde Regie: Andrew Dominik. Met: Ana de Armas, Adrien Brody, Bobby Cannavale. Lengte: 167 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/27/blonde-is-triest-en-griezelig-geen-marilyn-voor-iedereen-a4143301
2022-09-28||Opinie | De academische vrijheid staat niet alleen  in de VS  onder druk||In 1967 waarschuwden hoogleraren in het Kalven-rapport dat universiteiten geen tweederangs politieke lobbyorganisaties moeten worden, omdat ze daarmee hun unieke autoriteit en rol binnen de maatschappij op het spel zetten. De universiteit biedt een thuis aan critici, maar kan zelf geen collectieve standpunten innemen. Deze neutraliteit is geen teken van zwakte of onverschilligheid, maar getuigt van respect voor de academische vrijheid en het inzicht dat institutioneel opgelegde conformiteit niet consistent is met de missie van een universiteit. Jules van Binsbergen is hoogleraar Financiële Economie op de Universiteit van Pennsylvania en lid van de universitaire Senaatscommissie voor Academische Vrijheid en Verantwoordelijkheid.  Door waarheidsvinding als bestaansreden (‘telos’) te definiëren, en de wetenschappelijke methode na te streven, heeft de universiteit als instituut sinds de Verlichting haar reputatie kunnen verdienen en verdedigen. Helaas is het die reputatie nu steeds vaker aan het verspelen. Veel Amerikaanse universiteiten voegen politiek gekleurde doelstellingen aan hun waarheidszoekende missie toe en huren de bijbehorende bestuurders in om deze te implementeren. Daarbovenop trekt een toenemend aantal universitaire medewerkers het bestaan van objectieve waarheid in twijfel, en ziet daarom het nut van gezamenlijke waarheidsvinding niet meer in: de postmoderne Contraverlichting. Waarheidsvinding is een moeizaam proces, maar opgeven is geen optie: zonder de wetenschappelijke methode als scheidsrechter blijft slechts een leeg politiek machtsspel over dat snel kan ontsporen. De situatie waarin, als het uitkomt, de historische reputatie van de universiteit als waarheidszoekend instituut wordt aangehaald, maar de onderliggende onderzoeksagenda een duidelijk politiek motief of doel heeft, is onwenselijk. Faculteitsleden die dit openlijk bekritiseren worden ontslagen of anderzijds terechtgewezen. De Foundation for Individual Rights and Expression (FIRE), een onafhankelijke organisatie die opkomt voor academische vrijheid van meningsuiting, rapporteert inmiddels 772 incidenten sinds 2015 in hun database. Tientallen hypothesen mogen niet meer opgesteld worden en de lijst van verboden woorden groeit gestaag. De geschiedenis leert dat als door morele druk 97 procent  van de wetenschappers beweert dat de zon om de aarde beweegt, deze wetenschappelijke ‘consensus’ weinig betekent. De rationele reactie is dan om juist de ‘foute’ Galileo Galilei uit te nodigen voor een lezing, gewoon om te leren van zijn argumenten. John Stuart Mill schreef al: „Als je maar één kant van een argument kent, ken je zelfs dat eigenlijk niet.” Andere wetenschappers met ad hominem argumenten de mond snoeren is een teken van zwakte en op de lange termijn onhoudbaar. Kritiek aan durven horen en die in een rationeel debat proberen te weerleggen maakt iedereen wijzer. De meest recente zet in dit schaakspel is om tegen faculteitsleden te zeggen dat hun academische vrijheid alleen voor hun eigen nauwgedefinieerde vakgebied geldt. Maar wie bepaalt waar het vakgebied begint en ophoudt? Mag een hoogleraar natuurkunde zich uitspreken over het voorgestelde stikstofbeleid, of mag alleen een hoogleraar ecologie dat? Mag een hoogleraar immunologie kritische vragen stellen over het Covidbeleid, of alleen een hoogleraar epidemiologie? Hadden we overigens als open en vrije maatschappij niet afgesproken dat iedereen zich overal over mag uitlaten? Kritische vragen stellen is een teken van betrokkenheid, niet van ‘fout’ zijn. In een recente enquête die ik hield onder 150 studenten was er vrijwel geen één die het antwoord koos dat ze zonder schroom over maatschappelijke thema’s durven te praten. Veel van hen antwoordden dat ze regelmatig aan zelfcensuur doen. Een deel zei uitspraken te doen onder sociale druk, niet omdat ze die uitspraken ook zelf echt geloofden. De enquêtes van FIRE onder 45.000 studenten op 200 verschillende Amerikaanse universiteiten laten vergelijkbare patronen zien. Ook faculteitsleden staan onder druk, zeker als ze graag departementshoofd of decaan willen worden. Het is vrij normaal geworden om zogenaamde politieke lakmoesproeven (litmus tests) bij sollicitatieprocedures toe te passen die testen of een faculteitslid aan de ‘juiste’ politieke kant staat. Vorige maand heeft de Academic Freedom Alliance een verklaring uitgestuurd die universiteiten met klem verzoekt op te houden met sollicitanten om loyaliteitsverklaringen voor Diversity, Equity (gelijkheid van uitkomsten) en Inclusion te vragen. Deze DEI-verklaringen die een score wordt gegeven, kunnen namelijk gebruikt worden als politieke lakmoesproef. De overgrote meerderheid van faculteitsleden geeft inmiddels aan links of marxist te zijn. Centristen en conservatieven zijn zeldzaam, zeker vergeleken met vijftig jaar geleden. Daar is op zich niets mis mee. Maar, als waarheidsvinding het doel is, moeten we als instituut wel open blijven staan voor alle argumenten. Een argument is niet automatisch waar omdat het uit ons eigen politieke kamp komt, of onwaar omdat de andere kant het zegt. De wetenschappelijke methode moet de scheidsrechter blijven. Dat de waarheid best rond het midden kan liggen is ook consistent met de historische data. Beide politieke extremen hebben in de twintigste eeuw tot verschrikkelijke uitkomsten geleid. Wat betreft DEI-initiatieven moet het voor iedereen toegestaan blijven om ze openlijk te bekritiseren, al is het alleen maar om ze te verbeteren en wellicht effectiever te maken. Ook in Nederland onderschrijven hoogleraren inmiddels politieke verklaringen met beleidsvoorschriften die weinig ruimte laten voor de onzekerheid die inherent is aan het wetenschappelijke proces. Ook zijn er hier hoogleraren die pleiten voor het weren van onorthodoxe sprekers en zelfs voor het instellen van een onderzoek naar hun eigen ‘foute’ collega’s. Het is tijd om op te komen voor academische vrijheid. De luisteraar, die we vertrouwen als zelfdenkend individu, mag dan zelf beslissen wiens argumenten het sterkste zijn. Het heeft de maatschappij in het verleden geen windeieren gelegd.||https://www.nrc.nl//nieuws/2022/09/27/de-academische-vrijheid-staat-niet-alleen-in-de-vs-onder-druk-a4143299
2022-09-28||Column | Lange films en series:  veel filler, weinig killer||Baanbrekend kun je de geinige ‘whodunnit’ See How They Run niet noemen. Toch voelde de film als een verademing toen ik hem op een regenachtige zondag in de bios zag.  See How They Run is zo’n solide   drie ballen-film die je niet zo vaak meer tegenkomt. Charmante acteurs, prima grapdichtheid, een redelijk goed afgerond  mysterie en vooral: een relatief korte speelduur. Na 98 minuten ben je klaar. „Soms heb je zin in haute cuisine en soms in een simpel pastaatje”, concludeerde mijn vriendin  achteraf  in de kroeg.    Er was borreltijd die we niet zouden hebben na de zoveelste  opgeblazen blockbuster (hallo daar, Jurassic World Dominion).   Ik schrok  diezelfde dag een beetje toen ik las over de speelduur van Bardo (or False Chronicle of a Handful of Truths), het nieuwste epos van Oscarmagneet Alejandro Iñárritu (Birdman, The Revenant). Bezoekers van het filmfestival in Venetië kregen een film van maar liefst 174 minuten te zien. De buzz na  afloop: deels indrukwekkend,  maar veel te lang. Iñárritu  ging opnieuw   de montagekamer in en haalde er 22 minuten  af. „Ik heb de film beetje bij beetje strakgetrokken”, vertelde hij aan de site  Indiewire. Toch verdedigde hij de speelduur. „Ik heb films gezien van tachtig minuten die te lang zijn”, zei hij. „Of drieënhalf uur en helemaal niet te lang.”   De gesprekken over lengte zijn ook van toepassing op de  tv-wereld. Dankzij streamingdiensten hebben seriemakers minder tijdsrestricties gekregen en wordt het zelfs aangemoedigd om verhalen  langer te maken. Daarnaast worden filmscripts steeds vaker omgebouwd tot miniseries, omdat die beter verkopen tegenwoordig. De succesvolle miniserie The Queen’s Gambit is hier een bekend voorbeeld van. Of denk aan  Obi-Wan Kenobi, een Star Wars-serie die begon als filmscenario. Een miniserie levert nu eenmaal meer ‘kijkminuten’ op dan een film, iets waar de streamers gek op zijn. Soms geeft die extra tijd ruimte voor karakterontwikkeling en mooie momenten die niet worden gedreven door plot. Te vaak is het niet meer dan   filler.   Zelfs tijdens het kijken naar de  onderhoudende   thrillerserie The Old Man met Jeff Bridges  kreeg ik dat gevoel. De serie, vanaf deze woensdag in Nederland te zien, is het kijken waard vanwege het spel van de   grommende Bridges. Helaas voelt  bijna iedere aflevering  tien minuten te lang.  De makers maken het nog lang niet zo gortig als het team van Stranger Things, dat het afgelopen seizoen alleen nog maar lange afleveringen over de kijkers uitstortte. De  seizoensafsluiter duurde zelfs   150 minuten.   Je snapt daarom  wel waarom  filmregisseur James Cameron zich weinig aantrekt van klachten over de lengte van zijn producties.  Zijn langverwachte vervolg op sciencefiction-hit Avatar komt in december eindelijk uit en zal zo’n drie uur duren. Maar ga  daar alsjeblieft  niet over zeuren, zei hij tegen tijdschrift  Empire: „Ik wil niemand horen over de lengte als ze wel acht uur lang tv kunnen bingewatchen.”   Cameron  geeft ons gelukkig    toestemming om het toilet te bezoeken in  de bios: „Het is oké om op te staan en te gaan plassen.”  Ik reserveer alvast een plekje bij het gangpad.||https://www.nrc.nl//nieuws/2022/09/27/lange-films-en-series-veel-filler-weinig-killer-a4143298
2022-09-28||Hoge Raad: procesafspraken tussen OM en advocaten toegestaan||Het Openbaar Ministerie mag via advocaten afspraken maken met verdachten in strafzaken. Dat heeft de Hoge Raad dinsdag besloten. De procureur-generaal bij de Hoge Raad vroeg het rechtsinstituut afgelopen zomer hier uitspraak over te doen, omdat over deze zogeheten ‘procesafspraken’ in de wet niks is vastgelegd. Volgens de Hoge Raad doet de totstandkoming van procesafspraken geen afbreuk aan de zelfstandige positie van de rechter.  Procesafspraken zijn afspraken tussen het OM en advocaten over het verloop van de strafprocedure. Beide partijen leveren bij het maken van zo’n afspraak iets in. Een voorbeeld is een zaak in Haarlem, waarbij justitie een man verdenkt van cocaïnehandel. Het OM en de verdachte komen via een procesafspraak tot een akkoord over een celstraf van vier jaar. De verdachte verdedigt zich niet en gaat niet in hoger beroep, zo is afgesproken.  Onder voorstanders - veelal advocaten en officieren van justitie - zijn procesafspraken vooral populair omdat bepaalde strafzaken hiermee sneller en efficiënter afgedaan kunnen worden en zo de overbelaste strafrechtketen enigszins kan worden ontlast. Rechters die procesafspraken het afgelopen jaar afwezen, deden dit onder meer om principiële redenen. Ze wilden ervoor waken dat de rechtbank „een soort stempelmachine wordt” door meegetrokken te worden in een deal.  Wel heeft de Hoge Raad een aantal voorwaarden gesteld, zodat duidelijker is in welke gevallen het OM procesafspraken mag maken. Zo is het onder meer vereist dat de verdachte rechtsbijstand heeft gekregen. Ook moet de officier van justitie bij het maken van procesafspraken rekening houden met de belangen van het slachtoffer en moeten de afspraken op een openbare zitting worden samengevat of voorgelezen. Volgens de Hoge Raad behoudt de rechter hierin nog altijd de verantwoordelijkheid voor een eerlijk proces en grijpt die in als dit in het geding komt door de gemaakte afspraken.  ||https://www.nrc.nl//nieuws/2022/09/27/hoge-raad-procesafspraken-tussen-om-en-advocaten-toegestaan-a4143288
2022-09-28||Tienerongemak en stille loyaliteit in IJslands ‘Beautiful Beings’||Wie de films van regisseur Guðmundur Arnar Guðmundsson kijkt, zou kunnen constateren dat opgroeien in IJsland nog net een tandje zwaarder is dan in de rest van Europa. Na zijn met prijzen overladen debuut Heartstone richt ook zijn tweede film Beautiful Beings zich op de onconventionele vriendschap tussen getroebleerde IJslandse tienerjongens. De 14-jarige Balli (Áskell Einar Pálmason) is het pispaaltje van de klas. Na een extreem incident waardoor hij in het ziekenhuis belandt, wordt hij ingelijfd in de club van drie even onbegrepen leeftijdgenoten: de knappe Addi, de onberekenbare loebas Konni en de wantrouwende Siggi. Allemaal worstelen ze met problemen: afwezige ouders, verslaafde moeders, vaders met losse handjes. Met sigaretten en soms drugs doden ze de dagen op straat of wandelen ze vreugdeloos over de uitgestrekte kustrotsen, prachtig in beeld gebracht door de Noorse cameraman Sturla Brandth Grøvlen (Druk, The Innocents). Alles is beter dan thuis iedere minuut te worden geconfronteerd met de totale uitzichtloosheid van hun bestaan.  Beautiful Beings lijkt een rauw broertje van Stand by Me, de klassieker van regisseur Rob Reiner over het pact van vier Amerikaanse tienerjongens op weg naar volwassenheid. Onder het laagje masculiene chroom koesteren de vier tieners een diepe verbondenheid en onbetwiste loyaliteit die hen door hun miserabele levens sleept. Regisseur Guðmundsson schetst de ongemakkelijke vriendschap, die hij deels baseerde op zijn eigen jeugd-ervaringen, in fragmentarische scènes. Hij schrikt er niet voor weg zijn kijker met een flinke portie ongemak op te zadelen. Omdat de jongens thuis niet hebben geleerd hoe mensen liefdevol met elkaar om kunnen gaan, tonen de vrienden binnen de posse van Addi (Birgir Dagur Bjarkason) hun wederzijdse affectie op ongebruikelijke wijze. Fysieke confrontaties en scheldpartijen vol homofobe kreten zijn eerder regel dan uitzondering. Alleen als de zielsverwanten paddo’s hebben genomen valt het stoere schild weg en resteert alleen de kern van onuitgesproken onderlinge tederheid. Naarmate het verhaal vordert, lijkt de charismatische primus inter pares echter steeds verder van zijn kudde weg te drijven. Addi heeft de helderziendheid van zijn moeder geërfd en krijgt steeds vaker visioenen die tonen dat hem bij de juiste keuzes misschien een meer rooskleurige toekomst wacht. Die vlaag magisch realisme voelt wellicht wat willekeurig, maar vergroot ook de kloof tussen Addi en vooral Konni en Siggi, die steeds verder van het rechte pad dwalen. Zij leren door schade en schande dat grote problemen zich niet zo simpel laten oplossen als je  zou willen. Drama Beautiful Beings Regie: Guðmundur Arnar Guðmundsson. Met: Birgir Dagur Bjarkason, Áskell Einar Pálmason, Viktor Benóný Benediktsson. Lengte: 123 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/27/tienerongemak-en-stille-loyaliteit-in-ijslands-beautiful-beings-a4143297
2022-09-28||Eindelijk jezelf zijn dankzij de parallelle wereld van VRChat||Van alle parallelle werelden die er tijdens de pandemie zijn ontstaan, is die van VRChat een van de meest fascinerende. Enkele tienduizenden ‘spelers’ maakten er een avatar – een digitaal alter ego – aan en bouwden gezamenlijk een nieuw virtualrealityuniversum, waarin je met behulp van een VR-bril kunt ronddwalen als op een nieuwe planeet. Er zijn huizen, clubs, winkels, natuur die op aardse en op buitenaardse landschappen lijkt, er is zelfs een digitale replica van Jurassic Park. Iedereen die wil, kan een hoekje aan dit immer uitdijende multidimensionale universum haken. De gebruikers vinden er gelijkgestemden, troost en herkenning, en er ontstaan relaties die in sommige gevallen oversteken naar de wereld buiten de bril. Wie deze mensen zijn als ze hun headset afzetten, wordt niet duidelijk uit de utopische, optimistische en informatieve documentaire We Met in Virtual Reality van Joe Hunting die nu te zien is op HBO Max. Het zijn vooral de pioniers uit de computer-, kunst- en designwereld: programmeurs, gamers, architecten. Maar het punt van Huntings film is dat ze in VRChat ‘helemaal zichzelf’ kunnen zijn. Nationaliteit, genderidentiteit, sociale klasse, niets doet er meer toe als je in het bezit bent van een computer, een VR-bril, en idealiter wat kennis van computertalen zodat je mee kunt bouwen aan de wereld in VRChat, en je eigen avatar zo gepersonaliseerd mogelijk kunt maken.  Hunting filmde VRChat door middel van  een camera-app in zijn headset, en zo maken we  kennis met bijvoorbeeld de rozeharige Jenny0629, die virtuele danslessen en cursussen gestiek geeft voor de gebarentaalgemeenschap Helping Hands. Zij wordt naast de interviewende Hunting een van de gidsen van de film. Het ziet er soms uit alsof je naar een slecht gerenderde animatiefilm zit te kijken: haar haren zwalpen, borsten golven (rondborstigheid is beslist een pre in VRChat), de figuurtjes zweven, lopen dwars door gesloten deuren heen of plakken tegen de muur. Ook zijn er opvallend veel standaard avatars. Of zou iedereen in VRChat er eigenlijk het liefste als een grootogig Japanse animemeisje in schooluniform, een ruimtehond of een al bestaand tekenfilmpersonage uitzien?  Dat er in VRChat ook allerhande kinks worden uitgeleefd en ook problemen uit de fysieke wereld binnendringen, blijft wat op de achtergrond. Hunting is geen journalist die duizend vragen paraat heeft, maar een insider die de deur op een kier zet voor mensen zonder bril. Hij duikt niet echt heel diep in de krochten van het platform, noch neemt hij alle scepsis of onbekendheid omtrent een virtueel schaduwleven weg. Veel van de geïnterviewden vertellen tussen de regels door ook te kampen met eenzaamheid en trauma. De eerste vraag die blijft hangen is of iedereen wel zo eerlijk en zichzelf is als-ie zegt te zijn. De tweede is of dat erg is, en of er misschien ook codes en etiquettes zijn die het digitale rollenspel alsnog eerlijk maken. Het leeuwendeel van de film gaat over de ontmoeting en het huwelijk tussen stripper IsYourBoi en Dust Bunny. Er is sprake van dat ze elkaar ook in de fysieke wereld gaan ontmoeten. De plot die dat oproept is bijna Cyrano de Bergerac: zullen ze ook verliefd blijven als de maskers af en de vermomming uit gaan? Deze documentaire vraagt om een sequel.  Documentaire We Met in Virtual Reality. Regie: Joe Hunting. Met: Jenny0629, IsYourBoi, Dust Bunny, Scout, Ray_is_Deaf, DragonHeart, DylanP, Toaster, MooseStash, Kevin. 91 minuten. Te zien op: HBO Max. Inl: hbomax.com 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/27/eindelijk-jezelf-zijn-dankzij-de-parallelle-wereld-van-vrchat-a4143309
2022-09-28||Utrecht wil van elektrische deelscooters af||Deelscooters verdwijnen uit het straatbeeld in Utrecht. De gemeente ziet namelijk geen meerwaarde van dit vervoersmiddel en verlengt de vergunning niet. Dat heeft de gemeente Utrecht dinsdag bekendgemaakt. De gemeente geeft voorkeur aan „actieve vervoersmiddelen”, zoals lopen en fietsen. De afgelopen jaren is de deelscooter in veel steden populair geworden. Utrecht had voor anderhalf jaar een vergunning gegeven voor deelscooters aan het bedrijf Tier. Er werden 300 scooters verspreid door de stad. De gemeente stelt dat de gemiddeld afgelegde afstand op deelscooters en deelfietsen ongeveer hetzelfde is. Omdat fietsen makkelijker te parkeren zijn in de stad en omdat er vaker klachten binnenkomen over de scooters geeft de gemeente de voorkeur aan deelfietsen.  Utrecht verhoogt daarom het aantal elektrische deelfietsen van 500 naar 1.000. De deelfietsen kunnen ook in de binnenstad geparkeerd worden. De gemeente ziet wel meerwaarde in deelscooters voor langere afstanden, bijvoorbeeld voor afstanden tussen gemeenten. Daarom vinden gesprekken plaats met regionale partners over de mogelijkheden voor regionaal deelvervoer.||https://www.nrc.nl//nieuws/2022/09/27/utrecht-wil-van-elektrische-deelscooters-af-a4143294
2022-09-28||‘Ticket to Paradise’: Julia Roberts en George Clooney bekvechten op Bali||Julia Roberts en George Clooney hebben er duidelijk lol in om elkaar aan de lopende band sarcastisch af te maken als het gescheiden stel Georgia en David in de romantische komedie Ticket to Paradise. Ze bekvechten nog steeds als ze bijna naast elkaar komen te zitten in het in het vliegtuig naar Bali, waar hun pas als advocaat afgestudeerde dochter Lily tot hun schrik ineens trouwen wil met haar vakantieliefde, de Balinese zeewierboer Gede. Nergens zijn ze het met elkaar over eens, maar het saboteren van het overhaaste huwelijk van hun dochter brengt ze even samen.   Er zitten zeker een paar aardige grappen in de verder nogal zoete hapslikweg-film van regisseur Ol Parker, bekend van Mama Mia! Here We Go Again. De Brit lijkt te grossieren in komedies waarin westerlingen op exotische locaties geluk zoeken: Hij schreef ook de scenario’s voor de Best Exotic Marigold Hotel-films, die in India spelen. In Ticket to Paradise wordt Bali met veel mooie plaatjes als ultiem paradijselijk toeristisch oord (en huwelijkslocatie) neergezet. Al moet je natuurlijk wel rekening houden met een vleugje lokale magie – stille kracht, zeg maar –  als bijvoorbeeld dolfijnen ineens de stille wens van de Balinese zeewierboer lijken te vervullen.  Hoewel de focus in deze film lijkt te liggen op het jonge stel, is hij duidelijk een escapistisch vehikel voor het duo Roberts en Clooney, beiden ook uitvoerend producent van deze film. Hier doen ze als koppel niet aan onderkoelde humor zoals in de Ocean Eleven-etcetera films, maar is alles wat vetter aangezet, met een piloot als Franse minnaar voor Roberts en een gekke bekken trekkende Clooney. Het geheel is onderhoudend genoeg, met een snufje screwballcomedy om het sacharine-gehalte te maskeren.  Romantische komedie Ticket to Paradise Regie: Ol Parker. Met: Julia Roberts, George Clooney, Kaitlyn Dever, Maxime Bouttier. Lengte: 104 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/27/ticket-to-paradise-julia-roberts-en-george-clooney-bekvechten-op-bali-a4143296
2022-09-28||Opinie | Nederland, stap uit het klimaatonvriendelijke Energiehandvest||Vorige maand werd Italië veroordeeld tot het betalen van 240 miljoen euro aan het Engelse gas- en oliebedrijf Rockhopper. De grond van de veroordeling, uitgesproken door een internationaal arbitragetribunaal op basis van het Energiehandvest, was de beslissing van Italië om het boren naar olie en gas voor zijn kust niet meer toe te staan. Het Energiehandvest waar 53 landen bij zijn aangesloten is een wapen in de handen van fossiele bedrijven dat het bestrijden van de klimaatcrisis ernstig belemmert.  Christina Eckes is hoogleraar Europees recht aan de Universiteit van Amsterdam. Daar kan echter verandering in komen. In de komende twee maanden zullen de EU-lidstaten over de toekomst van het Energiehandvest beslissen. Op de agenda staat een fundamentele keuze: het uittreden van de EU en de EU-lidstaten uit het Energiehandvest, óf het instemmen met een moderniseringspakket. Daarover is afgelopen juni tussen de verdragsluitende landen een principeakkoord gesloten.  Al geruime tijd wordt grote kritiek geleverd op het Energiehandvest. Anders dan nationaal recht beschermt het Energiehandvest niet alleen verloren investeringen, maar ook (onzekere) toekomstige winst. Zo had Rockhopper 30 miljoen euro in zijn project voor de Italiaanse kust geïnvesteerd, slecht een achtste van de toegekende schadevergoeding.  Daarnaast is het een obstakel in het voeren van klimaatbeleid. De klimaatcrisis vereist een energietransitie van ongekende proporties en tempo, waarbij we ook versneld afscheid moeten nemen van de bestaande fossiele infrastructuur. Het is juist deze context waarin het Energiehandvest is verworden tot een aantrekkelijk verdienmodel voor fossiele bedrijven. Procedures kunnen zonder noemenswaardige kosten of risico’s worden gevoerd, wat de wildgroei ervan bevordert. Grote internationale advocatenkantoren adverteren inmiddels met de ‘kansen’ die het investeringsverdrag biedt.  Met het oog hierop riep de Tweede Kamer eerder dit jaar al op om uit het verdrag te stappen. Een veelgehoord argument tegen deze stap is dat het Energiehandvest een zogenaamde ‘overlevingsclausule’ bevat waardoor investeringen nog twintig jaar na uittreding worden beschermd. Deze lange overgangsperiode wordt onder andere door de Europese Commissie aangevoerd om voor de andere optie, de modernisering van het verdrag, te kiezen.  Deze modernisering biedt via een ‘flexibiliteitsmechanisme’ de verdragsluitende partijen de mogelijkheid om investeringsbescherming voor fossiele brandstoffen op hun grondgebied eerder te beëindigen – na tien jaar voor bestaande investeringen en na negen maanden voor nieuwe investeringen. Ook zouden arbitrageprocedures binnen de EU – dit betreft op dit moment ongeveer twee derde van alle geschillen – worden uitgesloten.  Toch neemt de voorgestelde modernisering de fundamentele pijnpunten van het verdrag niet weg. Juist op korte termijn zullen veel klimaatmaatregelen genomen moeten worden die door de bescherming van fossiele investeringen kunnen worden belemmerd. Daarnaast blijft ook het gemoderniseerde Energiehandvest een onwenselijk juridisch kader dat voorrang geeft aan economische doelstellingen boven noodzakelijk klimaatbeleid. Zo wordt investeringsbescherming onder het gemoderniseerde Energiehandvest zelfs uitgebreid naar hernieuwbare energie, wat een innovatief energiebeleid verlamt. De grote snelheid waarmee de energietransitie moet plaatsvinden vereist dat keuzes worden gemaakt die later mogelijk weer moeten worden aangepast. De discussie over het gebruik van biomassa voor elektriciteitsopwekking is hier een goed voorbeeld van. De modernisering is daarmee op dit punt een vloek, geen zegen, voor de energietransitie.   De betere – en juridisch prima haalbare – optie is dan ook om met zoveel mogelijk gelijkgestemde landen uit het verdrag te stappen en een onderlinge overeenkomst te sluiten op basis waarvan arbitrageprocedures worden uitgesloten. Dit zou alle EU-landen moeten omvatten maar ook non-EU landen. Frankrijk, Duitsland, Nederland, Polen en Spanje hebben al eerder aangegeven uitstappen te overwegen. Wanneer in de komende maanden overeenstemming over uittreding wordt bereikt, staat niets een onderlinge overeenkomst, die direct kan ingaan, in de weg.  Een dergelijke gecoördineerde terugtrekking uit het Energiehandvest is te prefereren boven modernisering van een essentieel gemankeerd instrument. Het zou daarnaast een belangrijk signaal zijn dat we niet meer verder willen met verdragen die investeerdersrechten boven alle andere overwegingen plaatsen. ||https://www.nrc.nl//nieuws/2022/09/27/nederland-stap-uit-het-klimaatonvriendelijke-energiehandvest-a4143295
2022-09-28||Grote chaos in Rusland sinds de aangekondigde mobilisatie van Poetin||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/27/grote-chaos-in-rusland-sinds-de-aangekondigde-mobilisatie-van-poetin-a4143276
2022-09-28||Trauma bezweren met voodoo in plaats van therapie||Hij lijkt iedere seconde te kunnen uithalen, de hoofdpersoon van het opmerkelijke  debuut Femi. De 21-jarige Dennis  is één brok opgekropte emoties. Hij is niet alleen agressief tegen zijn omgeving, inclusief zijn zwangere ex-partner, ook in zijn hoofd lijkt er permanent een gevecht gaande. Zo ziet hij zijn Nigeriaanse vader, die zelfmoord pleegde, opduiken in dromen over zijn toekomstige kind en heeft hij zelf suïcidale gedachten. Zijn oplossing voor de herinneringen die hem terroriseren is geen therapie, maar voodoo.  Regisseur Dwight Fagbamila (1993) is geïntrigeerd door het thema afwezige zwarte vaders, vertelt hij.  Hij gebruikte het gegeven in zijn afstudeerfilm Babatunde en kent ‘het vaderloze bestaan’ uit eigen ervaring. „Mijn Nigeriaanse vader leeft nog, maar hij is gescheiden van mijn moeder toen ik een jaar of vijf was, ging in Londen  wonen en pendelde op en neer.”   Zwarte jongens die zonder vader opgroeien duiken wel vaker op in Amerikaanse films. Het leidt soms tot personages die vaderfiguren zoeken én vinden in de onderwereld. Bekend voorbeeld is   Oscarwinnaar  Moonlight.  In Fagbamila’s film leidt het opgroeien zonder vaderfiguur  tot zelfhaat. „Dennis krijgt in de film ruzie met bijna alle personages van kleur, scheert z’n krullen en zelfs z’n schaamhaar en vindt het gekleurde gedeelte van zichzelf heel erg moeilijk.”  Opgroeien als „gemixte” jongen van kleur in een bijna volledig witte omgeving kan leiden tot een identiteitscrisis, vertelt de regisseur. „Bij mij leidde deze zoektocht nooit tot depressies zoals bij Dennis. Maar zijn gedrag is wél een dramatisering van gevoelens die ik zelf  heb gehad, namelijk dat je nooit echt ergens thuishoort en dat je aan iets wilt voldoen wat onmogelijk is. In Nederland werd ik altijd gezien als zwart en in Nigeria als wit.” Dat Dennis zich nergens thuis voelt lijkt in de film niet expliciet te komen door zijn omgeving? „Ik heb zelf in vergelijking met andere zwarte of gemixte jongens  weinig te maken gehad met racisme van buitenaf. Natuurlijk ben ik wel eens  staande gehouden door de politie zonder reden, maar nooit op dezelfde  structurele basis als velen om mij heen.  „Ik vond het dus eerlijker en  interessanter om in mijn film te kijken naar geïnternaliseerd racisme. Zelf had ik bijvoorbeeld  een stemmetje in mijn hoofd dat me vertelde dat ik me voorbeeldig moest gedragen in het bijzijn van autoriteiten of dat ik geduldig moest zijn tegenover ouderen die tijd nodig hebben om zich aan te passen aan de huidige wereld waarin je niet meer alles kan zeggen en doen.” Yannick Jozefzoon wisselt in de film als Dennis zeer overtuigend woede-uitbarstingen  af met hulpeloze pogingen tot toenadering. Hij is terecht voor een Gouden Kalf genomineerd.   Zijn personage  gaat  op zoek naar een ‘oplossing’ voor de negatieve spiraal waarin hij zit in de cultuur van zijn overleden vader. Meer specifiek in voodoo-rituelen zoals die bestaan in het West-Afrikaanse Ifa-geloof, waarin je via spreuken en magie mensen en hun gedrag kunt beïnvloeden. Het levert enkele    thriller- en horrorachtige momenten op. Fagbamila:   „Mijn vader en Nigeriaanse familie zijn moslim, maar je merkt dat ze andere West-Afrikaanse religieuze tradities en elementen wel kennen én respecteren. Mijn vader waarschuwde me bijvoorbeeld  als ik mensen bezocht die met de duistere kant van Ifa bezig zijn: laat ze niet aan je hoofd zitten, wie weet bezweren ze je.”  Behalve af en toe een waarschuwing deed  Fagbamila’s vader weinig moeite om Nigeriaanse tradities, het geloof of de taal mee te geven aan zijn zoon. „Doodzonde” noemt de jonge regisseur dat. „Er zijn allerlei zaken die een grote rol speelden in de levens van mijn grootouders, maar die ik nooit zal kunnen doorgeven aan mijn kinderen.”  Hij   ging dus zelf op onderzoek, las veel en sprak met een babalao, een soort Ifa-consulent of priester. Juist omdat hij er zo weinig vanaf wist, wilde hij deze tradities verbeelden in zijn film. „Je hebt toch het gevoel dat het ook onderdeel is van wie je bent.”    Femi speelt zich af in Eindhoven. „Een enorm ondergebruikte setting in de Nederlandse cinema”, stelt Fagbamila. En dat zegt hij niet alleen omdat hij nooit ergens anders heeft gewoond en gewerkt. Zijn film speelt zich af op wat grauwe locaties: leegstaande fabriekspanden, arbeidershuisjes, een raamprostitutiebuurt. Maar de regisseur laat  deze plekken vaak baden in opvallende kleuren; zo werpt het stadion van PSV  zijn rood-witte licht op het woonwijkje van Dennis’ moeder. Het zorgt  voor een onwezenlijke sfeer  die wel past  bij een film die rauw realisme combineert met mystiek. Fagbamila: „Ik zie Eindhoven als een zoekende stad na het vertrek van Philips. Grote bedrijfspanden hebben heel lang leeggestaan en krijgen nu allemaal nieuwe, hippe bestemmingen. Dat zoekende karakter van de stad vond ik een mooie spiegel voor het karakter van de hoofdpersoon.”  Drama Femi Regie: Dwight Fagbamila. Met: Yannick Jozefzoon, Victor IJdens, Janneke Remmers. Lengte: 83 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/27/trauma-bezweren-met-voodoo-in-plaats-van-therapie-a4143293
2022-09-28||Familiegeschiedenis onder Mao’s dictatuur in kleurige klei-animaties||Combineer kleurige boetseerklei met een vleugje Zuiderzeeballade-sentiment, in de trant van „Opa kijk ik vond op zolder ’n foto van  ’n ouwe boot” en met de terreurcampagnes die voorzitter Mao op China losliet in de jaren vijftig en zestig – en je hebt de basis voor Ningdu, de eerste lange animatiefilm van de Chinese filmmaker Lei Lei. Tien jaar terug ontdekte Lei Lei dat zijn vader familieherinneringen van diens eigen vader, Lei’s opa dus, had opgeschreven en daar  familiefoto’s bij had gezocht. Lei, geboren in 1985, was zelf in vredige tijden opgegroeid, in een Chinese stad, in groeiende welvaart. Dat zijn vader en opa zulke ellendige, armoedige tijden op het Chinese platteland in tijden van Mao hadden doorstaan, daar was hij zich amper van bewust geweest. Daarom begon ook Lei Lei zijn opa te bevragen over vroeger, en zijn vader. Die op de mobiel opgenomen familievertellingen vormen de basis voor zijn film.  Lei Lei zocht bij die oral history ook zwartwitfoto’s van zijn familie. Die combineert hij in de film met kleurige boetseerklei-animaties zodat zijn vader, opa, oma 1 (ofwel Zilvervogel) en oma 2 (ofwel Regenboogvis)  filmpersonages worden in een soms haast sprookjesachtig vormgegeven verhaal. Ze treden op in kleurige kleilandschappen en surreële fotocollages, afgewisseld met zwartwitfoto’s en filmfragmenten, zoals uit een Chinese film uit de jaren zestig over Koning Aap die de dodelijke knekelgeest verslaat.  De ware dodelijke knekelgeest was achteraf bezien natuurlijk de communistische leider Mao. Zijn campagne De Grote Sprong Voorwaarts, eind jaren vijftig, bedoeld om agrarisch China snel in een industriestaat te veranderen, kostte tientallen miljoenen mensen het leven. Midden jaren zestig begon daarna De Culturele Revolutie, Mao’s radicale poging gematigde tegenstanders uit te schakelen; alles wat oud was, was fout. Nieuw en jong, dat waren de ware revolutionairen. Lei Lei’s opa werd daarom als ex-bankbediende jaren opgesloten in een revolutionair heropvoedingskamp. In de film praten Lei’s opa en vader heel nuchter over alle ellende die hun in de jaren vijftig en zestig overkwam. Hoe oma 1, Zilvervogel, overleed terwijl opa voor Mao elders werkte en Lei’s vader in een weeshuis moest. Hoe oma 2, Regenboogvis, met wie opa hertrouwde, wist te overleven en in haar eentje voor Lei’s vader zorgde.   Over politiek  gaat het amper, wel over dat Lei’s opa herhaaldelijk van zijn fiets viel. Mao blijft in China een gevoelig punt, ook in een geanimeerde, persoonlijke documentaire als Ningdu, die soms wat traag is, maar steeds mooi tussen historisch feit en creatief verbeelde fictie schakelt.  Animatie Ningdu Regie: Lei Lei. Lengte: 104 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/27/familiegeschiedenis-onder-maos-dictatuur-in-kleurige-klei-animaties-a4143292
2022-09-28||Napoleon en de kunst: veel biografie, weinig inzicht||Napoleon Bonaparte was dol op kunst – zo dol dat in elk land dat hij veroverde de kostbaarste verzamelingen  werden geplunderd. Geen enkel land heeft hiervan zoveel te lijden gehad als Italië. In de Italiaanse  documentaire Napoleon – In the Name of Art  wordt het verhaal van zijn leven verteld aan de hand van zijn omstreden  omgang met kunst. De keizer was namelijk niet alleen een rovende  kunstliefhebber, hij zag ook de grote waarde van kunst als propagandamiddel. De Britse acteur Jeremy Irons treedt op als verteller en praat met  zijn bronzen  timbre  de scènes aan elkaar. De documentaire bestaat uit gesprekken met Napoleonkenners, afgewisseld met bezoekjes aan Italiaanse paleizen, kerken en musea.  Het verhaal begint in de dom van Milaan, waar Napoleon zich op 26 mei 1805  kroonde tot koning van Italië. Francesco Pollini had voor deze gelegenheid een Te Deum gecomponeerd, waarvan onlangs de partituur werd teruggevonden in het archief van het conservatorium van Milaan. Speciaal voor deze documentaire werd het stuk opnieuw gearrangeerd en door een orkest uitgevoerd, waarschijnlijk voor het eerst in meer dan tweehonderd jaar. Dit proces loopt als een rode draad door de film heen.   Napoleon, portret als keizer. Beeld uit ‘Napoleon – In the Name of Art’. Verder volgt de documentaire een traditioneel, chronologisch pad. We volgen Napoleon vanaf zijn geboorte op Corsica, via zijn ongelukkige schooltijd naar zijn carrière als militair. Die geschiedenis wordt adequaat verteld, maar dat is natuurlijk al tientallen keren gedaan. Interessanter wordt het wanneer er specifiek wordt ingegaan op Napoleons verhouding tot de kunst. We zien welke kunstwerken hij uit musea roofde en welke schilderijen hij liet maken om zijn heerschappij luister bij te zetten. Hier wreekt zich wel dat deze film gemaakt is door een Italiaans team met een sterke focus op het eigen land. Want het is waar dat de Fransen  veel kunst weghaalden uit Italië, maar elders in Europa gebeurde dat ook. Onze eigen stadhouder Willem  V bijvoorbeeld verloor zijn complete  collectie aan het revolutionaire Frankrijk. Daarvan is na 1815 niet alles teruggekomen naar Nederland. Hierdoor laat deze documentaire de kijker met een onbevredigd gevoel achter. Door het hybride karakter ervan – én biografie van Napoleon én thematisch verhaal over zijn omgang met kunst – wordt dat laatste onderwerp onvoldoende uitgediept. Vooral over kunst als propagandamiddel valt veel meer te vertellen.  De beelden zijn echter prachtig, en het Te Deum waarmee de documentaire afsluit, transporteert je terug in de tijd, tot die meidag in 1805 waarop Napoleon de kroon van Italië op zijn  hoofd zette.  Documentaire Napoleon: in the Name of Art Regie: Giovanni Piscaglia. Lengte: 100 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/27/napoleon-en-de-kunst-veel-biografie-weinig-inzicht-a4143291
2022-09-28||Propagandistisch Stedelijk wil zo veel, dat de kunst de vrijheid verliest||Het Stedelijk Museum Amsterdam wil zichzelf opnieuw uitvinden en  weer aansluiting vinden bij actuele ontwikkelingen in de kunst en het kunstdebat. Onder het directeurschap van Rein Wolfs zijn diversiteit, inclusiviteit en postkoloniaal perspectief de belangrijkste pijlers van het tentoonstelling- en verzamelbeleid. Steeds benadrukt Wolfs dat er niet één kunstgeschiedenis is, maar veel verschillende geschiedenissen en dat hij recht wil doen aan perspectieven die tot voor kort in het Stedelijk onderbelicht zijn gebleven, zoals kunst van vrouwen en van niet-westerse kunstenaars. Dit zijn relevante en noodzakelijke uitgangspunten voor een museumbeleid en ze krijgen gestalte in de nieuwe collectiepresentatie – de opvolger van Stedelijk Base, de collectiepresentatie die net geen vijf jaar in de kelder van het museum te zien is geweest. Die presentatie is nu, met het derde deel getiteld Yesterday Today, van 1880 tot 1950, compleet. Eerder openden Tomorrow is a Different Day (●●●●●), met kunst en design van 1980 tot nu en Everyday, Someday and Other Stories (●●●●), van 1950 tot 1980. In de twee eerdere deelpresentaties worden de verwachtingen op verschillende momenten in de tentoonstelling waargemaakt. In de zaal met hedendaagse werken van El Anatsui, Sigmar Polke, Sheila Hicks en Willem de Rooij, in Tomorrow is a Different Day, komen de verschillende perspectieven bij elkaar. Dit ensemble staat als een huis. Hetzelfde geldt voor de combinatie van de sculpturen van Magdalena Abakanowicz en Lee Bontecou en de zaal met futuristische en utopische meubelontwerpen in Everyday, Someday and Other Stories. De tentoonstelling zegt veel over het Stedelijk, maar heel weinig over de getoonde kunst Met het vroegste deel van de collectiepresentatie Yesterday Today gaat het echter mis. Opnieuw is er de focus op politieke en maatschappelijke ontwikkelingen en op werk van vrouwelijke en niet-westerse kunstenaars. Maar het is een allegaartje van kunstwerken waarvan de samenhang inhoudelijk noch visueel te begrijpen is. In de eerste zaal bijvoorbeeld hangen schilderijen kriskras door elkaar, van de negentiende-eeuwse impressionist Breitner en de modernistische Stijlschilder Bart van der Leck tot aan action painter Jackson Pollock. Deze schilderijen hebben niets met elkaar te maken, behalve dat ze, zo blijkt uit de zaaltekst, afkomstig zijn uit de verzamelingen van vrouwelijke collectioneurs. Over de achtergrond van deze verzamelingen van vrouwen wordt vrijwel niets medegedeeld, dus het is een raadsel wat hiermee wordt betoogd. Dat vrouwen ook goed kunnen kijken of op de hoogte waren van ontwikkelingen in de kunst? Over de getoonde kunst zegt dit allemaal niets. En zo is het met de hele presentatie. Om te begrijpen waarom objecten bij elkaar zijn opgesteld moet eerst de toelichting worden gelezen en vervolgens is die toelichting te oppervlakkig om een thema of het werk te verduidelijken, laat staan uit te diepen. Bij het onderwerp ‘Massa en Macht’ hangt een schilderij met halfdierlijke, halfmenselijk monsters van de surrealist Max Ernst naast een cartoonesk werk van George Grosz van een roerige mensenmassa die wordt opgehitst door een volksmenner met een hakenkruis op zijn stropdas. Tussen de twee schilderijen is geen enkele synergie. Over Grosz en Ernst wordt slechts meegedeeld dat zij met argwaan keken naar het opkomende fascisme en militarisme in Duitsland. Bij het thema ‘Oriëntalisme’ wordt verwezen naar de kritische cultuurtheorie van Edward Saïd. Volgens Saïd is het Europese perspectief op de ‘Oriënt’ de uitkomst van een tendentieuze tegenstelling tussen de westerse cultuur als zijnde rationeel en vooruitstrevend en de oosterse cultuur als sensueel en primitief. Het genre van de odalisk, de liggende haremvrouw, dat begin 20e eeuw populair was, zou Saïds theorie illustreren. Je zou Odalisque van Matisse, die in 1912 en 1913 naar Marokko reisde, op deze manier kunnen interpreteren. Maar het is wel heel ver gezocht om Femme nue devant le jardin van Picasso – die trouwens zijn leven lang liggende naakten tekende en schilderde – in deze specifieke context te plaatsen. Het is een schilderij dat bovendien uit 1956 dateert. De tentoonstellingsaanpak zegt veel over het Stedelijk Museum, dat pogingen doet om het eigen bestaan moreel en politiek te rechtvaardigen, maar heel weinig over de getoonde kunst. Daarbij worden te veel thema’s en onderwerpen aangekaart zonder ze op een interessante manier uit te diepen. Het resultaat is een saaie tentoonstelling, want het is een aanpak die nivellerend werkt op de kunst. Niet alleen in het Stedelijk Museum en niet alleen in Nederland, maar in heel het internationale  officiële kunstcircuit wordt de kunst in de greep gehouden van het brengen van de juiste boodschap. De recente gebeurtenissen rond de Documenta en de vermeende antisemitische motieven van de organisatoren zijn er ook een voorbeeld van. Artistieke waarden spelen in deze discussies geen enkele rol. Kunstwerken hebben inderdaad iets te zeggen over de werkelijkheid waarin we leven. Minstens even belangrijk is dat ze ook altijd gaan over zichzelf als kunstwerk en over kunst in bredere zin, bijvoorbeeld over de artistieke positie die het werk in wil nemen en welke blik het van de beschouwer verlangt. Een kunstwerk gaat altijd over beeld, over visualiteit, en over een esthetische ervaring, esthetisch in de zin van waarneming van de wereld, een bepaalde blik daarop. Dat brengt met zich mee dat een concrete betekenis of boodschap van het kunstwerk wordt opgeschort, en dat het kunstwerk niet bruikbaar of toepasbaar is als propaganda. Er zijn altijd meer interpretaties mogelijk en de beschouwer wordt aangezet tot reflectie op de eigen positie jegens een bepaald onderwerp. Precies deze vrijheid, de vrijheid om een kunstwerk in artistieke en inhoudelijke zin te waarderen en te begrijpen, een vrijheid die essentieel is voor de kunst en voor onze omgang ermee,  wordt door het propagandistische karakter van Yesterday Today aan de beschouwer ontnomen. Recensie Vaste collectie Yesterday Today, collectiepresentatie 1880 – 1950, Stedelijk Museum, Amsterdam. Info: stedelijk.nl 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/27/propagandistisch-stedelijk-wil-zo-veel-dat-het-de-kunst-de-vrijheid-ontneemt-a4143290
2022-09-28||Nederlandse edelkitsch uit zonnig Georgië||Een Nederlandse film over de grens draaien is riskant. Niet zozeer romkoms op Ibiza of Curaçao, maar kwaliteitsfilms op authentieke locaties met rauwe, pure locals. Laat je daar een gekwelde Nederlander tussen los, dan krijg je al snel edelkitsch. Zie  Bo van Joost van Ginkel, die zich in exotisch Georgië liet verleiden tot het soort melodrama waarvoor hij in prozaïsch Nederland zou terugschrikken.  Van Ginkel, bekend van dovenfilm 170Hz (2011) en de verdienstelijke mozaïekfilm The Paradise Suite (2015), bedacht een script waar zelfs Gaite Jansen niet tegenop kan acteren, al gaat ze er helemaal voor als stuurse lifter Bo met blauw haar en naveltruitje. Haar Georgische tegenspeler Rati Tsiteladze broeit  als oudere trucker Levan heel sexy, en mooi filmen kan Van Ginkel ook: krijtachtig, magisch licht, lucide panorama’s. Het levert geen  toeristenplaatjes op, maar Amerikaanse roadmovie-esthetiek.  Het duo treft elkaar in de heuvels bij Gori, waar Bo kampeert naast het graf van haar vader, jazztrompetist David (Matthijs van de Sande Bakhuysen) die ooit triomfen vierde in badplaats Batoemi. Levan blijkt diens beste vriend. Twee  beschadigde zielen met geheimen: dat wordt ‘sexual healing’ dus.  Als roadmovie begint Bo best aangenaam, al mist de film dan al textuur en motivatie. Waarom is vader David bij Gori begraven? Zodat Bo op die dorre, verlaten locatie Levan ontmoet. Waarom loopt Bo’s lift naar Batoemi, vijf uur rijden, uit op wekenlang trucken door Georgië? Om Levan uit zijn schulp te lokken. Die filmlogica is glashelder, het drama geforceerd en onnatuurlijk.  Wat de personages motiveert, blijkt uit flashbacks die de film gaan overwoekeren. Weer iemand met een peinzend ‘Ik herinner me’. En daar gaan we, terug in de tijd. Zo stottert Bo voor- en achteruit en onthult zich een melodrama dat zelfs na twee flessen saperavi niet overtuigt, een pittige onthulling in de finale ten spijt.  Drama Bo Regie: Joost van Ginkel. Met: Gaite Jansen, Rati Tsiteladze, Matthijs van de Sande Bakhuyzen. Lengte: 93 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/27/nederlandse-edelkitsch-uit-zonnig-georgie-a4143289
2022-09-28||Nieuwe films in week 39: ‘Mijn beessie en ik’, ‘Smile’, ‘Escape from Brazil’ en ‘Nowhere’||Mijn beessie en ik. Regie: Johan Kramer. Lengte: 76 min. In deze documentaire een serie intieme portretten van de innige, emotionele band tussen baasje en huisdier. Naaktkatten, herdershond, mopshond, varkentje en reuzenslak passeren de revue.  Smile. Regie: Parker Finn. Lengte: 116 min. Horror: een psychotherapeut wordt na de zelfmoord van een patiënt geconfronteerd met escalerende hallucinaties en een kwaad dat zich manifesteert  in een verkrampte glimlach. Escape from Brazil. Regie: Bruno Decc. Lengte: 98 min. In deze Belgisch-Braziliaanse thriller belandt de door een overval getraumatiseerde Braziliaanse politieman João in de cocaïnesmokkel. In Rotterdam kruist zijn pad dat van de depressieve, idealistische handelaar Eva.  Nowhere. Regie: Peter Montsaert. Lengte: 110 min. Vorige week besproken in NRC. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/27/nieuwe-films-in-week-39-mijn-beessie-en-ik-smile-escape-from-brazil-en-nowhere-a4143287
2022-09-28||Prachtige Maria’s, barok en stilte: dit is het verbouwde ‘Rijks’ van Antwerpen||Als Adam Verver, de gefortuneerde kunstverzamelaar uit Henry James’ roman The Golden Bowl (1904) iets wil terugdoen voor de duizenden arbeiders dankzij wie hij schatrijk is geworden, besluit hij een museum te bouwen vol meesterwerken: een „huis met openstaande deuren en ramen, van waaruit de hoogste kennis” uitstraalt over „dankbare, dorstige miljoenen”. Veel musea in Europa en Amerika zijn door dit klassieke idee beïnvloed. En nu is er een nieuwe loot aan die boom toegevoegd: het vernieuwde Koninklijk Museum voor Schone Kunsten in Antwerpen. Als kind vond ik het een intimiderend majestueus gebouw. Het tilde het plein ervoor, de straten en huizen, als het ware op en veranderde de toen nog armoedige Scheldestad, met frietkotten onder roestige viaducten en gaten in het plaveisel, in een waar grootstedelijk sprookje. is misschien wel hét topstuk van het verbouwde KMSKA. Collectie KMSKA   Binnen in het museum waren Vlaamse primitieven te zien en de grote meesters van de Vlaamse barok. Die laatsten namen met hun gigantische altaarstukken, waar niet op een metertje linnen meer of minder werd gekeken, zoveel ruimte in beslag dat het je duizelde. Op het dak van het museum stonden twee triomfwagens met fier dravende paarden ervoor en gevleugelde engelen achter de leidsels. Het leek alsof zij de wereld tegemoet reden, en wij reden mee. Dat gebouw raakte verstoft en verstild. Klimaatinstallaties waren niet meer op orde, de oorspronkelijke architectuur werd steeds minder zichtbaar door kleine verbouwingen binnen en het vernis op de schilderijen vergeelde. Sinds afgelopen weekeinde is het museum, dat oorspronkelijk in 1893 opende, in nieuwe luister hersteld. Ivoorwit glanzen de façades je tegemoet. Op het terrein voor de hoofdingang sijpelt het water van een fontein, ontworpen door de Spaanse kunstenaar Cristina Iglesias, traag voor je voeten. Binnen zijn de muren olijfgroen, antiek rood of helder Pompejaans rood geschilderd. Plafonddecoraties zijn in glans hersteld, voorzetmuren verwijderd, deuren dichtgemetseld, de oude centrale looproute vrij gemaakt. Onder de vloeren van het museum is een atoomvrije schuilkelder van beton en staal met pneumatische hamers vergruisd. 






		Lees ook het interview met KMSKA-directeur Carmen Willems: „We kunnen over Rubens’ hele leven vertellen, maar het absolute topwerk hangt hier niet.”
	
 Op de vier oude binnenkoeren is een meesterstuk verrezen: een compleet nieuw museum, geplaatst in het oude gebouw en onzichtbaar vanaf de straat. Het minimalistische ontwerp van KAAN Architecten uit Rotterdam kenmerkt zich door een rigoureuze afscheiding van het oude gebouw, met al zijn tierelantijnen en deftige elegantie. Dit nieuwe museum is toegankelijk via een ‘stairway to heaven’: een eindeloos hoge, in wit badende trap die elke stap die je zet, doet oplossen in licht. Volgens directie en bestuur is het museum een „labyrint”, maar dat valt best mee. Daarvoor is de architectuur van het oude en nieuwe gebouw te symmetrisch. En zo groot als het Prado of de Hermitage in Sint-Petersburg, waar je dagen nodig hebt en dan nog niet alles hebt gezien, is het Antwerpse museum bij lange na niet. Met uitzondering van de pronkzalen met schilderijen van Rubens, Jordaens en Van Dijck heeft elke zaal een thema: macht, kleur, vorm, hemel, horizon. Die thema’s zijn een beetje van het kaliber ‘uit de fruitmand geplukt’, maar zorgen ook voor verrassende ensembles. Oude kunst mag best met nieuwe kunst vermengd en omgekeerd.  Een schijnbaar oneindige trap verbindt het oude met het nieuwe, door KAAN Architecten ontworpen gebouw. Foto Karin Borghouts
 Een goed voorbeeld in het oude gebouw is de met bloed bespatte Koningen van Egypte (1982) van de Amerikaanse graffity-kunstenaar Jean-Michel Basquiat (een bruikleen uit Museum Boijmans Van Beuningen). Het schilderij hangt naast een schitterend, vroeg 16de-eeuws peuterportret door Jean Clouet, van de krijtwitte troonopvolger van koning François I. Basquiat laat de kroon van zijn Egyptische koning boven doodshoofden zweven, omdat veel koningen, zoals hij eens opmerkte, al vroeg sterven. De troonpretendent op Clouets portret zou nooit koning worden, want hij stierf al op zijn achttiende. De moderne kunst vind je door de ‘stairway to heaven’ te betreden en via het in subliem nachtblauw gehulde tekeningenkabinet naar de bovenste verdieping te lopen. Ook daar zijn weer twee parallelle zalen, gebouwd rond lichtschachten. Eén van de creatiefste combinaties hier is een zinderende, met de vlammenwerper gemaakte Grote Zon (1965) van ZERO-kunstenaar Otto Piene, naast een kleine Madonna (1470-1500), geschilderd door een navolger van Dieric Bouts en het raadselachtige Twee lentes (1910) van Gustave Van de Woestyne. Het is de kleur rood in verschillende nuances die de schilderijen verbindt, maar juist ook enorm van elkaar doet verschillen. De verrassende ophanging zorgt dat je, heen en weer lopend, kijkt en vergelijkt. Wat dan opvalt is dat het KMSKA geen twintigste-eeuwse collectie van wereldformaat heeft. Het verzamelen van moderne kunst gebeurde traag, directeuren kozen behoudend, zeer subjectief, goedkoop (uit geldgebrek) en lokaal. Grote internationale meesters ontbreken. Het Frans impressionisme, Duits expressionisme, kubisme, de abstracte kunst geïnspireerd door Mondriaan en ook de stromingen erna: er is weinig. De moderne meesters in het Antwerpse museum zijn vooral Vlaamse meesters. Wel zeventig schilderijen met de afbeelding van Maria bezit het museum. De mooiste en onvergetelijkste is die van Jean Fouquet (circa 1450). Hoewel de zalen met altaarstukken van Rubens officieel de erezalen zijn, is het zaaltje van Fouquets Madonna, omringd door cherubijnen en serafijnen, het onweerlegbare hoogtepunt van het museum. Dat komt allereerst door de manier waarop Fouquet de maagd onaanraakbaar, haast als een standbeeld, heeft geschilderd. Haar witte ontblote linkerborst contrasteert scherp met het blauwpaars van haar jurk en het rood van de cherubijnen achter haar. Haar ogen zijn bijna gesloten, want ze kijkt naar de baby op haar schoot. Een kroon met parels rust op haar schijnbaar haarloze schedel.  ‘Madonna bij de fontein’ (1439) van Jan van Eyck toont een liefdevolle Maria. Collectie KMSKA Rond deze Madonna, die volgens de directie zal uitgroeien tot de Mona Lisa van Antwerpen, hangen drie andere, even intieme, schilderijen op klein formaat: De diagnostische blik (1992) van Luc Tuymans, een exhibitionistische madonna door Marlene Dumas (Give the people what they want, 1992) en een zeer liefdevolle Madonna bij de fontein (1439) van Jan van Eyck. Die vier vormen samen zeker niet de meeste meters in linnen, maar wel de allerbeste. Feitelijk is het nieuwe museum ín het museum, onzichtbaar vanaf de straatkant, de eerste grote verrassing. Maar er zijn er meer. Zo weet het museum opmerkelijk genoeg nog steeds niet hoe het allergrootste altaarstuk van de jonge Rubens, Het doopsel van Christus (1605),  eind 19de eeuw in het museum terechtkwam. De deuren zijn namelijk niet hoog genoeg, zelfs niet als de deurposten tot het plafond worden uitgezaagd. Tijdens de renovatie is het gevaarte van bijna 6,5 bij 4 meter door een speciaal luik in de vloer getakeld naar het ondergrondse depot, en van daaruit weer omhoog gekomen. Als je goed kijkt bij de plinten, zie je waar. Omdat in de zalen van de Vlaamse barokgiganten alles op alles is gezet om ontzag in te boezemen, zijn de versieringen van het plafond gehaald, waar nodig schoongemaakt en bedekt met een laagje goud. Althans, zo lijkt het. Maar de decoraties zijn van gewoon aluminium en vernis. Schitterend, en net echt.  Het  ‘Doopsel van Christus’  (Peter Paul Rubens, 1604-1605) is zo groot (ruim 6,5 bij 4 meter) dat het niet door de deur van het museum past. Foto Karin Borghouts Een groot aantal schilderijen is tijdens de sluiting gerestaureerd. Daaronder één uitzonderlijk meesterwerk: James Ensors Oestereetster uit 1882. Ensor schilderde zijn fijnproefster in een tijd dat hij met een licht kleurpalet experimenteerde. Dat lichte palet was onder een laag geelbruin verstopt geraakt. Na de restauratie in 2020 stralen de heldere kleuren van de jurk van de oestereetster, het tafellaken, het bestek, de citroenen en de parelmoeren kleuren van de oesters je tegemoet. Al die tinten wit: ze vormen een jubelkreet. De Antwerpse salons uit de 19de eeuw waren bepaald geen avant-gardistische broedplaatsen. Kunstenaars trokken weg naar Parijs, waar vernieuwing niet als verontrustend en bedreigend werd gezien. Die behoudzucht van toen straalt het nieuwe museum nog steeds uit. Alles is magnifiek en stralend schoon, maar de wereld buiten de deuren van het KMSKA lijkt niet te bestaan. Sterker: het lijkt alsof ze nooit hééft bestaan. Discussies over kolonialisme, migratie, feminisme, sociale rechtvaardigheid, elk besef van waar we vandaan komen en waar we naartoe zouden willen – er wordt geen woord aan gewijd. En daarmee belichaamt het KMSKA het ideaal van James’ Adam Verver: het is mooi, meditatief maar ver van de wereld verwijderd. Het KMSKA sloot in 2011 zijn deuren. Aanvankelijk werd gedacht aan een renovatie van drie jaar, maar onder andere de vondst van meer asbest dan gedacht vertraagde de operatie. De verbouwing kostte 100 miljoen euro. Ter vergelijking: de renovatie van het Rijksmuseum duurde tien jaar en kostte 370 miljoen euro. Het oude gebouw is totaal gerenoveerd, tot en met de depots onder de grond en een fonkelnieuw restauratieatelier. Op de plaats van vier oude binnenkoeren is een compleet nieuw museum ingebouwd, ontworpen door KAAN architecten uit Rotterdam en al vorig jaar bekroond met de European Award for Architectural Heritage. De collectie van het KMSKA omvat 6000 objecten. Het verzamelgebied omvat met name Vlaamse primitieven en barok uit de Zuidelijke Nederlanden en België, en Vlaamse modernisten als Ensor, Wouters, Permeke en Delvaux. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/27/prachtige-marias-barok-en-stilte-dit-is-het-verbouwde-rijks-van-antwerpen-a4143286
2022-09-28||Een verslavende voedseloorlog||Ja, hij houdt van fastfood. Van burgers en bacon en worst. Groenten op een hamburger: hoe minder, hoe beter. Dus? Video-producent en presentator Joe Avella (42) van mediaplatform Insider heeft geen zin om zich in een hoek te laten drukken als het op zijn eetgewoonten aankomt. In zijn privéleven in Los Angeles gedraagt hij zich de ene dag voorbeeldig en koopt hij zijn groenten bij de lokale boerenmarkt, vertelt hij in een Zoom-gesprek, om dan de volgende dag uit zijn plaat te gaan met een zak Cheetos en een fles frisdrank. Hij weet heus wel welke van die twee de meest gezonde keuze is, maar hij gelooft niet in strenge regels. En hij weet dat hij niet de enige is. Toen Avella een paar jaar geleden begon met het posten van fastfood-proefsessies  op Food Insider, het YouTube-kanaal waar hij voor werkt, vielen al snel de hoge kijkcijfers op, vergeleken bij de andere, vaak lyrische reportages vanuit de meest exclusieve of geliefde restaurants en food trucks in de VS en daarbuiten. Wie heeft daar geld of gelegenheid voor? Naar fastfood-restaurants gaan we allemaal. Of althans, een heleboel mensen. Vaak, of af en toe. Omdat het goedkoop is, omdat we iets vertrouwds willen proeven of omdat er niks anders in de buurt is. McDonald’s, Burger King, Kentucky Fried Chicken, Subway, Domino’s Pizza, Dunkin’ Donuts en Starbucks zijn miljardenbedrijven met vestigingen over de hele wereld. Maar wat schotelen ze ons nou precies voor? Joe Avella is de Amerikaanse host: een kritisch, geestig spervuur met de papillen van een jochie van tien Zo ontstonden de Food Wars, de grootste hit op Food Insider, waarin ingrediënten, portiegrootte en speciale items van de grootste fastfood-ketens in verschillende landen worden vergeleken. Joe Avella is de Amerikaanse host: een kritisch, geestig spervuur met de papillen van een jochie van tien. Voor het Verenigd Koninkrijk is Harry Kersh de proever van dienst, een teddybeer met een zachte stem en enorme eetlust. De verfijnde ‘George Japan’ doet Japan, comedian Nikhil Kini  vertegenwoordigt India. De filmpjes duren zo’n 15 tot 30 minuten, en ze zijn ondanks het gortdroge gegeven verslavend leuk. Het onderzoek erachter is grondig, elk ingrediënt wordt genoemd – waarbij de VS eruit steekt als het land dat „het hele scheikunde-lab” in z’n eten stopt, in de woorden van een kijker.  De Amerikaanse porties zijn ook veruit de grootste – een ‘large’ beker frisdrank is er 946 milliliter, de McNuggets gaan tot veertig stuks per portie – en bevatten meer zout en suiker. Maar allevier de hosts overeten zich regelmatig. Drankjes zijn soms zo zoet dat ze letterlijk sterren zien, broodjes kunnen zo groot uitvallen als hun eigen hoofd. Alles opeten kan niet – er ligt zowat een hele menukaart voor ze op tafel – maar zoveel mogelijk proeven is wel de bedoeling. De draaidagen zijn dus zwaar, bevestigt Avella, inmiddels met Harry verwikkeld in een snoep- en frisdrank-‘oorlog’. Hij traint alles er weer af op de crosstrainer. En hoewel hij in de filmpjes zijn afkeer zonodig breed uitmeet („Dit smaakt naar luier.”) wil hij niet de indruk wekken dat hij anti-fastfood-bedrijven is. Hij komt er nog altijd graag. Ondanks alles.||https://www.nrc.nl//nieuws/2022/09/27/een-verslavende-voedseloorlog-a4143285
2022-09-28||Kazachstan zal gevluchte Russen uitleveren, duizenden vluchtten inmiddels naar Mongolië en Georgië||Kazachstan zal Russen die hun land vanwege de gedeeltelijke mobilisatie proberen te ontvluchten, uitleveren aan Rusland als zij op een internationale ‘zoeklijst’ staan. Dat zegt het hoofd van het Kazachse ministerie van Binnenlandse Zaken Marat Akhmetzhanov , melden Oost-Europese media dinsdag. Volgens de Russische veiligheidsdienst FSB zouden tussen de afkondiging van de mobilisatie vorige week woensdag en zaterdagavond al 261.000 Russen hun land zijn ontvlucht. Het aantal Russen dat dagelijks naar Georgië vlucht, is sinds de aankondiging van de gedeeltelijke mobilisatie in Rusland verdubbeld tot bijna 10.000. Dat heeft het Georgische ministerie van Binnenlandse Zaken volgens persbureau AFP donderdag bekendgemaakt. Inmiddels zijn er volgens persbureau Reuters ook duizenden Russen naar Mongolië gevlucht. Bij de grens stonden urenlange rijen. De Mongoolse regering heeft zich vanaf het begin neutraal opgesteld ten opzichte van de oorlog.  Vorige week schreef de Litouwse minister van Buitenlandse Zaken Gabrielius Landsbergis op Twitter dat Litouwen geen asiel zal verlenen aan „diegenen die hun verantwoordelijkheid ontlopen”. Russen moeten volgens hem „blijven en vechten. Tegen Poetin”. De vraag of Russische deserteurs als vluchtelingen behandeld moeten worden, is momenteel een belangrijk onderwerp van discussie. Hoe Georgië en Mongolië met gevluchte Russen om zullen gaan, is nog niet duidelijk.   Mongolië is vrijwel geheel afhankelijk van Russische olie en gas, en heeft baat bij de nieuwe gaspijplijn die Rusland van plan is te bouwen om China mee te bevoorraden. Twee weken geleden ontmoetten de Russische president Vladimir Poetin heeft zijn Chinese evenknie Xi Jinping elkaar in de Oezbeekse stad Samarkand om onder meer de plannen omtrent deze pijplijn te bespreken.  Bij de gesprekken waren ook andere centraal-Aziatische landen betrokken, waaronder Kazachstan en Mongolië. Rusland hoopte tijdens deze bijeenkomst toenadering te zoeken tot de leiders van de aanwezige landen. ||https://www.nrc.nl//nieuws/2022/09/27/kazachstan-zal-gevluchte-russen-uitleveren-duizenden-vluchtten-inmiddels-naar-mongolie-en-georgie-a4143282
2022-09-28||Bijna twintig jaar celstraf voor Ali G. wegens afpersen fruitbedrijf Hedel||De 37-jarige Ali G. moet 19 jaar en tien maanden de cel in wegens het gewelddadig afpersen van een fruitbedrijf in het Gelderse Hedel. Dat heeft de rechtbank in Arnhem dinsdag bepaald. Nadat G. een deel van zijn cocaïnehandel bij het bedrijf kwijtraakte, zette hij diverse mannen aan tot wat de rechtbank bestempelde als een „ongekende terreurcampagne”. Het Openbaar Ministerie had de hoogst mogelijk straf tegen G. geëist, een celstraf van 26 jaar en zeven maanden. In 2019 vond personeel van het fruitbedrijf in Hedel, één van de grootste van het land, cocaïne tussen de bananen die het bedrijf verhandelde. De ingeschakelde politie nam uiteindelijk vierhonderd kilo cocaïne in beslag, en vernietigde de handel. Vijf dagen later ontving de mede-eigenaar van het bedrijf een dreig-sms. Boodschap: betaal een boete van 1,2 miljoen euro, anders liquideren we een medewerker van jullie bedrijf. „We hebben een hele lange adem, en de politie zal je niet eeuwig bewaken.” Het fruitbedrijf weigerde voor het dreigement te buigen, G. voegde daad bij zijn woord. Deels vanuit de gevangenis, gaf hij opdracht tot een serie aanslagen met vuurwerkbommen en beschietingen van woningen van (ex-)medewerkers van het bedrijf. Het gaat in totaal om vijftien aanslagen in 2020 en 2021, waarbij in ieder geval een woonboerderij afbrandde. „De gehele Bommelerwaard leeft al jaren in angst voor aanslagen. De verdachten zijn medeverantwoordelijk voor dit gevoel van onveiligheid”, stelde de rechtbank.||https://www.nrc.nl//nieuws/2022/09/27/bijna-twintig-jaar-celstraf-voor-ali-g-wegens-afpersen-fruitbedrijf-hedel-a4143283
2022-09-28||Explosies waargenomen bij &#8216;mysterieuze&#8217; lekken in Nord Stream 1 en 2||Binnen een paar uur zijn drie lekken gevonden in Nord Stream 1 en 2. Dat meldt persbureau Reuters op basis van Nord Stream AG, de beheerder van het netwerk, dinsdag. Ook hebben Zweedse seismologen inmiddels twee explosies in zee gemeten. Er was maandagavond sprake van een enorme drukdaling in de leidingen en daardoor werd onderzoek gedaan naar eventuele lekken. De gaspijpleiding loopt via de Oostzee van Rusland naar Duitsland. Hoewel de leidingen op het moment niet in gebruik zijn, bevatten ze wel gas. Duitsland doet onderzoek naar de lekken. De lekken zijn aangetroffen in de Zweedse en Deense economische zone. Een woordvoerder van de Zweedse Maritieme Autoriteit zegt tegen persbureau Reuters dat de lekken zich erg dicht bij elkaar bevinden, ten zuid- en noordoosten van het Deense eiland Bornholm. Dezelfde autoriteit meldde dinsdagmiddag dat er krachtige ontploffingen onder het wateroppervlak nabij de lekken zijn gemeten. „Er is geen twijfel mogelijk dat dit explosies waren”, zei seismoloog Bjorn Lund. Ook het Duitse geologische onderzoekscentrum GFZ meldde toegenomen seismische activiteit. „Dit is geen kleine scheur, het is een groot gat. We maken ons zorgen over wat daar is gebeurd”, aldus de directeur van het Deense Energie Agentschap in lokale media. Momenteel is het nog te gevaarlijk om van dichtbij te zien hoe groot de schade precies is, zegt hij. Er komt bij het lek veel gas vrij en de Denen houden rekening met een serieuze dreiging voor het omliggende gebied. Het lek zal zeker de komende dagen nog niet zijn gedicht. De Deense premier Mette Frederiksen, die nota bene in Polen is voor de openingsceremonie voor een nieuwe gaspijpleiding van Noorwegen naar Polen via Denemarken, zegt dinsdag sabotage niet uit te sluiten. „Er zijn drie lekken, dus het is lastig voor te stellen dat dit een ongeluk is”, zei de regeringsleider. Ook Duitse regeringsbronnen zeggen rekening te houden met een „gerichte aanval” op de Europese aardgasinfrastructuur. De Poolse premier Mateusz Morawiecki zegt dat dit „overduidelijk een daad van sabotage” door Rusland is. De Oekraïense presidentiële adviseur Myhailo Podoljak sprak op Twitter van „een geplande terroristische aanslag” door Moskou. De Deense krijgsmacht gaf dinsdag voor het eerst videobeelden vrij van het gaslek, waarop te zien is hoe gasbellen het wateroppervlak van de Oostzee bereiken. De bubbels borrelen op over een gebied van ruim een kilometer in doorsnee. De Deense Energieautoriteit verwacht dat het lekken van gas nog zeker meerdere dagen en misschien zelfs een week door zal gaan. Door het hele land worden aanvullende veiligheidsmaatregelen getroffen bij elektriciteits- en gasvoorzieningen. Uit metingen van de luchtkwaliteit zou blijken dat het lekkende gas vooralsnog nauwelijks tot geen gezondheidsrisico’s met zich meebrengt. De Süddeutsche Zeitung  beschrijft de lekken als „mysterieus” omdat de oorzaak onduidelijk is en de lekken zo dichtbij elkaar zitten. Volgens de Tagesspiegel beschouwen de autoriteiten gerichte aanvallen als een mogelijke oorzaak. Deense autoriteiten waarschuwen voor een gaslek in zee en hebben een vaarverbod voor schepen in het desbetreffende gebied afgegeven. Volgens Nord Stream AG is het onmogelijk in te schatten wanneer de werking van het gasnetwerk wordt hersteld. De gasleiding heeft namelijk in één dag „ongekende schade” opgelopen.  Het Kremlin reageert dinsdag op de zaak en zegt sabotage niet uit te sluiten.„Geen enkele optie kan op dit moment worden uitgesloten”, aldus Kremlin-woordvoerder Dmitri Peskov. Op dit moment vloeit geen gas door de Nord Stream 1-pijplijn. Eerder stelde Kremlin-woordvoerder Peskov dat Westerse sancties het onmogelijk maken om de gaspijplijn te repareren. Maar veel wijst erop dat het sluiten van de pijplijn om machtspolitiek draait. Volgens de Duitse overheid en het bedrijf Siemens Energy kan een lek geen reden zijn voor volledige sluiting van de pijpleiding.||https://www.nrc.nl//nieuws/2022/09/27/duitsland-onderzoekt-mysterieuze-lekken-in-nord-stream-1-en-2-a4143279
2022-09-28||Johannes Vermeerprijs 2022 voor Arnon Grunberg||Schrijver Arnon Grunberg ontvangt de Johannes Vermeer Prijs 2022, een van de grootste en meest prestigieuze prijzen voor een Nederlandse kunstenaar. Dat is dinsdagochtend bekendgemaakt. Grunberg ontvangt de oeuvre-onderscheiding, ter waarde van 100.000 euro, „vanwege zijn uitzonderlijke betekenis voor de Nederlandse kunsten”. Hij heeft volgens de jury, onder voorzitterschap van oud-politica Andrée van Es, „met zijn literaire bijdragen onmiskenbaar grote invloed gehad op zijn generatie”. De jury prijst Grunberg om de kracht en herkenbaarheid van zijn stem, die hij in vele verschillende genres inzet, en waarmee hij „op onverschrokken wijze de vinger op de zere plek legt”. Dat hij daarmee geen in zichzelf gekeerde kunst maakt, maar maatschappelijke relevantie opzoekt, speelde een grote rol in de toekenning, zo blijkt uit het juryrapport. In Grunberg ziet de jury – die dit jaar verder bestaat uit Pierre Audi, Romana Vrede, Hicham Khalidi en Sjeng Scheijen – een geëngageerde schrijver die „in woord en daad [onderzoekt] wat de menselijkheid bedreigt”. Grunberg is een van de productiefste en meest veelzijdige schrijvers die de Nederlandse literatuur kent: hij schreef romans, columns, journalistieke reportages, essays.  De Vermeerprijs is de tweede grote erkenning voor Arnon Grunberg (1971) in korte tijd: het afgelopen jaar werd zijn literaire werk ook bekroond met de P.C. Hooft-prijs, de belangrijkste oeuvreprijs voor een schrijver. De Johannes Vermeer Prijs is de staatsprijs voor Nederlandse kunstenaars in brede zin, waarbij geen restrictie zit aan de artistieke discipline waarin de laureaat opereert. Zo ging de prijs de afgelopen jaren naar beeldend kunstenaar Natasja Kensmil, fotograaf Rineke Dijkstra, theatermaker Ivo van Hove en violist Janine Jansen. Niet eerder in de 13 jaar dat de prijs bestaat werd een schrijver bekroond. Op 16 november ontvangt Grunberg de prijs uit handen van staatssecretaris Gunay Uslu (Cultuur, D66). Het is de bedoeling dat het prijzengeld ingezet wordt voor een project in het veld waarin de bekroonde kunstenaar actief is.||https://www.nrc.nl//nieuws/2022/09/27/johannes-vermeerprijs-2022-voor-arnon-grunberg-a4143284
2022-09-28||Omstreden Keniaanse advocaat dood thuis aangetroffen||Paul Gicheru, een Keniaanse advocaat die is aangeklaagd bij het Internationaal Strafhof (ICC) in Den Haag voor het omkopen van getuigen in het mislukte proces tegen de Keniaanse president William Ruto, is onder verdachte omstandigheden overleden. Zijn vonnis zou binnenkort door het Strafhof bekend worden gemaakt. Gicheru kwam na een lunch maandag in de Keniaanse hoofdstad Nairobi ziek thuis, hij ging op bed liggen en had schuim rond zijn mond. Zijn zoon vertoonde dezelfde ziekteverschijnselen en ligt in het ziekenhuis. Gicheru vormde een potentieel gevaar voor William Ruto, die deze maand tot president van Kenia werd beëdigd. Ruto heeft namelijk een controversieel verleden. Hij zou een rol hebben gespeeld in het grootschalige geweld na omstreden verkiezingen in 2007. Het Internationaal Strafhof in Den Haag klaagde hem daarom in 2013 aan wegens misdaden tegen de menselijkheid, waaronder moord en het verdrijven van een bevolkingsgroep. De zaak strandde  in 2016 omdat zestien van de 42 getuigen van de aanklager hun verhaal veranderden of weigerden te getuigen. De toenmalige voorzitter van de rechtbank noemde het een „verontrustend” patroon van „inmenging van getuigen”. Algemeen werd aangenomen dat Gicheru, tegen wie het Strafhof in 2015 een arrestatiebevel uitvaardigde, op Ruto’s hand was. Daar werd echter aan getwijfeld nadat hij zich in 2020 vrijwillig meldde in Den Haag „om zijn naam te zuiveren”. Onder strikte voorwaarden mocht hij zijn proces in Kenia afwachten, maar hij kwam naar Den Haag voor de zittingen tussen 15 februari en 29 maart dit jaar. Op 27 juni vonden de slotpleidooien in de zaak tegen hem plaats, die hij per videoverbinding vanuit Kenia mocht volgen. De ICC-aanklager Anton Steynberg stelde dat Gicheru een „essentiële rol” speelde  door getuigen en potentiële getuigen in de zaak Ruto op te sporen en op corrupte wijze te beïnvloeden om hun bewijs in te trekken en alle samenwerking met het Hof op te zeggen. De dood van Gicheru komt twee maanden na de eveneens verdachte dood in West-Kenia van Christopher Koech, een potentiële ICC-getuige in de Gicheru-zaak, die zich echter had teruggetrokken. Ook hij had schuim rond zijn mond, wat  kan wijzen op vergiftiging.||https://www.nrc.nl//nieuws/2022/09/27/omstreden-keniaanse-advocaat-dood-thuis-aangetroffen-a4143281
2022-09-28||Porsche van voetballer Ihattaren in brand, politie vermoedt brandstichting||De Porsche van de 20-jarige voetballer Mo Ihattaren is in de nacht van maandag op dinsdag in vlammen opgegaan, in de Utrechtse wijk Kanaleneiland. Dat heeft de brandweer bevestigd, na berichtgeving van De Telegraaf. De politie start dinsdag het onderzoek naar de oorzaak van de brand en noemt brandstichting tegenover NRC een „aannemelijk scenario”. Vorige week ging ook de auto van Ihattarens broer in vlammen op, meldt De Telegraaf. Het was de politie die de brandweer op de brandende auto attendeerde, rond middernacht. Door langs de deuren in de buurt te gaan, en door camerabeelden te controleren, probeert de politie de oorzaak van de brand te achterhalen. „We onderzoeken altijd meerdere scenario’s”, zegt een politiewoordvoerder, „en brandstichting is in dit geval zeker een aannemelijk scenario”. Volgens De Telegraaf is het politieonderzoek naar de brandende auto van Ihattarens broer ook nog niet afgerond. Ihattaren zelf lijkt dinsdagmiddag te reageren op de berichtgeving. „Jaloezie hangt in de lucht. Gelukkig is materiaal makkelijk vervangbaar”, schrijft de middenvelder op Instagram.  Wat er precies rondom de grote Utrechtse voetbalbelofte speelt is niet duidelijk. Ihattaren vertrok vorig jaar bij PSV, de club waar hij de jeugdopleiding doorliep, na hommeles met toenmalig trainer Roger Schmidt. Hij tekende voor het Italiaanse Juventus, maar kon in Italië de verwachtingen niet waarmaken. Ajax huurde de aanvallende middenvelder en gaf hem een nieuwe kans. Ihattaren had lang nodig om fit te worden, maar maakte uiteindelijk in de bekerfinale tegen uitgerekend zijn oude club in april (2-1 voor PSV) zijn Ajax-debuut. In de voorbereiding op dit seizoen viel hij aanvankelijk op met mooie acties en doelpunten, tot hij plotseling buiten de selectie belandde. Ihattaren traint sindsdien niet meer mee met de selectie van Ajax, maar werkt individueel. Volgens De Telegraaf komt dat doordat hij te dicht tegen het criminele milieu aan schuurt. De Utrechter zou ook zijn bedreigd, waarop zou zijn besloten dat het onverantwoord is om hem op de club te laten komen. De verhalen zijn door Ajax noch door Ihattaren ooit bevestigd. In de zomer plaatste de voetballer op Instagram „niks met criminaliteit en bedreigingen te maken” te hebben.||https://www.nrc.nl//nieuws/2022/09/27/porsche-van-voetballer-ihattaren-in-brand-politie-vermoedt-brandstichting-a4143278
2022-09-28||Queer was tot voor kort geen probleem in films in het Midden-Oosten||Onlangs verboden de Golfstaten Disney’s Toy Story-film Light-year vanwege een lesbische kus. Ook eiste Saoedi-Arabië  dat Disney twaalf seconden zou verwijderen uit de recentste Doctor Strange-film, omdat het personage America Chavez spreekt over haar „twee moeders”. En vorig jaar in Egypte wilde een ultraconservatieve parlementariër Netflix in de ban doen vanwege de ‘promotie van onzedelijkheid’ in de Arabische versie van de Netflix-film Perfect Strangers, onder meer omdat een van de personages voor zijn homoseksualiteit uitkomt. Intussen werd Perfect Strangers Netflix’ best bekeken film in de Arabische wereld.  Deze week komt  Love, Spells and All That in Nederland uit,  van Ümit Ünal uit 2019. Een mooie, naturel geacteerde  film over  twee vrouwen die twintig jaar na hun eerste relatie elkaar weer ontmoeten en opnieuw verliefd worden. Kan dat zomaar in Erdogans religieus conservatieve Turkije? Verrassend genoeg heeft de cinema van het Midden-Oosten historisch gezien nooit veel moeite gehad met queer-personages en -thema’s. Queer is gewoon zichtbaar in films. Al in de films van de Egyptische jarendertigpionier Togo Mizrahi, die met de grootste filmsterren uit zijn tijd werkte, belandden personages door komische verwikkelingen geregeld  met personen van hetzelfde geslacht in bed, of kusten elkaar op meer dan vriendschappelijke wijze. Travestiescènes waren aan de orde van de dag. In de decennia die volgden, besteedde de  Egyptische ster-regisseur Youssef Chahine veel aandacht aan serieuze karakterduiding in zijn  films met queer personages, bijvoorbeeld in de gedeeltelijk autobiografische Alexandria Trilogy. In het deel Alexandria Why? zien we een liefdesrelatie met een erotische scène tussen een Egyptische nationalist en een Britse soldaat. Deze films zijn voortdurend te zien op Arabische televisiezenders. Alleen in 1964 ging Chahine te ver in Those People of the Nile, een film over de aanleg van de Aswan-dam, waarin een Russische ingenieur een verhouding krijgt met een Egyptische arbeider. Hij neemt  hem mee naar Rusland en laat hem  dan op straat een paar meter achter zich lopen. Deze verwijzingen naar racisme zouden volgens de censors de Russische bondgenoten van Egypte in het verkeerde keelgat kunnen schieten.  Chahine moest deze straatscènes overdoen, maar de liefdes-relatie was geen probleem.  Salah Abu-Saifs The Malatily Bathhouse (1973) ging nog verder in de uitbeelding van erotiek. De film speelt in een badhuis in Caïro, waar een welgestelde kunstenaar verliefd wordt op een werkstudent uit een arm gezin, die daar bijklust als masseur. Ook al is de jongen verliefd op een  prostituee die ook in het badhuis werkt, er is wel een erotisch spanningsveld tussen kunstenaar en student. De kunstenaar refereert aan de historische tolerantie van het Midden-Oosten tegenover homoseksualiteit. Intussen verklaart hij zijn homoseksualiteit freudiaans door een ongelukkige verhouding met zijn ouders. Maar de film is wel een pleidooi voor acceptatie. Dat hij niet meer op televisie is te zien, hangt wellicht samen met de bijna-naaktscènes. Op straat kun je hem wel overal op illegaal gekopieerde dvd vinden.  De plot van de travestiekomedie For Men Only (Mahmud Zul-Fiqar, 1964) doet aan Billy Wilders Some Like it Hot van zes jaar daarvoor denken, met de beroemde gay twist aan het eind. Travestiekomedies waren in Egypte gangbaar, maar For Men Only was óók een serieus pleidooi voor gelijke behandeling van vrouwen. Twee afgestudeerde vrouwelijke olie-ingenieurs (ster-actrices Suad  Hosni en Nadia Lutfi) kunnen geen werk vinden, totdat ze zich als man verkleed melden bij een boorplatform in de woestijn. Daar doen zich de nodige genderverwisselingscomplicaties voor, zoals tijdens de wekelijkse dansavond waar de mannen bij gebrek aan vrouwen close met elkaar dansen – volgens sommigen een verwijzing naar een gay nachtclub. The Yacoubian Building (Marwan Hamed, Egypte 2006) is de commercieel succesvolste Arabische bioscoopfilm ooit. In deze film wordt homoseksualiteit als ‘natuurlijk’  uitgebeeld; een homoseksuele journalist is een van de meer sympathieke personages.  In Turkije is dat niet heel anders. De Turkse zanger/filmster Zeki Muren, die vaak in travestie optrad en van wie bekend was dat hij homoseksueel was, was halverwege de vorige eeuw een  volksheld. De volgende Turkse queer ster was trans-zangeres/filmster Bülent Ersoy. In 1981, net toen ze een geslachtscorrectie had ondergaan, kwam een militaire junta aan de macht die ‘sociale afwijkingen’ verbood. Ersoy emigreerde. Nadat de junta was verdwenen, keerde ze terug, onverminderd populair. Haar queerness staat banden met het huidige religieus conservatieve regime niet in de weg: in 2016 baarde ze opzien toen ze de religieus-conservatieve president Erdogan en diens echtgenote te gast had tijdens een ramadan-maaltijd. Homoseksualiteit kwam een halve eeuw geleden wel voor in films, maar  het thema kreeg weinig diepgang. Typisch voor de tijd was het Turkse Köçek (1975). Hierin droomt een jongen ervan vrouw te worden. Hij wordt door gangsters gedwongen zich als köçek te prostitueren, een traditionele als vrouw verklede jonge mannelijke nachtclubdanser. Wanneer een rivalisende bende hem wil verkrachten, ontdekken de criminelen zijn sekse en steken hem neer. Als hij bijkomt in het ziekenhuis heeft de arts een geslachtsveranderingsoperatie uitgevoerd. Vervolgens wordt een jeugdvriend verliefd op haar, zonder te weten dat zij ooit zijn beste vriend was. Dit alles in de vorm van een vrolijke musical.  Die nogal kluchtige omgang met queer-thema’s maakte de afgelopen decennia plaats voor meer serieuze karaktertekening. In Fatih Akins The Edge of Heaven (2007) stond ook een lesbische relatie centraal, net als in het Libanese Caramel van Nadine Labaki over een groep vrouwen en hun relatieproblemen. Een van hen valt op vrouwen, wat  voor niemand een probleem is.  Qua openheid en begrip brengt de Midden-Oosterse cinema het er al met al niet slecht af in vergelijking met Hollywood, waar queer personages in het verleden vaak verknipte slechteriken waren, zoals in Rope, Midnight Express, Silence of the Lambs of Basic Instinct. Waarom wordt een film als Lightyear nu dan wel verboden? De  Golfstaten hebben het over westerse invloeden die tegen lokale waarden indruisen. Maar lijkt het er niet eerder op dat ze zelf westers, christelijk conservatisme importeren? Ze zouden er beter aan doen hun eigen filmgeschiedenis te bestuderen. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/27/queer-was-tot-voor-kort-geen-probleem-in-films-in-het-midden-oosten-a4143280
2022-09-28||Neef Youssef was niet enige contact dat voor Ridouan Taghi naar buiten communiceerde, zegt zijn advocaat||De verdediging van Youssef Taghi, neef en voormalig advocaat van Ridouan Taghi, stelt dat Youssef niet het enige contact is geweest dat voor zijn neef Ridouan communiceerde met de buitenwereld. Volgens advocaat André Seebregts bracht ook  Inez Weski, de huidige advocaat van Ridouan Taghi, informatie over. En mogelijk waren er nog meer communicatielijnen.  Dat blijkt volgens Seebregts uit het feit dat al voordat Youssef Taghi voor het eerst op bezoek ging bij zijn neef berichten van Ridouan Taghi zijn terechtgekomen bij zijn familie en een handlanger uit het criminele milieu. Volgens Seebregts, die tijdens een tussentijdse zitting dinsdag voor het eerst sprak namens zijn cliënt Youssef Taghi, zijn er ook aanwijzingen dat Ridouan Taghi vanuit de Ebi nog over een andere communicatielijn met de buitenwereld kon beschikken, toen Youssef Taghi zijn neef al bezocht. Zo blijkt uit opgenomen communicatie tussen Ridouan en Youssef in de Ebi dat er wordt gesproken over een mishandeling van een ex-zwager van  Ridouan Taghi op 12 september 2021.  In die berichten stelt Ridouan gedetailleerde vragen over een mislukte poging tot mishandeling van die ex-zwager. Volgens Seebregts blijkt uit die berichten dat Ridouan Taghi kennelijk weet wat er is gebeurd terwijl uit alle geregistreerde communicatie tussen Youssef en Ridouan in september van 2021 blijkt dat zij geen details over de mishandeling van de ex-zwager hebben besproken. Dus, zo concludeert Seebregts, is er een andere communicatielijn. En hij wil weten hoe dat zit omdat die informatie volgers Seebregts ontlastend kan zijn voor zijn cliënt. Mede daarom wil hij opnames van bepaalde gesprekken die Ridouan Taghi met familieleden in de Ebi heeft gevoerd worden toegevoegd aan het strafdossier van zijn cliënt Youssef. Seebregts heeft in zijn betoog ook verwezen naar berichtenverkeer tussen familieleden van Ridouan Taghi van augustus 2020. Daaruit heeft de politie afgeleid dat Ridouan Taghi’s advocaat Inez Weski mogelijk informatie de Ebi heeft ingebracht die zij heeft gekregen op een USB-stick die werd overgevlogen uit Dubai.  Tijdens de vorige tussentijdse zitting is een proces-verbaal met deze informatie aan het dossier toegevoegd. Toen de rechtbank informeerde naar dit stuk, meldde het Openbaar Ministerie dat de conclusie die de politie in dit proces-verbaal trekt niet wordt gedeeld door het OM. Seebregts stelt echter dat de conclusies van de politie relevant zijn voor zijn cliënt. Hij wil daarom inzage in al het ontsleutelde berichtenverkeer dat via cryptodienst Sky is verstuurd. Daarbij gaat het om berichten die via Sky zijn verstuurd door familieleden van Taghi, maar ook de berichten van Inez Weski. Blijkens het dossier vermoedt de politie dat zij ook over een Sky-telefoon beschikte.  Seebregts wil weten waarom Youssef Taghi naar aanleiding van de bevindingen van de politie wel tot onderwerp van strafrechtelijk onderzoek is gemaakt, maar Inez Weski niet. Dat is volgens Seebregts relevant vanwege het gelijkheidsbeginsel. Daarnaast laten de berichten over Weski zien hoe Ridouan Taghi druk kan uitoefenen. „Inez Weski is een zeer ervaren advocaat met een lange staat van dienst. Een krachtige en integere persoonlijkheid. Het lijkt erop dat ook zij niet bestand is geweest tegen de enorme druk van haar cliënt Ridouan Taghi. Dat tekent ook wel de tragiek van deze zaak.” Inez Weski reageerde op vragen van journalisten „onthutst” over hetgeen haar confrère ter zitting heeft gemeld. „Deze uitspraken verbazen mij”, stelt Weski in een uitspraak. „Dit is allemaal uitgezocht door justitie en  bleek geen juiste veronderstelling. Dit is onjuist en onterecht suggestief.” De rechtbank heeft de verzoeken van Seebregts afgewezen omdat er in de richting van Weski slechts sprake is van een vermoeden dat onvoldoende is onderbouwd. Daarom is er geen reden om al het berichtenverkeer van Weski en de familieleden van Taghi toe te voegen aan het dossier. In een reactie stelt Weski blij te zijn met de conclusie van de rechtbank. Volgens de rechtbank kan uit de tijdlijn van gebeurtenissen niet kan worden vastgesteld dat Weski voor haar cliënt informatie de Ebi uit heeft gesmokkeld. Weski zegt nog nog wel vragen te hebben voor het Openbaar Ministerie over deze kwestie. De officieren van justitie  stelden dinsdag dat alle berichtenverkeer waarin familieleden van Taghi spreken over Weski recent in een nieuw proces-verbaal is vastgelegd. De officieren in de zaak van Youssef Taghi hebben dit verbaal gedeeld met hun leidinggevende, de recherche-officier. Die moet de inhoud beoordelen en daar eventueel gevolg aan geven.  Aanvulling (27 september 2022): Dit bericht is aangevuld met de beslissing van de rechtbank. ||https://www.nrc.nl//nieuws/2022/09/27/neef-youssef-was-niet-enige-contact-dat-voor-ridouan-taghi-naar-buiten-communiceerde-zegt-zijn-advocaat-a4143277
2022-09-28||Ivo van Hove gaat samenwerken met Albert Verlinde voor musical ‘Jesus Christ Superstar’||De rockopera Jesus Christ Superstar van Tim Rice en Andrew Lloyd Webber krijgt een nieuwe Nederlandse versie: gemaakt door Ivo van Hove, regisseur en directeur bij Internationaal Theater Amsterdam. De voorstelling gaat hij maken in samenwerking met producent Albert Verlinde, met wie hij in 2019 David Bowie-voorstelling Lazarus op de planken bracht. Voor die regie kreeg Van Hove een Musical Award. Verlinde: „Tijdens de voorbereidingen voor Lazarus vroeg ik Ivo welke musical hij nog eens wilde regisseren. Daarin was hij heel duidelijk: Jesus Christ Superstar. Ik ben blij dat Ivo samen met ontwerper Jan Versweyveld en hun vaste team zijn artistieke licht laat schijnen op deze geliefde musical.” Van Hove regisseerde eerder ook een nieuwe versie van West Side Story op Broadway. „Jesus Christ Superstar is een prachtige – puur door songs gedreven – musical over een sociaal bevlogen vriendengroep waarin iemand, Jezus, zich ontwikkelt tot een leider met vernieuwende ideeën om op te komen voor mensen die geen stem hebben in de samenleving”, aldus Van Hove. „Het leidt tot een nieuwe beweging, een volksopstand. Woede neemt het over. Een verhaal van én voor onze tijd.” Jesus Christ Superstar was vanaf 1972 acht jaar onafgebroken op het Londense West End te zien, waardoor het toentertijd de langstlopende musical ooit was. Op Broadway werd de voorstelling genomineerd voor vijf Tony Awards. Daarnaast is het verhaal twee keer verfilmd. Andrew Lloyd Webber schreef de muziek en Tim Rice de teksten. Van het album zijn wereldwijd meer dan zeven miljoen exemplaren verkocht. De première van de Nederlandse versie, een productie van Albert Verlinde Theater, in samenwerking met Senf Theaterpartners en Jaco Kaasschieter, vindt plaats op 21 januari 2024 in het DeLaMar Theater in Amsterdam. Daarna reist de voorstelling langs twintig Nederlandse theaters. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/27/ivo-van-hove-gaat-samenwerken-met-albert-verlinde-voor-musical-jesus-christ-superstar-a4143275
2022-09-28||VVD, CDA en SGP willen NAVO-norm van 2 procent aan defensie wettelijk verankeren||Om de politieke „waan van de dag” minder bepalend te laten zijn, willen VVD, CDA en SGP dat de NAVO-norm van 2 procent van het Bruto Binnenlands Product (BBP) aan defensie wettelijk wordt verankerd. Dat staat in het wetsvoorstel van Chris Stoffer (SGP), Peter Valstar (VVD) en Derk Boswijk (CDA), dat dinsdag naar de Kamer gaat. Met de wet willen de drie partijen voorkomen dat de defensie-uitgaven in tijden van vrede weer dusdanig worden teruggeschroefd dat de krijgsmacht niet goed kan functioneren. Uitgaven aan defensie staan sinds het uitbreken van de oorlog in Oekraïne in veel NAVO-landen weer hoger op de prioriteitenlijst. Na decennia waarin bezuinigingen de norm waren, maakte defensieminister Kajsa Ollongren (D66) in het voorjaar bekend jaarlijks 5 miljard euro extra in defensie te gaan investeren. Dat is een stijging van 40 procent vergeleken met de begroting van vorig jaar. De ene helft van de miljarden gaat naar nieuwe wapens, de andere helft naar ondersteunende eenheden. Door de nieuwe investering kan Nederland erin slagen om in 2024 en 2025 de NAVO-norm van 2 procent van het BBP aan defensie te halen. Dat is inmiddels weer een lange tijd geleden. Besteedde Nederland in 1990 nog 2,4 procent van het BBP aan defensie, in 2019 was dat nog maar 1,1 procent. Nederland vormde wat betreft de NAVO-norm geen uitzondering. Alleen Litouwen, Letland, Estland, Kroatië, het Verenigd Koninkrijk, Polen, Griekenland en de VS voldeden in 2021 aan de norm.||https://www.nrc.nl//nieuws/2022/09/27/vvd-cda-en-sgp-willen-navo-norm-van-2-procent-aan-defensie-wettelijk-verankeren-a4143273
2022-09-28||Sinds de energiecrisis doen oplichters vaker alsof ze hout verkopen||De afgelopen weken ontving de politie vijfhonderd aangiftes van oplichting bij de aankoop van houtproducten, meldt de dienst dinsdag. Doordat de gasprijzen de afgelopen tijd fors gestegen zijn, neemt volgens de politie de vraag naar bijvoorbeeld houtpellets en haardhout toe en zien oplichters daar een verdienmodel in. Ze doen alsof ze hout verkopen, maar komen die belofte niet na. Momenteel zijn er ruim zestig van deze zogeheten ‘nepshops’ actief die hout zouden verkopen. Volgens een politiewoordvoerder is de schade gemiddeld zo’n zeshonderd euro en is er een slachtoffer met zevenduizend euro schade.  Sommige oplichters maken ook misbruik van namen van ondernemingen die wel hout verkopen maar geen website hebben. Ze richten een website op met dezelfde bedrijfsnaam, zonder dezelfde dienst te leveren. Volgens Gijs van der Linden, teamleider bij het Landelijk Meldpunt Internet Oplichting (LMIO), is het gebruikelijk dat oplichters inspelen op de actualiteit. „In de zomer proberen ze barbecues te slijten. Nu de koude dagen zijn aangebroken en de energieprijzen gestegen zijn, spelen ze in op die behoefte.” De laatste jaren is het aantal aangiftes over nepshops fors gestegen. Vorig jaar verdubbelde het aantal aangiften ten opzichte van het jaar ervoor naar ruim 13.000. Ook steeg het gemiddelde bedrag dat gedupeerden aan schade oplopen: vorig jaar was dat 150 euro. In de eerste helft van dit jaar 330 euro. Begin september van dit jaar had de politie al 8.300 aangiften voor oplichting door nepshops ontvangen. Bovenaan de lijst van nepshops die de politie bijhoudt, staan tegenwoordig url’s als ab-brandhout.com, brandhoutenpellets.nl en blokjeskopen.com. ||https://www.nrc.nl//nieuws/2022/09/27/sinds-de-energiecrisis-doen-oplichters-vaker-alsof-ze-hout-verkopen-a4143268
2022-09-28||Nieuwe landelijk toezichthouder voor advocaten vervangt regionale dekens|| Het toezicht op de advocatuur gaat op de schop. In plaats van elf regionale dekens die toezicht houden op de advocaten in hun arrondissement komt er een landelijke toezichthouder. Dat schrijft minister voor Rechtsbescherming Franc Weerwind (D66) aan de Tweede Kamer.  Op een landelijk toezichthouder werd mede vanwege de effectiviteit  door Weerwinds voorganger Sander Dekker (VVD) reeds voorgesorteerd. Schandalen zoals de fraude bij landsadvocaat Pels Rijcken en die rond de advocatenneef van Ridouan Taghi zouden de noodzaak van een stevige landelijke toezichthouder tonen. Ook zouden de lokale dekens onvoldoende slagkracht hebben om de achterblijvende  naleving van de Wet ter voorkoming van witwassen en financieren van terrorisme (Wwft) door advocaten te controleren.   Met de landelijk toezichthouder verdwijnt de toezichtsrol van de elf regionale dekens. Weerwind negeert het advies van de  dekens om onder de landelijk toezichthouder een tweede toezichtslaag te creëren van elf decentrale toezichthouders met lokale kennis en ervaring. Wel stelt Weerwind  „een bepaalde mate van lokale inbedding” belangrijk te vinden.  In het door Weerwind voorgestelde nieuwe systeem blijven advocaten middels zelfregulering verantwoordelijk voor hun eigen toezicht. De Nederlandse orde van advocaten (NOvA) blijft bovendien een hoofdrol spelen. De nieuwe landelijk toezichthouder wordt een onderdeel van die advocatenorde. Bovendien zullen de leden van de toezichthouder op voordracht van het bestuur van de NOvA worden benoemd.  De nieuwe toezichthouder wordt een bestuursorgaan en zal zowel bestuurlijke sancties kunnen opleggen als tuchtklachten kunnen indienen. Minister Weerwind schrijft dat met de komst van de landelijk toezichthouder het toezicht op de advocatuur wordt „versterkt”.  De nieuwe landelijk toezichthouder die toezicht op ’s lands 18.000 advocaten gaat houden zal bestaan uit drie personen, allen advocaat. Onduidelijk is  nog de omvang van het  medewerkersbestand dat zij tot hun beschikking krijgen.  De kosten zullen volledig door de advocatuur gedragen worden.   Vanwege „de bijzondere rol en positie van de advocatuur in de rechtsstaat”  vindt Weerwind het belangrijk dat advocaten verantwoordelijk blijven voor hun eigen toezicht omdat zo de onafhankelijkheid van de advocatuur ten opzichte van de staat te kunnen garanderen blijft. De afgelopen jaren klonk juist meermaals kritiek op het gebrek aan onafhankelijkheid binnen het toezicht op de advocatuur dat nagenoeg volledig in advocatenhanden is. De enige uitzondering is het driekoppige college van toezicht op de advocatuur dat twee, door de Kroon benoemde, niet-advocatenleden kent als systeemtoezichthouder optreedt.  Vorige week stapte collegevoorzitter Jeroen Kremers op en hij uitte kritiek op het gebrek aan onafhankelijkheid binnen het advocatentoezicht. Hij pleitte voor een landelijk toezichthouder naar voorbeeld van Duitsland of het Verenigd Koninkrijk waar een strikte scheiding is aangebracht tussen  belangbehartiging en regelgeving en toezicht. Die zaken blijven als het aan Weerwind ligt ook in de toekomst onder de paraplu van de NOvA.  Binnen het nieuwe toezichtsregime verdwijnt  het college van toezicht. Volgens Weerwind is het college niet meer nodig nu er een landelijk toezichthouder komt en de toezichtsrol voor de dekens verdwijnt. Wel wil hij een nieuwe driekoppige instantie  oprichten die voor een „blik van buiten” zorgt en kijkt naar de wijze waarop de nieuwe landelijk toezichthouder functioneert.  Weerwinds plan voor het nieuwe toezicht wordt volgende week in de Tweede Kamer besproken. Voor het nieuwe toezichtsregime moet de wet worden gewijzigd. De minister kan nog niet aangeven wanneer  die wetswijziging op de agenda staat. ||https://www.nrc.nl//nieuws/2022/09/27/nieuwe-landelijk-toezichthouder-voor-advocaten-vervangt-regionale-dekens-a4143274
2022-09-28||Toename grote wilde dieren in Europa: meer bizons, beren en bultruggen||De populatie van grote wilde dieren in Europa is in de afgelopen decennia toegenomen. Dat blijkt uit een nieuw European Wildlife Comeback-rapport, in opdracht van Rewilding Europe, een organisatie die zich bezig houdt met dierenpopulaties in de wilde natuur. De onderzoekers hebben de afgelopen veertig jaar onderzoek gedaan naar vijftig Europese wilde diersoorten, waaronder de Europese bizon, de grijze wolf en de bultrug.  In 2013 brachten de onderzoekers ook een publicatie uit. Van alle onderzochte dieren keren de Euraziatische bever, grijze zeehond en Europese bizon het vaakst terug in Europa sinds 2013. Onder de carnivoren keert de grijze wolf het meest terug. De wolf werd eeuwenlang door mensen gedood, maar door nieuwe wetgeving is de populatie met 17.000 toegenomen. Van de vogels herstellen ook de brandgans, de vale gier, de grote zilverreiger en de Dalmatische pelikaan goed.  „De overgrote meerderheid is hersteld dankzij menselijke inspanningen”, zegt Louise McRae van de Zoological Society of London (ZSL), een van de auteurs van het onderzoek. Hoewel McRae ziet dat de wereldwijde trends wat betreft biodiversiteit niet positief zijn, is dit rapport volgens haar erg bemoedigend. Het onderzoek laat zien dat dieren in het wild zullen terugkeren als ze de ruimte krijgen om te leven. Maatregelen zoals rechtsbescherming, het vergroten en verbinden van beschermde gebieden en het verminderen van jacht hebben een positieve invloed op de populatie van wilde dieren.  Het herstel van de diersoorten in Europa is volgens de onderzoekers bemoedigend. Toch stellen ze tegelijkertijd dat de terugkeer van wilde dieren nog fragmentarisch is. Er zijn ook soorten die juist minder vaak voorkomen, zoals de Euraziatische otter en de aasgier.||https://www.nrc.nl//nieuws/2022/09/27/toename-grote-wilde-dieren-in-europa-meer-bizons-beren-en-bultruggen-a4143271
2022-09-28||Hoe Mark Rutte zich door het Op1-interview  freestylede||Zo rap als Harry Mack rappen kan, nee, dat redde Mark Rutte niet. Maar het scheelde niet veel. De gast van De Avondshow met Arjen Lubach was maandagavond een Amerikaanse rapper, die Harry Mack dus. Een freestyle rapper, wat er in dit geval op neerkomt dat hij razendsnel en al improviserend een tekst bedenkt én voordraagt. Voordragen klinkt wat belegen, je kunt ook zeggen uitbraakt of uitkraamt, maar dat zou de indruk wekken dat het complete onzin is wat hij rapt of iets totaal onsamenhangends, maar dat is het dus juist niet.  Arjen Lubach – hij is „een grote fan” – vroeg Harry Mack zijn kunst te demonstreren. Vijf mensen uit het publiek mochten een willekeurig woord op een bordje schrijven, en dan zou Mack daar ter plekke een tekst op verzinnen. Zelf trapte Lubach af met face mask deal.  Space, biscuits, Hogwarts house en Avondshow waren de overige woorden. Ik geef het je te doen daar wat zinnigs van te brouwen, maar verdomd het lukte.  Applaus, aftiteling, snel door naar de reclame en toen kwam de speciale uitzending van Op1 in het Catshuis. Een één-op-ééntje van Sven Kockelmann met premier Mark Rutte, want Svens vaste co-presentator Fidan Ekiz was er niet bij. Om wiens moverende redenen dat was, geen idee. Zoals het ook gissen is naar het antwoord op nog een paar waarommen. Waarom wilde Rutte een live interview op televisie van een „klein uur” dat langer duurde dan zestig minuten? Waarom nu? Waarom met Sven? Halverwege het gesprek zei de premier dat hij had overwogen maandagavond een Torenkamer-toespraak te houden, zoals hij tijdens de corona-crisis twee keer deed. Maar, zei hij, het nadeel daarvan is dat niemand iets kan terugzeggen en hij vond het juist zo fijn dat Sven hem meteen „stevig en kritisch” vragen stelde. Precies zoals hij hem kende, zei hij ook nog. Voor een stevige, kritische interviewer moet dat voelen als een natte doodskus.  Helemaal te vergelijken met Harry Macks performance valt het niet, want Mark Rutte kon van tevoren wel zo’n beetje bedenken  welke woorden op zijn bordje geschreven zouden worden. Sowieso heel veel samenstellingen met crisis. Klimaat, asiel, energie, gasprijs, Oekraïne. Verder viel te verwachten luistertour (verzonnen door  Sigrid Kaag), vertrouwen en wie weet nog iets met oprotten dan wel oprutten. Woorden die zich niet echt lekker laten rijmen, maar hij bracht het er heel wat beter van af dan je van iemand met een 3,3 op z’n rapport zou verwachten. De crux van à l’improviste een tekst afsteken is dat je een paar stoplappen tot je beschikking hebt die je altijd tussen twee ademteugen kunt gooien, of gewoon gebruikt als je even om tekst verlegen zit. Denk aan: „Dat beslist de kiezer”, „Als ik toch eventjes mag”, „Even terug naar het begin”, „Hier moet ik twee dingen even uit elkaar trekken.” Daarna kun je dan prima je eigen verhaallijn instarten. Retorische vragen aan jezelf stellen, ook  een briljante zet en bij mijn weten is er voor die stijlvorm nog geen woord. „Mark, waar was je al die tijd”. „Mark, je loopt nu best  een tijdje mee.” „Wat kun je mij verwijten.” Zinnen zonder vraagteken, want een echt antwoord komt er natuurlijk niet. O ja, ook slim, even terloops een autoriteitsclaim in je zin vlechten. Dus praat, praat, praat – „vanmiddag heb ik Zelensky gebeld” – praat praat praat. Voor in het refrein kan altijd iets als „financieel gezond en sterk”, „met z’n allen”, „omdat ik graag samenwerk” (rijmt!). Is het onsamenhangend wat Mark Rutte zei? Ik zou willen zeggen: integendeel. Hij liet zich niet van de wijs brengen en floot zijn eigen wijsje. Een meezinger was het niet, en hier en daar vergat hij een noot. Maar één ding moet je hem nageven, deze Europese premier kan het af zonder hondenfluitje.      
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/27/hoe-mark-rutte-zich-door-het-op1-interview-freestylede-a4143272
2022-09-28||Beveiliger Uruguayaanse president gearresteerd wegens helpen van Russen aan valse paspoorten||De persoonlijke beveiliger van de Uruguayaanse president is zondag gearresteerd omdat hij vermoedelijk deel uitmaakte van een groep die gevluchte Russen hielp aan illegale Uruguayaanse paspoorten, melden verschillende media uit het land. Alejandro Astesiano creëerde samen met zijn criminele partners neppe geboortecertificaten voor tot wel honderden Russen. Daarop stond dat ze een Uruguayaanse vader of moeder hadden. Met die certificaten regelde hij Uruguayaanse paspoorten, aldus justitie. Astesiano genoot blind vertrouwen van de Uruguyaanse president, Luis Lacalle Pou. De twee ontmoetten elkaar in 1999 tijdens een campagne. Sinds 2019 was Astesiano het hoofd beveiliging van de president. Hij beschermde het gezin van Lacalle Pou, was met regelmaat ook zijn persoonlijke chauffeur. Wat ook aan de vertrouwensband tussen de twee mannen bijdroeg, was dat Astesiano eerder al voor Lacalle Pou’s vader, president Luis Alberto Lacalle Herrera, had gewerkt. Het nieuws kwam daarom hard aan voor Lacalle Pou, die aangaf dat de teleurstelling in zijn beveiliger groot was. Hij was speciaal voor de gelegenheid vervroegd van een vijfdaagse vakantie met zijn kinderen teruggekeerd. Op een persconferentie gaf hij aan „geen opperbest humeur” te hebben. Onderwerp van gesprek was ook het verleden van Astesiano. Dat zou niet vrij zijn van strafbare feiten, meldden verschillende landelijke media. Lacalle Pou zwoer daar niks vanaf te weten: „Anders had ik hem niet mijn kostbaarste bezit, mijn familie, toevertrouwd.” Het verweer van de Uruguayaanse president, sinds 2020 aan de macht, was moeilijk te geloven. Twee jaar geleden publiceerde het wekelijkse Uruguayaanse magazine Caras y Caretas (‘Gezichten en Maskers’) een achtergrondverhaal over Astesiano, waarin de beveiliger ervan werd beschuldigd te hebben gefraudeerd en gestolen. Kop boven het verhaal: „De bad boy van de president”. Naar Astesiano hebben in totaal twintig criminele onderzoeken gelopen, aldus het medium, maar die leidden nooit tot een veroordeling. ||https://www.nrc.nl//nieuws/2022/09/27/beveiliger-uruguayaanse-president-gearresteerd-wegens-helpen-van-russen-aan-valse-paspoorten-a4143266
2022-09-28||Zorgpremie DSW volgend jaar maandelijks bijna 10 euro hoger||Bij zorgverzekeraar DSW gaan klanten vanaf januari maandelijks bijna 10 euro meer betalen dan dit jaar. Dat heeft het bedrijf dinsdag bekendgemaakt. DSW maakt ieder jaar als eerste, een week na Prinsjesdag, bekend hoe hoog de premie het komende jaar zal zijn. De maandelijkse premie gaat met 9,75 euro omhoog, een stijging van 7,6 procent. Het bedrag dat klanten maandelijks voor hun zorgverzekering moeten betalen, bedraagt daarmee vanaf volgend jaar 137,50 euro.  Volgens DSW zijn de oorzaken van de stijging vooral de stijgende lonen in de zorg, maar ook „overige” toenemende kosten. De zorgverzekeraar zegt dat klanten hetzelfde bedrag voor het eigen risico blijven betalen; 375 euro. Dat is 10 euro minder dan wettelijk bepaald. Daarmee wil het bedrijf „duidelijk maken dat het eigen risico te hoog is en zijn doel voorbij schiet”. Door financiële reserves in te zetten zegt DSW te hebben voorkomen dat de premiestijging 2 euro hoger dan nu uitviel.  Andere zorgverzekeraars moeten hun premie uiterlijk 12 november bekendmaken. Doorgaans is de premie van andere verzekeraars verglijkbaar met die van DSW. Vorig jaar bleef het eigen risico van DSW ook hetzelfde. De premie steeg met 3,25 euro. De basispremie steeg toen onder meer minder hard doordat zorgverzekeraars de kosten van de coronapandemie deels vergoed kregen via de wettelijke catastroferegeling. ||https://www.nrc.nl//nieuws/2022/09/27/eerste-zorgpremie-volgend-jaar-bekend-bijna-tien-euro-omhoog-a4143265
2022-09-28||Het verdwenen defensierapport: wat Nederland wist over Australische oorlogsmisdaden||Australische militairen worden ervan verdacht Afghaanse burgers en krijgsgevangenen te hebben geëxecuteerd en gemarteld. Destijds werkten Nederlandse militairen nauw samen met de Australiërs: wat wisten ze van de oorlogsmisdaden? Onderzoeksjournalisten Karel Berkhout en Esther Rosenberg kwamen achter een Nederlands inlichtingenrapport over de moord op een Afghaanse burger. Maar dat rapport lijkt spoorloos verdwenen.||https://www.nrc.nl//nieuws/2022/09/27/het-verdwenen-defensierapport-wat-nederland-wist-over-australische-oorlogsmisdaden-a4143264
2022-09-28||Bam! Ruimtesonde DART knalt op planetoïde||Urenlang was er slechts een enkele pixel in zicht, maar tijdens zijn laatste minuten kreeg de ruimtesonde DART het doelwit steeds groter in het vizier: de planetoïde Dimorphos. In de laatste seconden zwol de 160 meter grote steenklomp razendsnel aan tot een grijze aardappelvorm, bespikkeld met losliggende stenen.  En om 01.14 uur  dinsdagnacht (Nederlandse tijd)  sloeg DART erop te pletter, precies zoals de bedoeling was. „We have loss of signal” - we zijn het signaal kwijt - zal zelden zó enthousiast uitgeroepen zijn in de controlekamers van NASA.  „Het is gelukt”, zegt Özgür Karatekin, als onderzoeker verbonden aan de Koninklijke Sterrenwacht van België in Brussel en betrokken bij het DART-experiment. (DART staat voor Double Asteroid Redirect Test). „Voor het eerst hebben we de baan van een  hemellichaam veranderd”, zegt Karatekin. Tot maandagnacht draaide Dimorphos, ruwweg vijf miljoen ton, eens in de 11 uur een 55 minuten een baan om de zwaardere Didymos. DART, een 570 kilogram wegende ruimtesonde ter grootte van een stadsauto, sloeg in met een snelheid van 23.000 kilometer per uur. Die klap zou ongeveer tien minuten van de baanperiode af zou moeten halen.  Telescopen op aarde en in de ruimte houden het stelsel in de gaten. Hoe groot de verandering precies is, zal de komende weken duidelijk worden. Het hangt bijvoorbeeld af van de precieze samenstelling van Dimorphos. „Aan de beelden te zien, lijkt het op een losse hoop puin, een rubble pile”, zegt Karatekin. In dat geval schiet er bij de inslag puin terug, en die terugslag veroorzaakt een grotere baanverandering dan als Dimorphos uit één stuk zou bestaan.  DART werd  op 24 november 2021 gelanceerd, en legde in iets minder dan een jaar elf miljoen  kilometer naar zijn einddoel af. In de weken voor de inslag is de koers van DART af en toe bijgesteld, iets dat de algoritmen aan boord in de laatste uren zelfstandig deden. „We konden alleen toekijken en hopen dat het goed ging”, zegt Karatekin. „Hij had natuurlijk kunnen missen, maar de autonavigatie werkte prachtig.”
De steeds sneller opdoemende planetoïde is gefilmd door de DART’s camera, die de inslag uiteraard niet overleefd heeft. De naar de aarde verstuurde videobeelden werden abrupt afgekapt.  De opstuivende puinpluim, en mogelijk ook de inslag en de resulterende krater, zijn als het goed is gefilmd door LICIAcube, een satellietje dat zich vijftien dagen voor de inslag van DART afsplitste, om drie minuten na de botsing langs te vliegen.  Beelden van LICIAcube (Light Italian Cubesat for Imaging of Asteroids) waren dinsdag nog niet beschikbaar.  De botsing werd al wel vastgelegd door  ATLAS (Asteroid Terrestrial-impact Last Alert System), een stelsel van vier telescopen in Hawaii, Chili en Zuid-Afrika die de hemel afspeuren naar bewegende objecten. In de beelden vormen Didymos-Dimorphos een heldere stip, die plotseling helder oplicht door de inslag. Duidelijk is ook een uitspreidende  puinpluim te zien. Onderzoeker Karatekin voerde van tevoren simulaties uit van de samenstelling van Dimorphos, en werkt aan de  HERA-sonde van de Europese ruimtevaartorganisatie ESA. Die moet in 2024 gelanceerd worden om de nasleep van de botsing preciezer in  beeld te brengen. De DART-missie, die 313 miljoen dollar kostte, was een NASA-missie.  De resultaten zijn interessant voor onderzoekers van planetoïden en ons zonnestelsel, maar de afdeling die de missie leidde heeft niet voor niets Planetary Defense in de naam: planeetbescherming. In de ruimte zijn duizenden ‘aardscheerders’ te vinden: steenklompen die mogelijk met de aarde in botsing zouden kunnen komen. Zo’n kosmisch ongeval trof bijvoorbeeld de dinosauriërs, die 65 miljoen jaar geleden uitstierven door de inslag van een stuk steen van zo’n tien kilometer doorsnede. Ruimtestenen in de buurt met zulke afmetingen zijn inmiddels in kaart gebracht, en een herhaling van de dinosaurus-inslag is niet aanstaande. Maar van de kleinere ruimtestenen van dertig meter of groter, die een land of stad kunnen uitvagen, hebben we er minder in het vizier.  Sinds 1998 werken ruimtevaartorganisaties als ESA en NASA samen in het project Spaceguard, om zo veel mogelijk gevaarlijke aardscheerders in kaart te brengen. Dat roept natuurlijk de vraag op wat je doet als je er een ontdekt die op ramkoers ligt met de aarde.  Anders dan Hollywood-films als Deep Impact suggereren, maakt opblazen met een kernwapen de zaak alleen maar erger: het levert waarschijnlijk meer gevaarlijke brokstukken op. Het lijkt de beste strategie om een aanstormende ruimtesteen uit zijn koers te tikken met een opvolger van DART, al zal dat om een veel zwaarder projectiel gaan.  „Hoe eerder je hem ontdekt, hoe minder je de baan hoeft te veranderen om hem de aarde te laten missen”, zegt Karatekin, „Maar de botsing van vandaag, daar ben ik heel blij mee.”||https://www.nrc.nl//nieuws/2022/09/27/bam-ruimtesonde-dart-knalt-op-planetoide-a4143263
2022-09-28||Invloedrijke geestelijke die de Arabische Lente steunde|| De Egyptische geestelijke Yusuf al-Qaradawi is maandag op 96e jarige leeftijd overleden in zijn woonplaats Doha, de hoofdstad van Qatar. Qaradawi werd gezien als spiritueel leider van de Moslimbroederschap en gold als één van de meest invloedrijke – en controversiële – soennitische geestelijken ter wereld.  Qaradawi werd in 1926 geboren in een conservatief boerengezin in de Egyptische Nijldelta. Hij zou de Koran al op zijn tiende uit zijn hoofd hebben geleerd en studeerde af aan de beroemde al-Azhar universiteit in Caïro, een van de belangrijkste autoriteiten binnen de soennitische islam. Al op jonge leeftijd kwam hij in aanraking met Hassan al-Bana (1906-1949), de oprichter van de Moslimbroederschap.  De Moslimbroeders verzetten zich destijds tegen de Britse invloed op het Egyptische koningshuis en de ‘verwesterlijking’ van de Egyptische samenleving. Nadat Egypte in 1952 een volledig onafhankelijke republiek werd, ontpopte de Moslimbroederschap zich tot aartsvijand van de militaire dictatuur van Gamal Abdel Nasser en diens opvolgers. Qaradawi belandde meermaals in de gevangenis en vluchtte in 1961 naar Qatar.  Vanuit die steenrijke golfstaat beïnvloedde Qaradawi moslims wereldwijd. Hij schreef meer dan honderd boeken, doceerde aan de universiteit en ging in 1997 het internet op met zijn website IslamOnline, een webforum dat nog altijd actief is. Maar de meeste bekendheid verwierf hij met zijn televisieshow Sharia en het Leven op de Qatarese zender Al Jazeera, waarin hij tientallen miljoenen kijkers adviseerde over de toepassing van islamitische voorschriften in hun dagelijks leven. Qaradawi legitimeerde  Palestijnse zelfmoordaanslagen tegen Israëlische burgers Qaradawi was een religieus conservatief en berucht om zijn extreme uitspraken. Zo noemde hij homoseksuelen ‘perverselingen’, waarschuwde hij dat vrouwen niet mogen masturberen en zei hij dat de Britse auteur Salman Rushdie de doodstraf verdiende voor zijn boek De Duivelsverzen. Ook legitimeerde hij Palestijnse zelfmoordaanslagen tegen Israëlische burgers, omschreef hij de Holocaust als een ‘straf van God’ en deed hij talloze andere antisemitische uitspraken. Om deze reden werd hem de toegang tot meerdere westerse landen ontzegd.  Maar in andere opzichten gold Qaradawi als een hervormer. Hij pleitte voor een soepelere interpretatie van de sharia zodat ook vrome moslims volop kunnen deelnemen aan de moderne samenleving. Ook was hij een voorstander van moslimparticipatie binnen seculiere democratieën. Hierin verschilde Qaradawi sterk van jihadistische bewegingen. Niet voor niets veroordeelde hij de aanslagen van 11 september 2001 en riep hij  moslims op om bloed te doneren aan de slachtoffers.  Ook  sprak hij zich fel uit tegen Islamitische Staat.  Tijdens de Arabische Lente schaarde Qaradawi zich achter de volksopstanden tegen autoritaire regimes in de regio. Zo schreef hij een fatwa (juridisch advies) uit waarmee hij de Libische dictator Moammar Gaddafi vogelvrij verklaarde en riep hij op tot westerse interventie tegen het Assad-regime in Syrië. Na de val van de Egyptische president Hosni Moebarak in Egypte keerde hij tijdelijk terug naar Egypte en leidde hij het vrijdagmiddaggebed op het Tahrirplein. Daarin pleitte hij onder meer voor eenheid tussen Egyptes moslims en christenen.  Sinds de terugkeer van Egyptes militaire dictatuur in 2013 kwam Qaradawi zijn geboorteland niet meer in. Hij vluchtte opnieuw naar Qatar en bleef vanuit daar kritiek uiten op onder meer het Egyptisch regime en diens bondgenoten in Saoedi-Arabië en de Verenigde Arabische Emiraten. Zij bestempelden Qaradawi als ‘terrorist’ en zullen niet rouwig zijn om zijn dood. Maar andere moslimleiders, zoals de Tunesische oud-parlementsvoorzitter Rachid Ghannouchi en de Turkse president Erdogan, spraken wel hun condoleances uit. Ze prezen Qaradawi respectievelijk als voorvechter van ‘gematigdheid’ en het ‘mooiste voorbeeld’ van hoe een moslim moet leven. ||https://www.nrc.nl//nieuws/2022/09/27/invloedrijke-geestelijke-die-de-arabische-lente-steunde-a4143254
2022-09-28||Zes beveiligers verdacht  van betrokkenheid bij dood Pool||Zes beveiligers worden verdacht van betrokkenheid bij de dood van een 37-jarige Pool. Dat liet de politie maandag weten. Op 17 september werd hij door beveiligers in Breda van een festivalterrein verwijderd. Hij werd onwel en naar het ziekenhuis gebracht, waar hij een dag later overleed. Tijdens muziekfestival Breda Barst zou de man voor overlast hebben gezorgd. De beveiligers, medewerkers van beveiligingsbedrijf Blue Star, hebben hem vervolgens van het terrein weggehaald. Volgens regionale media zou de man zich ertegen hebben verzet. De beveiligers hielden hem in bedwang tot de politie kwam. Wat erna gebeurde is onbekend, wel is duidelijk dat de Pool al geen ademhaling meer had toen de agenten arriveerden op het terrein, in het centrum van Breda. Kort na het incident werden de eerste beveiligers aangehouden en verhoord omwille van hun vermeende directe betrokkenheid bij het incident. Het betrof vier mannen van tussen de 19 en 59 jaar. Ze komen uit Roosendaal, Breda, Dongen en Tilburg. Twee andere beveiligers werden later verhoord. Alle zes werden na verhoor vrijgelaten, maar blijven wel verdachten. Onderzoek moet duidelijkheid geven waarom de man onwel werd, waaraan hij is te komen overlijden en of de beveiligers daar schuldig aan zijn. (NRC)||https://www.nrc.nl//nieuws/2022/09/27/festival-breda-zes-beveiligers-verdacht-van-betrokkenheid-bij-dood-pool-a4143238
2022-09-28||Raad van State: wetsvoorstel nieuwe spionagewet is ‘onvoldoende duidelijk’||In het voorstel voor een nieuwe spionagewet dat minister  Dilan Yesilgöz (Justitie, VVD) voor de zomer presenteerde, wordt „onvoldoende duidelijk” wat het kabinet precies strafbaar wil stellen. Dat concludeert de Raad van State (RvS) in een maandag gepubliceerd advies. De minister wil de definitie van het begrip spionage uitbreiden, omdat het strafrecht nu te weinig mogelijkheden zou bieden voor de veroordeling van spionnen. Wat de minister „klassieke spionage” noemde in haar presentatie van het voorstel op 8 juli is al strafbaar: het schenden van staats- en bedrijfsgeheimen. Op andere „handelingen ten behoeve van een buitenlandse mogendheid” die niet per se om geheimen gaan, staat nog geen straf. Daarbij gaat het bijvoorbeeld om praktische zaken als het smokkelen van pakketjes over de Nederlandse grens, maar ook om bijvoorbeeld onrust stoken via sociale media tijdens verkiezingen. „Het in gevaar brengen van Nederlandse belangen door spionage moet keihard worden afgestraft,” schreef Yesilgöz over het wetsvoorstel. „Het is daarom goed dat  straks een maximale celstraf van 8 jaar kan worden opgelegd aan personen die spionageactiviteiten uitvoeren voor een buitenlandse overheid.” De RvS vindt dat de „handelingen ten behoeve van een buitenlandse mogendheid” beter moeten worden afgebakend. „De term kan allerlei handelingen omvatten, zoals verspreiden van desinformatie, beïnvloeden van besluitvorming en intimideren van bevolkingsgroepen”, aldus de RvS. Dit is niet goed voor de rechtszekerheid of handhaving van een nieuwe wet. Het ministerie zou in het wetsvoorstel „expliciete handelingen” moeten omschrijven die strafbaar worden. Ook vindt de Raad van State dat de minister onvoldoende duidelijk maakt waarom de ruimere spionagewet nodig is. Het Wetboek van Strafrecht bevat al „verschillende bepalingen” die het Openbaar Ministerie nu al kan gebruiken om spionageactiviteiten te vervolgen.  (NRC)||https://www.nrc.nl//nieuws/2022/09/27/adviesrapport-raad-van-state-wetsvoorstel-nieuwe-spionagewet-is-onvoldoende-duidelijk-a4143237
2022-09-28||Wat vindt NRC | Italiaanse uitslag luidt voor de EU een nóg onzekerder periode in||Het goede nieuws is dat Italianen voor het eerst sinds 2018 voor algemene verkiezingen naar de stembus konden. In een tijd waarin het aantal crises nationaal en internationaal zich opstapelt en de Italiaanse economie moeite heeft gelijke tred te houden met die van andere EU-lidstaten konden ze zich eindelijk weer uitspreken over de koers van hun land. Anders dan Giuseppe Conte (2018-2021) en vertrekkend premier Mario Draghi stond de grote winnaar van zondag, Giorgia Meloni van de radicaal-rechtse Broeders van Italië, bovendien zelf  op de stembiljetten: de vrouw die als enige vorig jaar weigerde de brede coalitie van Draghi te steunen was al vooraf kandidaat  voor het premierschap. Haar rechtse coalitie, met Lega van Matteo Salvini en Forza Italia van Silvio Berlusconi, haalde een comfortabele meerderheid en kan nu een regering gaan vormen. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Die uitslag zelf was aanzienlijk minder goed nieuws, niet het minst voor het Europese project. Alle drie de partijen uit de aanstaande coalitie  hebben een meer dan gecompliceerde verstandhouding met de EU en in bredere zin met de liberale democratische waarden waar de Europese samenwerking voor staat. De Broeders van Italië en Meloni zelf komen nota bene voort uit de neo-fascistische   beweging MSI. Dat precies honderd jaar na de ‘Mars op Rome’ van de partij van Mussolini   radicaal-rechts voor het eerst in een land dat hielp de EU op te richten het initiatief krijgt om een regering te vormen, getuigt van een sinistere symboliek die er in deze onzekere tijden nauwelijks nog bij kan.  Net als Salvini heeft Meloni zich in het verleden regelmatig uitgesproken voor vertrek uit de eurozone of uit de Europese Unie  als geheel. Ze onderhoudt warme banden met de  Hongaarse premier Viktor Orbán, die geen kans onbenut laat om de EU te frustreren. Voor immigratie beloofde ze net zo’n onbuigzame houding als hij. Ze heeft zich daarnaast gevoelig getoond voor gevaarlijke nativistische samenzweringstheorieën     die beweren dat de Italiaanse bevolking opzettelijk vervangen wordt. Ze deelt Orbáns traditionele opvattingen over sociale thema’s: tijdens campagnebijeenkomsten keerde ze zich fel tegen wat ze de „lhbt-lobby” en  „genderideologie”  noemde.  Of zij en haar coalitiegenoten beseffen voor welke immense taak ze op economisch gebied staan, lijkt intussen de vraag. Meloni heeft weliswaar het herstelprogramma dat de technocraat Draghi na de coronacrisis voor vele miljarden uitonderhandelde omarmd, maar ze zegt een paar puntjes in Brussel opnieuw te willen bespreken. Dat leidt potentieel tot maanden vertraging, iets dat de derde economie van de Unie zich in het licht van de stijgende rente niet kan veroorloven. Terwijl verbetering van de internationale concurrentiekracht van Italië op dit moment essentieel is, liet Meloni de afgelopen maanden geen kans onbenut voor een lofzang op nationaliseringen en protectionisme. Het is voor heel Europa van belang dat Meloni nu eerst een stabiele regering vormt. Het zal haar in de coalitiedynamiek wellicht iets helpen dat de Lega gehalveerd is. Vooral rond  Oekraïne heeft zij zich de laatste maanden immers anders opgesteld dan Poetin-vrienden  Salvini en Berlusconi. Vraag is wel hoe lang zij de  Italianen mee kan krijgen om de westerse sancties te steunen. Want als deze verkiezingen één ding bevestigen, dan is het dat hun vertrouwen in politiek, instituties   en de toekomst wankelt. Nog maar een paar maanden geleden steunde een ruime meerderheid van de bevolking Draghi, nu kiest ze voor een reis in het ongewisse. De EU moet die keus respecteren en er alles aan doen om Italië  aan boord te houden.||https://www.nrc.nl//nieuws/2022/09/27/italiaanse-uitslag-luidt-voor-de-eu-een-nog-onzekerder-periode-in-a4143231
2022-09-28||Column | Façade||Vrijdag werd bekend dat de Britse schrijfster Hilary Mantel was overleden. Ik kende haar persoonlijk, genoot van haar scherpe blik, niet alleen op koningshuizen (over Kate Middleton schreef ze bijvoorbeeld eens dat die eruitziet alsof ze is „ontworpen door een commissie en vervolgens door vakmensen in elkaar gestoken”) maar ook over de gevaren van verbeelding.  De afgelopen dagen verdiepte ik me in haar werk, om haar nog een beetje bij me te hebben. En, oké, ook om de hectiek van de dag buiten te sluiten. Je hoefde de radio maar aan te zetten of de commentaren over de Algemene Politieke Beschouwingen daverden je oren binnen, waarbij het vooral ging over het moment dat het kabinet de zaal verliet, en wat dat wel niet zei over protocol/Vera Bergkamp/de vrijheid van meningsuiting.  Even later postte een Tweede Kamerlid van het rechterspectrum iets op Twitter. Links een foto waarop minister Ernst Kuipers een vlag hijst van de Verenigde Naties met daarop doelen voor verduurzaming, ernaast een gefotoshopte versie waarop het opeens een nazivlag is. Commentaar erboven: „De façade en de werkelijkheid.”  In haar essaybundel Vorstelijke personages heeft Mantel het over de kracht van verzinsels: „Als men maar lang genoeg wordt blootgesteld aan bepaalde verhalen, hoe belachelijk die ook zijn, leidt dat toch tot een soort volkswijsheid, een geest van ‘iedereen weet toch’.” Zo kunnen mensen bijvoorbeeld gaan denken dat je naar een spionageschool bent gegaan, of dat je het Derde Rijk nieuw leven in wil blazen. Verderop in de bundel heeft Mantel het over de Franse Revolutie. Ze stelt dat er in die periode eigenlijk twee Frankrijken waren: „Naast het officiële land was er een apart domein waarin alles waar kon zijn, waar een beschuldiging nooit te monsterachtig kon zijn.” Als er diverse werelden naast elkaar bestaan, kan er van alles gebeuren. Fakkels voor de ramen, een giertank voor de deur. Speciale militaire operaties of de bestorming van het parlement.  Wanneer alles maar kan worden gezegd, bestaat het risico dat alles ook kan worden geloofd, en vaak is men daarin  selectief. Het gaat niet om de feiten, maar om het verhaal dat het beste het eigen belang dient. Zo ontstaan er meerdere  Nederlanden. Waarin dankzij ficties bewindspersonen hun leven niet meer zeker zijn en bevolkingsgroepen tegenover elkaar staan. In mijn lievelingsroman van Mantel, Bring up the Bodies, heeft ze het op een gegeven moment over de waarheid: „De waarheid kan poorten verpulveren, de waarheid kan brullen in de straat, maar tenzij de waarheid prettig, innemend en makkelijk te waarderen is, is ze het lot beschoren om jammerend bij de achterdeur te blijven zitten.”  Ondertussen ramt de leugen de voordeur in, om de binnenkant te slopen. Ellen Deckwitz  schrijft op deze plek een wisselcolumn met  Marcel van Roosmalen.||https://www.nrc.nl//nieuws/2022/09/27/facade-a4143226
2022-09-28||Opinie | Gezellig||Woensdag is marktdag. Ik ga met de kinderen naar de stad om een nieuwe winterjas te kopen. ’s Ochtends heb ik nog nagerekend wat de aangekondigde energiemaatregelen voor ons gezin betekenen. In de winkelstraat staat een grote truck waaruit mannen de verlichting voor de feestdagen uitladen en ophangen. Dat gaat nog gezellig worden deze winter. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/27/gezellig-a4143224
2022-09-28||ThuiskokGroene tahinsoep||Snipper de uien en pers de knoflook. Snijd de prei in dunne ringen. Snijd zo ver mogelijk door, in het groen zit heel veel smaak. Snijd de selderij in dunne plakjes. Verhit 1 eetl. olijfolie in een grote pan met dikke bodem. Fruit de ui een paar minuten tot hij glazig is. Voeg de bleekselderij, prei en knoflook toe en bak een paar minuten tot ze zacht zijn. Voeg het water toe en breng  aan de kook. Voeg de peterselie, selderij, koriander, doperwten en de spinazie toe en roer. Zodra de groenten geslonken zijn, haal je de pan van het vuur en voeg je het zout toe. Dit lijkt misschien veel maar je gebruikt geen bouillon en deze hoeveelheid groenten heeft deze hoeveelheid zout nodig. Pureer de soep met een staafmixer tot deze helemaal glad is. Voeg tahin toe, een goede squeeze citroen, mix nogmaals en proef – voeg naar smaak wat verse zwarte peper of extra tahin. Snijd terwijl de soep kookt de shiitake in dunne repen en bak deze krokant in wat olijfolie. Laat een beetje afkoelen en meng met nog een eetlepel tahin en een theelepel gerookt (Maldon) zout. Pluk nog wat extra peterselie en koriander, schep de soep in kommen en garneer voorzichtig met kruiden, gebakken shiitake en wat geroosterd sesamzaad.  VOOR 6 PERSONEN: Esther Erwteman Tahin Fontaine Uitgevers 256 blz. € 33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/27/thuiskokgroene-tahinsoep-a4143217
2022-09-28||In het midden||Horizontaal: 1.  Dier op een lucifersdoosje  8.  ‘Ministers overwegen stappen tegen FVD-Kamerlid om __’ 12.  ‘__ Van Vleuten krijgt twee boetes van UCI na WK-zege’ 15.  Past na oranje of machine 16.  Ding om te schenken  17.  Gelderse gemeente 18.  Past voor slaap of licht 22.  __ Pastinakel, vriend van Kwetal  23.  Wolvenvoer 24.  Queens of the Stone __  25.  Peace for __ time, aldus Chamberlain  26.  Een ander spoor aan het kiezen 30.  Werd Hiddink in 2002 van Zuid-Korea 31.  Die gebieden komen uit de lucht vallen  Verticaal: 1.  ‘Britse pond __ naar laagterecord’ 2.  Bewonderen 3.  Eenkleurig 4.  Werd de WIA  5.  Zo is de Tilia beter bekend 6. Bedorven door vochtoverlast  7.  Punten 9.  Deining 10. Smells Like __ Spirit 11.  Lopen behoedzame mensen op 13.  Mens van regels 14.  Oude Iberische munt 19.  ‘Supertyfoon __ teistert Filipijnen’  20.  Auto die je kunt delen 21.  Bijman 22.  ‘Mathieu van der __ beboet voor hotelincident in Sydney’ 27.  Modelproduct 28. Downton Abbey: A New __, film 29.  Past voor schiller of druk Oplossing puzzel 26 september.  Horizontaal: 1. COLONNE 5. CEL 8. MELONI 10. KANE 12. LEO’S 14. CIF 15. ORA 17. MESSAGE 21. AUREOOL 22. YEN 23. ACM 24. LEEM 26. KELK 28. SHARIF 29. TAN 30. FEDERER   Verticaal: 1. CDA 2. L’HERBE 3. NUL 4. EMOES 5. COCAINE 6. ENIGE 7. LIFE 9. ESSAY 11. NOORMAN 13. EMILE 16. AIOLI 18. STEKER 19. MUCHA 20. LOEFF 21. AAST 25. MUD 27. LOR  In het midden: MOBILISATIE ||https://www.nrc.nl//nieuws/2022/09/27/in-het-midden-a4143215
2022-09-28||Sudoku van dinsdag 27 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/27/sudoku-a4143207
2022-09-28||Column | ‘Joop den Uyl, dát was de beste politicus’||Bij álle belangrijke debatten in de Tweede Kamer zit Leendert Weggeman (18) op de tribune. Hij komt uit Zwijndrecht, heeft net zijn mbo-diploma ‘manager retail’ gehaald en werkt bij Intratuin. Een vriendelijk, wat bleek gezicht, opgeschoren haar, een lok. In de formatie van Rutte IV, net na de rel over een ‘functie elders’ voor Pieter Omtzigt, stond hij soms dagen achter elkaar bij de Ridderzaal om te zien hoe de fractievoorzitters werden ontvangen door de informateur. Naast de Binnenhoffontein ging hij op de foto met Kees van der Staaij, Leendert Weggeman is al sinds zijn twaalfde lid van de SGP-jongeren. Uit opinieonderzoek komt dat nog maar weinig Nederlanders vertrouwen hebben in Mark Rutte en zijn kabinet. Maar geldt dat ook voor de vaste bezoekers van de Tweede Kamer – aangetrokken door de macht en het politieke spel, zoals Leendert Weggeman? „Ja”, zegt hij in de pauze van een debat. „Mijn vertrouwen in Rutte kreeg een deuk in april vorig jaar. Het is hier een leeuwenkuil, ik denk dat hij Omtzigt wilde temmen.” Net als een flinke meerderheid in de I&O-peiling van vorige week vindt Leendert Weggeman dat Ruttes „politieke houdbaarheid” voorbij is. En het kabinet? „Daar komen de oplossingen niet meer van.” Zijn vader is ambtenaar, zijn moeder werkt in de thuiszorg. In groep 8 van de basisschool was Leendert Weggeman met zijn klas in het gemeentehuis van Zwijndrecht. Hij vond de vergaderzaal prachtig, vooral door de grote ramen, en raakte aan de praat met de fractievoorzitter van de SGP. Sinds die tijd volgt hij de politiek, hij wil docent maatschappijleer worden. Volgend jaar begint hij aan de lerarenopleiding. Bij de fontein, na de foto met Van der Staaij, had ik aan Leendert Weggeman gevraagd of hij fan was van Van der Staaij. Ze hadden allebei moeilijk gekeken. Zo praat je als christen niet over mensen, zegt Leendert Weggeman later. „Mensen begaan elke dag zonden.” Al kun je, zegt hij ook, wel onder de indruk zijn van wat iemand goed doet, of heeft gedaan. Als ik hem vraag welke politicus híj goed vindt: Joop den Uyl. In de Oude Zaal van de Tweede Kamer, in 1986, kreeg Den Uyl „iedereen stil” met een verhaal over mensen die in de ellende zitten, maar over het hoofd worden gezien. „Hij zei: ‘Denn die einen sind im Dunkeln und die anderen sind im Licht. Und man sieht nur die im Lichte. Die im Dunkeln sieht man nicht.’” Een citaat uit Die Dreigroschenoper van Bertolt Brecht. „Den Uyl”, zegt Leendert Weggeman, „stond heel dicht bij mensen, hij was een heel gewone man. Als hij nukkig was, deed hij nukkig. Je kreeg Joop en geen andere versie van Joop.” Joop. Alsof Leendert Weggeman, die zeventien jaar ná Den Uyls dood is geboren, hem net nog tegenkwam op straat. „Als het gaat om visie, om gezag: geen andere politicus komt bij hém in de buurt.”||https://www.nrc.nl//nieuws/2022/09/27/joop-den-uyl-dat-was-de-beste-politicus-a4143261
2022-09-28||Premier Rutte bij Op1: vaag, technisch en een opvallend moment||Dat Mark Rutte niet om het vertrouwen van de Nederlanders wil „bedelen”, zoals hij op Prinsjesdag had gezegd, dáár heeft hij nu spijt van. Die uitspraak was „ongelukkig” in een krantenkop terechtgekomen, zei hij maandagavond bij Op1. Hij had alleen bedoeld, zei hij: er zit vast niemand op te wachten dat hij „een vind-Mark-Rutte-leuk-campagne” zou gaan voeren. In het Catshuis, waar hij Op1-presentator Sven Kockelmann ontving voor een interview dat een uur duurde, zocht premier Mark Rutte (VVD) naar een heel andere toon. Hij had zichzelf soms wel „een beetje zielig” gevonden, als mensen hem verweten dat hij onzichtbaar was geweest in de stikstof- en energiecrisis. Hij was toch, zei hij, bij veel boeren langsgeweest, wat elke keer op televisie was uitgezonden? „Maar dan zeg ik tegen mezelf: luister eens, Mark, als mensen dat vinden, dan hebben ze gelijk.” Het waren zinnen die een paar keer terugkwamen, in verschillende variaties. Was zijn kabinet wel erg laat geweest met het idee van een ‘energieplafond’, om mensen te helpen met hun hoge energierekening? Dan zei hij tegen zichzelf: „Mark, als ze dat zeggen, dan moet je je dat aantrekken.” Een 3,3 als rapportcijfer, voor hemzelf? „Dat doet me pijn. Ik heb het te accepteren en ik moet kijken: waar komt het vandaan? Hoe kan ik het verbeteren?” Dat Rutte met Kockelmann in het Catshuis zat, sinds begin jaren zestig de ambtswoning van de minister-president, moest het interview extra gewicht geven. De dichter Jacob Cats had de woning laten bouwen en was er in 1652 zelf gaan wonen. Rutte woont er niet. Al hangt op een van de deuren een heus naambordje met ‘familie Rutte’ erop.
Vanuit het Torentje had EenVandaag vorige week nog, op Prinsjesdag, een interview met Rutte uitgezonden. Voor zo’n extra lang verhaal, met een ernstige boodschap, kon het ook overkomen als een herhaling van Ruttes tv-toespraken over corona.  De kritiek op zijn toespraken vanuit het Torentje had Rutte zich aangetrokken. Hij noemde de tweede toespraak, toen demonstranten lawaai maakten met potten en pannen. „Dat was tot daar aan toe”, zei Rutte, hij ging gewoon wat harder praten, „Er was ook andere kritiek op: één keer zo’n toespraak snappen we, maar je kan niks terugzeggen.” Het leek hem daarom een goed idee zich te laten interviewen met „stevige vragen”, bijna alsof Sven Kockelmann die namens Nederland stelde.  D66 had er al een tijdje op aangedrongen dat Rutte, net als andere Europese leiders, een moment zou kiezen om Nederland toe te spreken: over de oorlog in Oekraïne en wat daar op het spel staat, en wat er aan offers gevraagd zal worden van Nederlanders. In de Algemene Politieke Beschouwingen had Rutte het ook beloofd: hij zou op zoek gaan naar „podia” om dat verhaal te vertellen, het mocht, zei hij, niet uit „de headlines” verdwijnen.  Het verhaal moest ook gaan over ‘de stand van het land’ - de angst voor hoge prijzen, de woede van boeren, het gebrek aan vertrouwen in de overheid. Het was voor Rutte, die bij steeds minder kiezers populair is, ook een kans om zichzelf te laten zien als de leider. Net als in de coronacrisis. Vanaf de inval van Rusland in Oekraïne had Rutte het wel élke week over de oorlog gehad, in zijn persconferentie op vrijdag na de ministerraad, maar dat was bijna niemand opgevallen. In het tv-interview bleef Rutte over veel onderwerpen vaag en technisch, ook als ze met Oekraïne en de energiecrisis te maken hadden. Bijvoorbeeld over de energierekeningen, die als gevolg van de hoge gasprijzen enorm zijn gestegen. Het ging over de ‘vulgraad’ van gasreserves, over de markt voor vloeibaar gas. „Die LNG, dat werkt interessant, dat zijn wereldmarktprijzen.” En het ging over de Europese discussie over een plafond voor energieprijzen, waar Rutte altijd „zeer terughoudend” over was, gaf hij toe. Maar dat lag anders dan bij de Nederlandse discussie over zo’n plafond, legde hij uit.  Maar toen het over Vladimir Poetin ging, veranderde de toon van Rutte. Hij kreeg de vraag of de samenleving achter militaire steun aan Oekraïne zou blijven staan als de gasreserves op raken. Rutte vergeleek hierop Poetin met Adolf Hitler. „Ik ken de Nederlander een beetje. Als we één ding weten uit de Tweede Wereldoorlog, is het dat het niet stopt bij één land als we toegeven aan bruut geweld en expansionisme. Dat weten we van Hitler.”
Een gevoelige vergelijking, die wereldleiders vrijwel nooit gebruiken. De Poolse president Andrzej Duda is één van de weinige Europese leiders die Rutte voorgingen, en de passage kan de komende dagen internationaal gaan opvallen.  Een paar uur voor de uitzending had Rutte een foto van zichzelf op Twitter laten zetten, bellend met de Oekraïense president Volodymyr Zelensky - in het Torentje, met twee medewerkers om zich heen. Hij spreekt Zelensky meestal om de twee weken, deze keer beloofde hij hem meer wapens voor Oekraïne, en meer sancties tegen Rusland.  De hoge energieprijzen en de oorlog in Oekraïne zijn in de ogen van burgers de twee grootste crises van dit moment. Vooral over de energiecrisis, bleek vorige week uit onderzoek van I&O Research, heerst ontevredenheid onder burgers. Rutte zei steeds maar weer dat hij dat begreep. Hij had ’s middags nog „drie brieven” gelezen van mensen met een middeninkomen die óók in de problemen raakten. Hij nam, zei hij daarna weer, alle kritiek „heel serieus”. „Maar er zijn soms problemen die je niet overnight oplost.”||https://www.nrc.nl//nieuws/2022/09/26/premier-rutte-bij-op1-vaag-technisch-en-een-opvallend-moment-a4143262
