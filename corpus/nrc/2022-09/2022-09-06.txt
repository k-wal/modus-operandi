2022-09-06||In blessuretijd schiet Esmee Brugts het Nederlands elftal tóch naar het WK||Het eerste doel van bondscoach Andries Jonker is bereikt. Het Nederlands elftal neemt van 20 juli tot 20 augustus 2023 deel aan het WK voetbal voor vrouwen in Australië en Nieuw Zeeland. Daartoe was een 1-0 overwinning in de laatste kwalificatiewedstrijd in Utrecht tegen IJsland voldoende. Het is echter maar zeer de vraag of Oranje net als in 2019 mee kan  doen om de hoofdprijs. Destijds werd Nederland in Frankrijk vice-wereldkampioen na een verloren finale tegen de Verenigde Staten.    Het Nederlands elftal is er in vergelijking met drie jaar geleden niet op vooruitgegaan, terwijl andere Europese landen als Engeland, Frankrijk, Duitsland en Spanje zich wel zichtbaar hebben ontwikkeld. Engeland veroverde  zelfs met de Nederlandse knowhow van Sarina Wiegman en Arjan Veurink de Europese titel in eigen land. Daarmee populariseerden de bondscoach en haar assistent het voetbal voor vrouwen  in Engeland zoals dat in 2017 na het door Oranje gewonnen EK in Nederland gebeurde.   Nederland zette op het WK van 2019 de ingezette lijn onder Wiegman door en bevestigde dat het elftal tot de wereldtop behoorde. Vorig jaar  verzuimden deze ‘zilveren’  internationals zichzelf te belonen met een Olympische medaille op de Spelen van Tokio. Dit keer was  het verouderde Verenigde Staten in de kwartfinale rijp voor de sloop, maar werd de ploeg van Wiegman na strafschoppen uitgeschakeld. Na het vertrek van Sarina Wiegman naar de Engelse voetbalbond maakte de KNVB het zichzelf onnodig moeilijk door te stellen op zoek te zijn naar een ‘Sarina plus’. Met andere woorden een coach die het Nederlandse voetbal voor vrouwen naar een nóg hoger niveau kon tillen. Dat was te veel gevraagd van een nieuwe bondscoach. Veel te veel, zo bleek achteraf. Na een lange zoektocht kwam de KNVB uit bij de Engelsman Mark Parsons, maar die  kon simpelweg nooit aan de  hoge  verwachtingen voldoen. Parsons kwam een valse start, waarbij hij de voorbereiding op het begin van de WK-kwalificatie miste,  niet  meer te boven. Parsons slaagde er voor en tijdens het EK niet in om een nieuwe, succesvolle formatie te bouwen en werd na de uitschakeling door Frankrijk in de kwartfinale van het EK door de KNVB ontslagen. De KNVB kwam vervolgens  bij Andries Jonker uit. Een bondscoach die een  jaar eerder nog  bedankte voor de rol van ‘Sarina plus’ en liever bij de mannen van Telstar bleef.  Jonker was naar eigen zeggen nu wel klaar  om met de vrouwen aan de slag te gaan.  „Een enorme uitdaging”, zo noemde hij zijn nieuwe baan  tijdens zijn presentatie in Zeist. Twee weken later volgde al direct de  laatste cruciale kwalificatiewedstrijd  in Groep C tegen  IJsland. Jonker was er vooraf van overtuigd dat Nederland zich zou plaatsen. „Als je vindt dat je in de top tien van de FIFA-wereldranglijst hoort, dan moet je vertrouwen hebben dat je je tegen IJsland kwalificeert voor het WK.” De Eredivisie voor vrouwen is  een springplank naar de vier grote competities Het ging op dinsdagavond in een sfeervol Stadion Galgenwaard uiterst moeizaam. Oranje sprankelde geen moment in een duel dat gewonnen moest worden. Het werd een stroperig duel waarin Nederland steeds geforceerder op zoek ging naar een bevrijdend doelpunt en waarin IJsland gesteund door circa tweehonderd supporters enkel en alleen uit was op een gelijkspel. Esmee Brugts maakte de bevrijdende treffer in de blessuretijd - het was de 29ste doelpoging van Oranje, dat al drie keer de lat had geraakt.   Jonker wil nu meer. De voormalig hoofdtrainer van de mannen van Volendam, MVV, Willem II, Wolfsburg en Telstar wil met de vrouwen van Oranje met aanvallend voetbal resultaat behalen. Daarmee voorziet hij zichzelf van een zware opdracht in een land waar de verwachtingen van het nationale elftal onrealistisch hoog liggen. En dat komt door het succes van Oranje in 2017 en 2019.  Het Nederlands elftal is  sindsdien ook toe aan de vervanging van oudere krachten en doorstroming van nieuw talent. Dat is geen eenvoudig proces. Zo bleef  keeper Sari van Veenendaal op basis van haar verleden ondanks een reeks van blunders maar de voorkeur krijgen.  Tot na een blessure op het EK opeens de talentvolle Daphne van Domselaar een meer dan uitstekend alternatief bleek. De keeper van FC Twente  bewees dinsdagavond tegen IJsland opnieuw met een solide optreden dat zij de toekomst is, Van Veenendaal is inmiddels ook gestopt met voetballen.      Jonker heeft met keeper Van Domselaar (22), centrale verdediger Domique Janssen  (23), middenvelder Jackie Groenen (27) en spits Vivianne Miedema (26)  een as waarmee hij nog jaren vooruit kan. Voor dertigers als  Daniëlle van de Donk (31),   Stefanie van der Gragt (30) en Sherida Spitse (32) zal hij langzaam maar zeker jongeren in moeten passen. Jonker bracht  Esmee Brugts (19) en  Fenna Kalma (22) in de 65ste minuut voor Van de Donk en Spitse. De  gouden wissel Brugts zorgde er uiteindelijk voor dat Nederland toch direct naar het WK mag.   Jonker  moet   constateren dat Nederland niet bij de absolute top van de wereld behoort. En met de steeds professioneler wordende competities in de vier grote Europese landen   zal het gat eerder groter worden dan kleiner. Dat zijn voorlopig zorgen voor later. Jonker zal nu eerst het Nederlands elftal voor moeten bereiden op het WK in Australië en Nieuw Zeeland. ||https://www.nrc.nl//nieuws/2022/09/06/49361515-a4140960
2022-09-06||Voor de Groenen staan alle oude zekerheden ter discussie||Van alle kanten wordt er geknaagd aan de wortels van de Duitse Groenen. Maandagavond werd bekend dat onder de Groenen-minister van Economie, Robert Habeck, twee Duitse kerncentrales vier maanden langer blijven lopen. In de afgelopen maanden werd met goedkeuring van de Groenen al geïnvesteerd in defensie, werden wapens geleverd aan Oekraïne en is Russisch aardgas vervangen door vloeibaar gas en  kolen. De rigoureuze Duitse beleidswijzigingen sinds het begin van de oorlog in Oekraïne druisen in tegen alles waar de regeringspartij  ooit voor was opgericht.  De Groenen (officieel: Bündnis 90/Die Grünen geheten, sinds de fusie met hun evenknie  uit Oost-Duitsland) begonnen in de jaren tachtig als vredespartij en milieupartij, met een bijzondere afkeer van kernraketten en kernenergie.  Binnen de partij hoort Anton Hofreiter (52), van 2013 tot 2021 fractievoorzitter in de Bondsdag en nu voorzitter van de Europa-werkgroep in de Bondsdag, tot de hardliners. De gepromoveerde bioloog noemt zichzelf de „Ober-Öko”, de „opper-eco”, en draagt dat imago ook uit met lange haren en een baard, als een evenbeeld van de Groenen van het eerste uur. In de partij, die zich grofweg laat opdelen in realo’s en fundi’s, hoort Hofreiter – anders dan de populaire ministers Habeck (Economie) en Annalena Baerbock (Buitenlandse Zaken) – tot de fundamentalisten.  Maar ook Anton ‘Toni’ Hofreiter, die driftig zijn kantoor in de Bondsdag  komt binnenstappen en een regionaal geproduceerde cola inschenkt, is bereid alle oude waarden ter discussie te stellen. Hofreiter reisde in april als een van de eerste Duitse politici naar Oekraïne en ontwikkelde zich van een pacifist tot een van de felste critici van kanselier Olaf Scholz (SPD), omdat de regering te weinig en te langzaam wapens zou leveren. Het langer laten lopen van de kerncentrales noemt hij „noodzakelijk in deze situatie”. Anton Hofreiter, zo formuleerde schrijver Ferdinand von Schirach het eind augustus bij tv-zender ZDF, belichaamt de ambivalentie van deze tijd.  Hoewel het reces in Berlijn net is afgelopen, en de coalitiegenoten uitgerust en stressvrij uit hun zomervakanties zouden moeten zijn teruggekeerd, piept en kraakt het in de coalitie van SPD, Groenen en FDP, die nog geen jaar op streek is. SDP-voorzitter Lars Klingbeil verweet minister Habeck vorige week dat hij zich te veel om „mooie woorden” bekommert en te weinig om het politieke handwerk. De minister van Justitie Marco Buschmann (FDP) viel de minister van Volksgezondheid Karl Lauterbach (SPD) aan  om „paniekzaaierij” over corona.  „De stemming in de coalitie is zeker niet gemakkelijk op het moment”, zegt Hofreiter. „Maar sinds het bestaan van de Bondsrepubliek was er volgens mij nog geen regering die zoveel verschillende crises naast elkaar moest managen. Dus ik denk dat we genadig moeten zijn.” Klinkt de kritiek van de SPD op  Groenen-minister Habeck zo hard uit frustratie over de belabberde peilingen voor de kanselier en zijn partij, terwijl de Groenen er glansrijk voor staan? „Dat zal zeker meespelen. Daarom is het des te beter om er niet te veel aandacht aan te besteden en ons te concentreren op de oplossing van de vele crises.” Kanselier  Scholz heeft niet bepaald zijn beste periode: in de Cum-Ex-affaire [belastingsfraude] herinnert hij zich „niets”, hij greep niet in toen de Palestijnse president Mahmoud Abbas naast hem de Holocaust relativeerde, zijn ministers vallen elkaar openlijk af. Hoe ziet u zijn positie?  „Scholz staat onder enorme druk. Ten eerste omdat de problemen zoals gezegd enorm zijn,  ten tweede omdat communicatie niet zijn sterke punt is. Ten derde omdat hij af en toe een duidelijke beslissing zou moeten nemen, bijvoorbeeld als het gaat om de wapenleveranties.” Scholz beslist niet?  „Te aarzelend, zou ik zeggen. Maar bij alle kritiek moeten we ook de tijd in het oog houden waarin hij kanselier is geworden: we hadden ons dit jaar allemaal anders voorgesteld.” Niemand had zich bijvoorbeeld voorgesteld dat onder een regering met de Groenen uitgerangeerde kolencentrales weer  zouden worden aangesloten om stroom op te wekken, om gas te sparen. Of dat er meerdere lng-terminals zouden komen om vloeibaar gas te kunnen verwerken. Deskundigen waarschuwen ervoor dat door deze nieuwe infrastructuur Duitsland nog decennia afhankelijk blijft van fossiele brandstof, omdat de investeringen zo groot zijn dat het jaren duurt voordat die zich terugbetalen. Hofreiter: „Ja, het is bitter dat we zo veel geld moeten uitgeven voor een infrastructuur die we niet lang zouden moeten gebruiken. Maar we hebben die infrastructuur nu nodig om onafhankelijk te worden van Russisch gas. Anders moeten we blijven inkopen in Rusland, en dat is het slechtere alternatief.” Hofreiter is sinds zijn veertiende actief voor de Groenen, sinds zijn zestiende is hij lid. Waarom een veertienjarige van het Beierse platteland politiek actief wordt, kan hij zelf ook niet goed verklaren. Hij haalt zijn schouders op. „Het milieuthema destijds was de zure regen. We waren veel buiten, we kenden de bomen”, zegt hij. „Je zag dat het niet goed met ze ging, ook als ze niet zo snel stierven als nu met de droogte.” Behalve om de zure regen ging het in de partij om vredespolitiek, om de angst voor een atoomoorlog en het protest tegen kernraketten en -energie.  De weerstand tegen kerncentrales werd in 1986 nog veel sterker door de ramp in Tsjernobyl, zegt Hofreiter. Vooral Beieren was getroffen. „Ik was zestien. Speeltuinen waren afgezet. We liepen met een kleine geigerteller rond, soms sloeg het metertje uit. Er zat een knop op waarmee we de gevoeligheid met een factor tien reduceerden, maar dan nog liep de wijzer in het rood. Pas  met nog eens een factor tien extra konden we meten. Tijden later vonden we nog radioactieve paddestoelen.”  Uit een rapport dat maandag werd gepresenteerd blijkt dat de Duitse stroomvoorziening in de zuidelijke deelstaten  te fragiel is om overeind te blijven zonder twee kerncentrales. Hoe vindt u het dat de door de Groenen zo  bepleitte ‘Atom-aus-stieg’ wordt uitgesteld?  „Feit is dat de Groenen sinds hun oprichting tegen kernenergie zijn en altijd hebben gewezen op het gevaar van kerncentrales. De vraag wat we met het kernafval moeten doen staat nog open. Dus ja, het is bitter dat dit besluit genomen moest worden, maar het is in de huidige situatie  noodzakelijk. Juist in Beieren hebben Markus Söder en zijn CSU in de afgelopen jaren alles geblokkeerd wat duurzame energie aangaat. Maar ik wil benadrukken dat het besluit van Habeck niet gaat om een langere looptijd van de kerncentrales, maar om een eenmalige en tijdelijke reserve voor noodgevallen.  ”  Nederland wil volgens het coalitieakkoord nieuwe kerncentrales bouwen, ook Frankrijk houdt vast aan kernenergie, net als Polen. Waarom wil alleen Duitsland per se af van kernenergie?  „Als Nederland het geld heeft om nieuwe kerncentrales te bouwen die stroom produceren voor 15 cent per kilowattuur, want dat zijn de kosten…  Wij produceren liever zonne-energie voor 3 cent per kilowattuur.”  De kosten zijn in Duitsland natuurlijk niet het belangrijkste punt van discussie. Waarom wordt kernenergie in Duitsland als zo riskant gezien? „Ik denk dat het komt omdat we er toch vrij dichtbij zaten, bij Tsjernobyl.” Toen minister Habeck vorige zomer, destijds nog  als Groenen-voorzitter, pleitte voor wapenleveranties aan Oekraïne, werd hij door de partij verguisd. U wisselde van koers na de Russische inval in Oekraïne. Is het niet een schok om afstand te nemen van waarden waaraan u zo lang  vasthield?  „Voor ons Groenen volgde de koerswijziging op een debat dat bijna dertig jaar  heeft geduurd. Het ging ons altijd om internationaal recht. Op opeenvolgende partijcongressen werd gedebatteerd over hoe we dat het beste konden bevorderen, bijvoorbeeld op het congres in Bielefeld  [in 1999, waar toenmalig minister van Buitenlandse Zaken Joschka Fischer door een verfbom werd getroffen omdat hij pleitte voor deelname aan de NAVO-missie in Kosovo].  Voor mij is de rode draad in de partij: dat je ervoor strijdt dat het recht uiteindelijk meer is dan het recht van de sterkste. Ook als de manier waarop je dat nastreeft veranderd is.”  Op zijn twintigste moest Hofreiter  worden gekeurd voor militaire dienst. Omdat zijn ene been een paar centimeter langer is dan het andere werd hij direct afgewezen.  Tot uw geluk?  „Ja, maar iedereen was toen blij als je niet in dienst hoefde. Het was pal na de val van de Muur,  er werd over gesproken  het leger in zijn geheel af te schaffen. Het was een ongelofelijk optimistische tijd.” Jonge klimaatactivisten zijn gefrustreerd over de koers van de coalitie. Actievoerders van de ‘Letzte Generation’ plakken zich vast aan het asfalt, in de afgelopen dagen ook aan doelpalen bij een voetbalwedstrijd. Snapt u die frustratie?  „Mensen die nu 20 of 25 jaar oud zijn, zitten straks met onze erfenis  als wij  te weinig doen. Zij zijn de gedupeerden. Het gaat niet meer over ‘latere generaties’, wat nog lekker abstract klonk, het gaat over de jonge generatie van nú, en over hun persoonlijk leven. Dus ja, ik begrijp hun wanhoop.”  Kunt u nog met die actievoerders in gesprek gaan, of staat u daarvoor als Groenen-Bondsdaglid te ver van hen af?  „Ik word gezien als de opper-eco en ben ook degene die het hardst ervoor strijdt dat we vooruitgang boeken. Ik heb er geen enkel probleem mee het gesprek aan te gaan.” Voelt u zich  als opper-eco nog  senang in deze coalitie?  „Als opper-eco kun je je nooit senang voelen, in geen enkele coalitie, je doet altijd te weinig. Maar we doen toch méér, en duidelijk meer dan in de vorige coalitie, en je kunt altijd druk zetten zodat er nog meer gebeurt. Het is tragisch dat het altijd te weinig is wat je doet, maar we regeren nu eenmaal niet als enige partij.”||https://www.nrc.nl//nieuws/2022/09/06/voor-de-vredespartij-staan-alle-oude-zekerheden-ter-discussie-a4140950
2022-09-06||In het Zuid-Hollandse Westland zijn asielzoekers niet langer welkom||De Hoofdstraat van De Lier is een doodgewone dorpsstraat: een pizzeria, een drogist, een paar bakkers, kledingwinkels, een slager, een bloemist en een snackbar. Een HEMA, een Albert Heijn en een Polski Sklep. In het midden staat de scheve Domtoren. Op een doordeweekse ochtend groeten Lierenaren elkaar vanaf de fiets en stoppen voor een praatje: „Dag Jan!” „Hé hallo Inge!” De vraag is: wat maakt een gemeente een ‘weigergemeente’? De gemeente Westland, 91 vierkante kilometer en elf dorpen waaronder De Lier, heeft de afgelopen twaalf jaar geen asielzoekers opgenomen. Als een van de twee grootste vijftig gemeenten (de ander is Roosendaal). De Zuid-Hollandse gemeente, ten zuiden van Den Haag, liep bovendien achter met de voor iedere gemeente verplichte huisvesting van statushouders.  Elf dorpen in de gemeente Westland 
 Tegen de huisvesting van arbeidsmigranten was de afgelopen jaren eveneens verzet. Politiek, maar ook met bedreigingen en brandstichting. De komst van een moskee werd in eerste instantie tegengehouden, de komst van een islamitische school eveneens. Er was verzet tegen de komst van een nieuwbouwproject, tegen grote aantallen sociale huurwoningen, en tegen de komst van een coffeeshop.  Het maakt dat Westland bij de buurgemeenten bekend staat als een gemeente die weinig wil. Maar de  huidige coalitie (Westland Verstandig, GemeenteBelang en VVD) zegt dat Westland zijn „verantwoordelijkheid” neemt  als het om statushouders en arbeidsmigranten gaat. Volgens een woordvoerder is de gemeente ook niet recent door het COA rechtstreeks benaderd met een azc-verzoek.  In de Hoofdstraat begint bijna iedereen over de ruim duizend Oekraïense vluchtelingen die er wél zijn, opgenomen in hotels en bij particulieren. De eerste zondag in maart na de Russische inval organiseerden de kerken meteen een samenkomst. Westland staat in de top van gemeenten die absoluut de meeste Oekraïners heeft inschreven, na grote steden als Rotterdam, Amsterdam en Eindhoven. Naast de begraafplaats van De Lier zijn flexwoningen neergezet voor  huisvesting.  Als het over asielzoekers gaat, is Peter Duijsens van de grootste fractie Westland Verstandig stellig. In Westland, zegt hij, is geen plek voor asielzoekers: „Wij zullen nóóit vrijwillig instemmen met de komst van een azc.”  Wat als  – zoals in het Overijsselse Tubbergen – de staatssecretaris van Asielzaken Westland dwingt? Of de provincie Zuid-Holland, als het gaat om de huisvesting van statushouders? Op de halfjaarlijkse ‘interventieladder’ staat de gemeente op trede drie van zes. Als voor januari niet wordt voldaan aan de huisvestingsplicht, dan krijgt ze nog één waarschuwing en één laatste termijn voor de provincie sancties oplegt. Een woordvoerder van de gemeente zegt dat de achterstand  inmiddels „grotendeels is weggewerkt” en dat verwachting is de aantallen voor 2022 „binnen de gestelde tijd” te halen. „Als we een aanwijzing krijgen, tsja”, zegt Duijsens: „Er is hier geen draagvlak, ook politiek niet.” Retorisch: „Het is toch ook krom, als je wachtlijsten voor woningen hebt? Ga het maar uitleggen.” Hij zegt: „De statushouders zijn vaak eenlingen, jonge mannen. Zij krijgen dan een sociale huurwoning van drie, vier kamers.” Terwijl Westland volgens hem „niet in staat is starters en senioren te huisvesten. Onze eigen mensen wonen tot hun veertigste bij pa en ma.” Dit zeggen ze ook in De Lier. „Onze twee jongens vonden moeilijk een huis. Dat is zo voor vrijgezellen met een middeninkomen”, zegt Quino van der Knaap. „De woningen worden ingevuld door migranten.” Hij zit met  echtgenote Wilma op een bankje met een broodje tartaar. Zij zegt: „Ze hebben nu een woning omdat ik hen heb ingeschreven toen ze 18 werden.” Ze zijn nu 29 en 32. „De grondprijs is hier echt een bottleneck. Ik heb een kwekerij gehad. Bouwers komen niet uit als het sociale huur moet worden.”  Met een woonfonds helpt het Westlandse college starters, door bij de koop van een woning een ton bij te leggen: de grond blijft zolang de koper er woont van de gemeente. De wethouder verwacht doorstroming uit sociale huurwoningen. Maar bijbouwen is „makkelijker gezegd dan uit te voeren”, zegt gemeenteraadslid Peter Duijsens. „We zijn de dichtst bebouwde gemeente van Nederland.” Drie kwart van de tuindersgemeente  bestaat uit huizen en bedrijven: rondom De Lier liggen grote kas-gebieden. Nico de Gier, fractievoorzitter van oppositiepartij PvdA, vertelt dat er binnen de regio Haaglanden tussen de acht gemeenten afspraken zijn over het aantal sociale huurwoningen per gemeente dat moet worden gebouwd. Het oorspronkelijke aantal voor Westland werd meer dan gehalveerd, omdat het volgens een meerderheid van de gemeenteraad „veel te veel” was.  Weigert Westland de komst van asielzoekers en statushouders louter door een woning- en ruimte-tekort? „Het kleurtje maakt wel uit”, zegt De Gier. Want: „Westland wist niet hoe snel Oekraïners moesten worden opgehaald.” Dat zij meteen aan het werk konden gaan, hielp ook. Want Westlanders, vertelt dominee Mark Verrips, „zijn gastvrij om economische redenen”. In de tuinbouwsector werken 12.000 arbeidsmigranten, 4.500 wonen binnen de gemeentegrenzen. Maar Westlanders zijn ook „gereserveerd”, zegt hij. De dominee komt zelf van buiten de gemeente: „Als predikant ben ik onder de mensen, mijn beroep is vertrouwen. Maar als ik op een kantoor in Den Haag zou werken, zou dat ook poosje duren. Als je jezelf geeft, als je genoeg meedoet, word je opgenomen.”  Op straat in De Lier worden als voorbeelden van meedoen de Oranjeverenigingen genoemd, en de braderie.  Anders zijn telt mee. Peter Duijsens van Westland Verstandig vertelt over een galerijflat in Naaldwijk. Op tien flats wonen zes Eritrese gezinnen „met veel kinderen”. „Zij hebben een ander leefritme. Ik veroordeel het niet, maar het is lastig, het geeft spanningen. Ik heb het idee dat ook zij happier zouden zijn in een grote stad als Delft.” Kassen bij het dorp De Lier, in de Zuid-Hollandse gemeente Westland. Foto Tobias Kleuver/ANP PvdA’er De Gier zegt: „Er is hier redelijk veel wantrouwen naar mensen van buiten.  ’s Zomers op de dorpsfeesten zie je vriendengroepen bijeen in kringetjes, die stammen nog van de basisschool. Buitenstaanders worden getolereerd, maar schoolbanden tellen.” De Gier zegt: „Dat geldt ook voor Hagenaars hoor.” Over het bijbouwen van sociale huurwoningen bestaat bijvoorbeeld vooral de vrees dat er Hagenaars komen wonen – niet Westlanders.  En er speelt nog iets waarom Westland misschien nu een ‘weiger-gemeente’ is. Ze hád zes jaar lang een asielzoekerscentrum (azc), op de oude luchtmachtbasis Schefferkamp. In De Lier, toen nog een zelfstandige gemeente met iets meer dan 10.000 inwoners. Op het hoogtepunt zaten er 650 asielzoekers, uit 39 landen. Nu staat daar een enorme chrysantenkweker.  Oudere bewoners herinneren zich het eerste weekend in 1997 dat het azc open was, De Lier had nauwelijks inwoners met een andere achtergrond dan de Westlandse. Opeens waren daar Eritreeërs, die door de kassen wandelden. Afhankelijk van wie je het vraagt, waren er wel of geen incidenten. Uit een afstudeerscriptie van Westlander Daam van Dijk naar de Schefferkamp blijkt dat er in die zeven jaar vooral groente en fruit werd gestolen: „Van alle incidenten was het niet tot nauwelijks te bewijzen dat deze in relatie stonden tot de asielzoekers.” „Het beeld dat Westland nooit asielzoekers wil, is bezijden de waarheid”, zegt Mohamed el Mokaddem. In 2016 stemde de gemeente in met een asielzoekerscentrum voor 265 man. Hij was toen verantwoordelijk wethouder: „Toen ik met de komst van Syriërs bezig was, kreeg ik veel steun.” De oud-wethouder van Progressief Westland had iedereen uitgenodigd voor een persoonlijk gesprek, moest wel „praten als Brugman”, maar uiteindelijk was men „gematigd positief”. Hij vertelt wel over de raadsvergadering toen het besluit werd genomen. „Buiten stond de ME om neo-nazi’s uit het hele land” tegen te houden, El Mokaddem werd bedreigd. „Politiek gooide niemand olie op het vuur, ook de partijen niet die tegen het besluit stemden.” „Zeven maanden later kreeg ik een belletje van het COA, het was niet meer nodig.” Dat, zegt El Mokaddem, is precies het „jojo-beleid waarom gemeenten niet willen samenwerken. Iedereen in rep en roer, en al die moeite voor niets.” De gemeente diende een schadeclaim in tegen het COA. „Niet vanwege het geld, maar uit principe.” Wat hem vooral steekt, is dat „het sentiment van de tegenstem wordt benadrukt”. Het is „geen xenofobe gemeente”, zegt hij. „Westlanders zijn loyale mensen die miljoenen ophalen voor goede doelen.” En als iets er eenmaal staat, hoor je er nooit meer iemand over, zegt hij. „Uiteindelijk gebeurt het, maar dan zijn de media weg.” De moskee is er gekomen, de islamitische school ging twee weken geleden open.||https://www.nrc.nl//nieuws/2022/09/06/asielzoekers-zijn-nu-niet-welkom-in-westland-2-a4140947
2022-09-06||Huishoudelijke hulp in Spanje krijgt recht op werkloosheidsuitkering||  De huishoudelijke hulpen in Spanje hebben na tien jaar strijd een historisch succes geboekt. De Spaanse regering nam dinsdag een wet aan waarin staat dat  ook zij aanspraak kunnen maken op een uitkering als ze hun werk verliezen. Ook hun arbeidsomstandigheden worden verbeterd. De wet is  vanaf oktober van kracht. Met de stap wil de regering een einde maken aan de arbeidsdiscriminatie. De groep, die voor 95 procent uit vrouwen bestaat, werkt meestal in huis bij gezinnen en ouderen, waar ze het huishouden en de zorg voor kinderen en ouderen op zich nemen. Vaak gaat het om constructies waarbij de hulp in huis woont. Tot nu toe hadden ze geen recht op een uitkering wanneer zij zonder werk kwamen te zitten.  Het probleem werd vooral zichtbaar tijdens de coronacrisis, toen zeker vierhonderdduizend huishoudsters in de problemen kwamen omdat ze geen inkomsten meer konden vergaren.  Een van de oorzaken was dat huishoudelijk hulpen vaak  zwart werken, ook omdat het veelal migranten zijn zonder de juiste documenten. Werkgevers kunnen hen daarom gemakkelijk zonder opgaaf van redenen op straat zetten. „Ik baal ervan dat het zo lang heeft moeten duren. We wilden gewoon gelijke behandeling, net als alle arbeiders. Meer niet”, reageert de 60-jarige Juliana Guerrero Rodriguez uit de Dominicaanse Republiek. Toen ze twintig jaar geleden in Madrid aankwam, waar ze nog altijd woont, begon ze meteen te werken als huishoudelijk hulp. „Ik kreeg geen contract. Ze zeiden dat dit niet mogelijk was en dat ik daar minimaal drie jaar op moest wachten. Ik wist niet beter en geloofde hen.” Rodriguez maakte lange dagen, kreeg op nationale feestdagen geen vrij en werd voorgelogen over haar rechten. Daarbij werd ze ook onderbetaald. „Omdat ik in vergelijking met de Dominicaanse Republiek veel verdiende, had ik het niet door”, zegt ze erover. Toen ze na drie jaar nog steeds geen contract kreeg, ging ze voor een ander gezin werken. Maar daar kwam ze in dezelfde situatie terecht.  Veel vrouwen die huishoudelijk werk doen, hebben  vergelijkbare ervaringen.  Met meerdere demonstraties bij het Congres van Afgevaardigden probeerden ze de afgelopen tien jaar aandacht te vragen voor hun situatie. De dinsdag aangenomen wet zal hun financiële onzekerheid voor een belangrijk deel wegnemen. ||https://www.nrc.nl//nieuws/2022/09/06/spaanse-arbeidswet-huishoudelijke-hulp-krijgt-uitkering-bij-werkloosheid-a4140951
2022-09-06||Staat de NAM wel écht te koop? Zes vragen en antwoorden||„Exclusief: Shell, Exxon beginnen verkoop van grote Nederlandse gasdochter. Energiereuzen willen NAM van de hand doen.” Persbureau Reuters zorgde dinsdag voor opschudding met het bericht dat de Nederlandse Aardolie Maatschappij door haar twee aandeelhouders in de etalage werd gezet – het gehele bedrijf ogenschijnlijk, waar in Nederland zoveel om te doen is vanwege de gasbevingen in Groningen en dat nu centraal staat in een parlementaire enquête. Pikanter kon het bijna niet, maar in werkelijkheid ligt het iets anders. Zes vragen over de verkoopplannen rond de NAM. 1Staat de NAM inderdaad te koop? Nee, de NAM heeft slechts een deel van haar activiteiten in de etalage staan: de kleine gas- en olievelden buiten Groningen (zowel op land als op zee) en de bijbehorende platformen, installaties en infrastructuur. Vorig jaar oktober kondigde de NAM al aan deze activiteiten te gaan verkopen. Dinsdag lekten via Reuters documenten over het verkoopproces uit, dat nu dus formeel begonnen is.  In een reactie bevestigt zowel de NAM, Shell als het ministerie van Economische Zaken dit. In totaal worden  veertig velden op zee te koop aangeboden. Verder willen zij niet ingaan op de verkoop, maar volgens Reuters hopen Shell en Exxon dat de explosief gestegen energieprijzen potentiële kopers helpen verleiden. In totaal moet de verkoop van alle activiteiten 1 tot 1,5 miljard euro opleveren. 2Wat betekent dit voor de NAM? Voor de NAM is dit een volgende stap op weg naar haar einde. De maatschappij houdt opruiming waarbij zoals gezegd ook aandelenbelangen in allerlei pijpleidingen en verwerkingsinstallaties de deur uit gaan. En de gaswinning in Groningen is rap teruggeschroefd. Telde de NAM in 2016 nog 2.000 werknemers, dit jaar verwacht het bedrijf onder de 900 medewerkers uit te komen. Wat overblijft is straks een zak geld, het winnings- en exploitatierecht op de Groningse gasvelden, en twee ondergrondse gasopslagen in Norg en Grijpskerk. Daarbij is duidelijk dat ook voor de belangrijkste melkkoe, het Groningse gasveld Slochteren, ras het einde nadert. Het kabinet heeft  besloten om de winning in 2023 of ’24 volledig te stoppen. Maar door de huidige energiecrisis bestaat de kans dat alsnog iets langer gas uit Groningen wordt opgepompt. Dat is vooral een politiek besluit. 3Shell en Exxon doen ‘Slochteren’ dus niet van de hand? Zowel Shell, de NAM als Economische Zaken zegt dat dit niet het geval is. De ‘olies’ zouden er allicht graag vanaf willen, maar het Groningse gasveld is onverkoopbaar, zeggen analisten. Omdat het onwaarschijnlijk is dat er ooit nog (veel)  uit gewonnen zal worden en het eigenaarschap vooral  veel geld kan gaan kosten, vanwege claims. „Alleen de staat zou het misschien kunnen kopen”, zegt ex-Shellmedewerker en tegenwoordig analist Jilles van den Beukel van The Hague Centre for Strategic Studies, een denktank. „Dat is trouwens niet ondenkbaar.” 4Is de NAM een sterfhuisconstructie aan het worden? Dat is inderdaad de vraag. Analist Van den Beukel meent van wel. „Het basisscenario blijft dat Slochteren dichtgaat. En de activiteiten op het gebied van hernieuwbare energie is de NAM aan het overdragen aan Shell.” Met andere woorden: dan blijft verder vrijwel niets meer over, behalve de opslagen. „En die wil de NAM misschien in de toekomst ook nog wel een keer verkopen.” Alles lijkt erop gericht de NAM op te heffen, al was het maar omdat haar oorspronkelijke doelstelling – het winnen en verkopen van gas en olie – niet meer te realiseren is. Dan zal de hamvraag worden hoe om te gaan met een vennootschap waarvan het belangrijkste bezit een pot geld is en waar een claim van discutabele omvang op rust: de vergoeding van de aardbevingsschade en de versterking van huizen in het gebied. Juist hierover soebatten Rijk en NAM al langere tijd. Het zorgt er mede voor dat de afhandeling van de schade en de versterkingsoperatie in Groningen tergend langzaam verlopen. Kritische buitenstaanders zullen er vooral alert op zijn hoeveel geld achterblijft in de huls van de NAM. Hoeveel mag de NAM aan zijn eigenaren uitkeren en hoeveel moet er achterblijven om gedupeerde Groningse burgers te compenseren? Groningers zullen ervoor willen waken dat er niet te veel geld naar de aandeelhouders Shell en Exxon stroomt, en er voldoende overblijft voor versterkingen van de huizen en het herstel van schade. Enige probleem is dat dit een uiterst complex ondernemingsrechtelijk vraagstuk zal zijn.   Tegelijk ziet de NAM zelf nieuwe kansen. Er valt nog voor „tientallen miljarden” aan de gas- en olieindustrie te verdienen in Nederland, vertelde NAM-directeur Johan Atema vorig jaar nog tegen NRC. Bijvoorbeeld aan het opruimen van alle boorplatforms en gasputten – een taak waar de NAM als producent verantwoordelijk voor is. In 2019 sloot de NAM de eerste van de driehonderd putten in Noord-Groningen. „Het is mijn droom om die industrie op te gaan bouwen met bedrijven uit Noord-Nederland”, zei Atema. Maar, zegt een woordvoerder van het gasbedrijf nu, dat is „geen businessmodel voor de NAM”.  5Kan Nederland die velden wel missen nu Rusland nauwelijks nog gas levert? Verkoop zou juist kunnen bijdragen aan de leveringszekerheid – al is het marginaal, want de productie blijft relatief klein. De potentiële kopers waar Shell en Exxon op mikken zijn vaak kleine, tot middelgrote spelers die gespecialiseerd zijn in het uitbaten van dit soort velden. Meer dan de grote olie- en gasbedrijven zijn zij geneigd om hierin nog wel te investeren, aldus analist Van den Beukel.  Uit de documenten die Reuters heeft gezien, blijkt dat vorig jaar dagelijks 2,4 miljoen kubieke meter gas uit alle velden werd opgepompt (zowel op land als op zee). Dat zou volgens Shell en Exxon, zonder verdere investeringen, kunnen groeien naar 2,8 miljoen kubieke meter. In de sector klinken wel geluiden dat sommige potentiële kopers het vervelend vinden dat de bezittingen van de NAM in plukjes worden verkocht. Sommige zouden liefst alle velden hebben gekocht, anderen weer alleen velden die dichtbij velden liggen die ze reeds in bezit hebben. 6Is er een kans dat de velden in handen vallen van Russische bedrijven? Of zich al potentiële kopers hebben gemeld, is niet bekend. Maar het risico dat de velden mogelijk opgekocht worden door bedrijven uit Rusland, waarmee Europa  in een felle energieoorlog is verwikkeld, lijkt klein. Russische energieconcerns zijn nauwelijks nog actief in dit deel van de Noordzee, zegt Van den Beukel. Alleen Wintershall, waarvan Gazprom  voor 50 procent eigenaar is, zit er nog, „maar dat bedrijf groeit liever organisch dan via overnames”. ||https://www.nrc.nl//nieuws/2022/09/06/nam-is-in-delen-te-koop-maar-slochteren-niet-a4140961
2022-09-06||In het nieuwe zorgakkoord zullen zieke mensen vaker op zichzelf zijn aangewezen||Mensen die ziek zijn zullen de komende jaren vaker op zichzelf zijn aangewezen. Ze zullen vaker online in plaats van bij de huisarts hun antwoorden moeten vinden of alleen aanspraak maken op een digitaal consult.  Ze zullen verder moeten reizen voor de benodigde zorg, en er soms meer voor moeten betalen.   Dat is het toekomstbeeld dat oprijst uit het  Integraal Zorgakkoord (IZA) waarin minister Ernst Kuipers (Zorg, D66) en de zorgsector afspraken maken voor de komende vier jaar, en dat in handen is van NRC. Het akkoord ligt nu bij de branchepartijen, zoals huisartsen, wijkverpleging en ziekenhuizen. Het is de bedoeling dat die daar volgende week hun handtekening onder zetten. Met het akkoord hoopt Kuipers de zorgkosten in toom te houden. Opvallend is dat het akkoord grotendeels gelijk is aan het concept dat vorige maand  al uitlekte. Ook  punten waarop veel kritiek kwam zijn weinig veranderd.  De vorige versie  veroorzaakte een hoop onrust onder met name huisartsen en wijkverpleegkundigen. Hun budget wordt naar beneden bijgesteld.  Bij huisartsen gaat het om 80 miljoen minder, bij wijkverpleegkundigen om maar liefst  600 miljoen. Geld dat afgelopen jaren bedoeld was voor de sector, maar bij zorgverzekeraars op de plank  bleef liggen. De sectoren waren daar boos over:  verzekeraars hadden dat geld gewoon moeten uitgeven.   Het ministerie ziet het echter  niet als  bezuiniging. Nadat het budget naar beneden is bijgesteld, krijgen huisartsen en wijkverpleegkundigen er in het akkoord  weer honderden miljoenen bij.                  Huisartsen en verpleegkundigen krijgen in de nieuwe versie wat tegemoetkomingen. Zo staat er dat alle zorgverzekeraars  meer tijd voor de patiënt moeten aanbieden per 2023, een grote wens van huisartsen. En op de valreep heeft het ministerie beloofd 48 miljoen te investeren in de verpleegkunde-sector. Aan de vrije artsenkeuze wordt flink getornd. Al langer proberen verzekeraars en het ministerie het voor patiënten onaantrekkelijk te maken  om   een zorgaanbieder zonder contract te kiezen. Zorgaanbieders willen vaak dolgraag een contract afsluiten, maar verzekeraars vinden dan  dat ze genoeg zorg hebben ingekocht in die regio.      De maatregelen in het nieuwe akkoord zijn, zo vindt Ger Jager van de Stichting Handhaving Vrije Artsenkeuze, „een aanval” op ongecontracteerde zorg. In het akkoord staat   dat patiënten in de toekomst eerst een offerte moeten goedkeuren van een ongecontracteerde aanbieder, voordat zij aan het zorgtraject beginnen. Daarmee moet voorkomen worden dat mensen voor onverwachte kosten komen te staan. Jager vindt dat „bizar”: „Hoe kun je een offerte maken zonder diagnose? En hoe kun je een diagnose stellen zonder de patiënt te zien?” Een andere maatregel is dat verzekeraars  ongecontracteerde aanbieders minder dan nu (vaak rond de 75 procent van het wettelijke tarief)  mogen gaan betalen. „Hiermee wordt het duurder voor patiënten om toegang te krijgen tot zorg”, zegt Jager, „terwijl er grote wachtlijsten zijn bij de aanbieders met contract.”  Net als in de concept-versie is in het zorgakkoord niets vastgelegd over verduurzaming van de zorg. In  NRC noemde onder anderen  intensivecare-arts Diederik Gommers dat „onbegrijpelijk en onverantwoord”. Concentratie van zorg speelt een grote rol in het akkoord. Kuipers is ervan overtuigd dat zorg er beter van wordt als ziekenhuizen minder verschillende behandelingen doen. Ingewikkelde behandelingen zullen in de toekomst dan ook op minder plekken in Nederland worden uitgevoerd. Ziekenhuizen die te weinig van zulke behandelingen doen, moeten daarmee stoppen. Wat daarbij helpt is dat, zoals verwacht, de 45-minutennorm wordt losgelaten: sinds 2002 was de afspraak dat alle inwoners van Nederland binnen 45 minuten met een ambulance de spoedeisende hulp in een ziekenhuis moeten kunnen bereiken. Maar de norm „is niet medisch onderbouwd”, aldus de minister. VWS belooft eind dit jaar met nieuwe normen te komen.  Wat  ook overeind blijft in het akkoord: de spoedzorg moet  „ingrijpend transformeren”. Die loopt nu vast: er is te weinig personeel, en de vraag neemt toe. Het idee is bijvoorbeeld dat lang niet iedereen die snel zorg nodig heeft ook naar een volledig uitgeruste spoedpost moet. Daarom moet een deel van de spoedzorgvragen straks terechtkomen bij wijkverpleegkundigen, verloskundigen, de huisarts of  de revalidatiearts. In het zorgakkoord staan verder een heleboel voornemens om veel  te gaan praten met elkaar. De 135 pagina’s lezen als een  lange opsomming van wat er nog aan documenten moet worden opgesteld. Daar zijn allerlei ambtelijke termen voor bedacht. Werkgroepen gaan aan de slag om te komen tot verkenningen,  transformatieplannen, werkprogramma’s, regiobeelden, regioplannen, procesvoorstellen, werkagenda’s, een menukaart, leidraden en afwegingskaders. Voor elk stuk dat er moet komen is er weer een andere deadline, of een ander samenwerkingsverband.   Naar aanleiding van de vorige versie van het akkoord klaagde de Tilburgse ziekenhuisbestuurder Bart Berden dat het akkoord „meer vroom dan realistisch” is. Er ontbreekt een echte oplossing voor het probleem dat de zorg door personeelstekort uit zijn voegen barst.    De ongemakkelijke waarheid is volgens Berden dat artsen en verpleegkundigen niet meer alles kunnen doen en vaker „nee” zullen verkopen, „maar die boodschap vindt het kabinet te moeilijk”.  ||https://www.nrc.nl//nieuws/2022/09/06/vaker-online-verder-reizen-a4140952
2022-09-06||Opvangplekken voor duizend vluchtelingen in Boxtel, Purmerend en Nieuwegein||Voor duizend vluchtelingen is tijdelijk onderdak gevonden. De Brabantse gemeente Boxtel gaat tijdelijk 450 vluchtelingen opvangen in Liempde, staat in een dinsdag gepubliceerd persbericht. De Noord-Hollandse gemeenten Purmerend en Edam-Volendam zullen samen eenzelfde aantal onderbrengen, meldt persbureau ANP, terwijl in Nieuwegein honderd vluchtelingen worden opgevangen op een cruiseschip. In Boxtel worden de vluchtelingen van oktober tot februari opgevangen op een landgoed. De gemeente plaatst „woonunits”, elk geschikt voor vier tot vijf personen. Daarnaast wordt er gezorgd voor „recreatieve dagbesteding, catering en sanitaire voorzieningen”. Het terrein is omheind en heeft een eigen toegangspoort met beveiliging.  Volgens de burgemeester van Boxtel, Ronald van Meygaarden (partijloos), is de opvang bedoeld om het aanmeldcentrum in Ter Apel te ontlasten. Daar meldden zich afgelopen maanden dagelijks veel meer asielzoekers aan dan er slaapplekken waren, onder meer door achterstanden bij de Immigratie- en Naturalisatiedienst (IND). Voordat er vorige week extra noodopvanglocaties werden gerealiseerd, sliepen honderden mensen nachtenlang noodgedwongen buiten. „Zo’n mensonterende situatie moeten we niet nog een keer laten ontstaan”, zegt Meygaarden volgens Omroep Brabant. „Al helemaal niet met de winter op komst.” Burgemeester Don Bijl van de gemeente Purmerend en burgemeester Lieke Sievers (ook beiden partijloos) van de gemeente Edam-Volendam laten zich in soortgelijke bewoordingen uit. In een gemeenschappelijke verklaring waarover ANP schrijft, stellen ze dat „niemand na zoveel ellende, en die op de vlucht is voor onheil of een veilige nieuwe thuishaven zoekt, buiten zou moeten slapen”. Daarom komt er per 1 oktober voor drie maanden een opvangplek op de grens van de twee gemeenten, aan de Visserijweg in Baanstee-Noord. Vluchtelingen zullen worden opgevangen in „tenten met basisvoorzieningen”, aldus de de gemeenten. Een maand later, op 1 november, komt er ook in Nieuwegein een nieuwe noodopvangplek beschikbaar. Honderd vluchtelingen zullen voor in ieder geval vier maanden worden opgevangen op een cruiseschip op het Merwedekanaal.||https://www.nrc.nl//nieuws/2022/09/06/nieuwe-opvangplekken-voor-900-vluchtelingen-in-boxtel-purmerend-en-edam-volendam-a4140953
2022-09-06||ABN zet 120 miljoen extra opzij voor compensatie|| ABN Amro gaat klanten die in het verleden een te hoge variabele rente op doorlopende kredieten hebben betaald ruimer compenseren. De bank breidt een al lopende regeling van 360 miljoen euro uit met nog eens 120 miljoen, om zo klanten te vergoeden die jarenlang onterecht rente-op-rente hebben betaald. Eerder deze week deed ING hetzelfde door 75 miljoen extra opzij te zetten. Jarenlang betaalden consumenten bij een aantal banken een te hoge variabele rente over doorlopende kredieten. De rente op deze leningen hoorde met de marktrente mee te bewegen, maar dit gebeurde bij sterke rentedalingen te weinig of soms helemaal niet. Hierdoor betaalden klanten niet alleen te veel rente, maar trad er ook een rente-op-rente-effect op; het rentebedrag werd hoger doordat de schuld minder snel afnam. Deze praktijk vond tussen 2001 en 2019 plaats bij onder meer Rabobank, ING, ABN Amro, Santander, de Volksbank, Vesting Finance en Interbank.  Het was eerlijk geweest als banken hun rente hadden gebaseerd op een marktrente als de Euribor, de Europese rekenrente tussen banken, zo stelt Rob Goedhart van claimstichting Geldbelangen. „Ondanks dat de Euribor na de bankencrisis van 2009 tot zo goed als nul was gedaald, hielden de banken de rente op hun lopende kredieten in stand – of verhoogden die zelfs.” Goedhart trof in 2014 een vrouw die een lening van 45.000 euro had uitstaan bij Interbank tegen 12,6 procent rente. „Ik kon het bijna niet geloven, maar het klopte echt.”  Interbank rekende in 2014 bij een krediet van 45.000 euro 12,7 procent rente Goedhart spande met succes via het klachteninstituut Kifid zaken aan tegen verschillende financiële instellingen. Na druk vanuit de Consumentenbond en Geldbelangen kwamen de banken uiteindelijk met compensatieregelingen voor alle klanten die te veel hadden betaald. Toch was er onvrede; behalve Rabobank wilde geen van de banken in eerste instantie rente-op-rente compenseren. Goedhart: „Er werd geredeneerd dat de klant die 20 euro rente te veel had betaald, ook maar 20 euro terug moest krijgen. Dat kan natuurlijk niet: de rente-op-rente hoort daar ook bij.” Goedhart ging daarop in hoger beroep bij het Kifid en kreeg in augustus gelijk. In de uitspraak valt te lezen dat klanten van hun bank mochten verwachten dat de rente die zij betaalden mee beweegt met de marktrente, ook als die daalt. Ook werd erkend dat als klanten minder rente hadden betaald, zij hun schuld sneller konden aflossen.   Met de aankondiging van ABN Amro vergoeden nu drie van de vier grote consumentenbanken in Nederland ook de teveel betaalde rente-op-rente. De Volksbank heeft 15 miljoen euro vrijgemaakt en beraadt zich nog op uitbreiding. De totale waarde van de compensatieregelingen nadert volgens Goedhart nu een miljard euro. Hij schat het aantal gedupeerden op „een paar miljoen”, van wie lang nog niet iedereen weet dat hij of zij in aanmerking komt voor compensatie. Per huishouden komt de compensatie uit op ongeveer 5.000 euro gemiddeld, „al zijn er ook mensen die tot 40.000 euro terugkregen.”||https://www.nrc.nl//nieuws/2022/09/06/abn-zet-120-miljoen-extra-opzij-voor-compensatie-a4140956
2022-09-06||Basisschoolleraar uit Heusden opgepakt voor bezit naaktfoto&#8217;s kinderen||De politie heeft een 44-jarige basisschoolleraar uit de Brabantse gemeente Heusden aangehouden in een zedenzaak. Op de mobiele telefoon van de man zijn naaktfoto’s van kinderen aangetroffen, meldt het Openbaar Ministerie dinsdag. De kinderen op de foto’s zijn geen leerlingen van de school waar hij lesgeeft, De Vijfhoeven in de plaats Vlijmen. De werkgever van de man is volgens het OM op de hoogte gesteld van zijn aanhouding. Ondanks dat er geen aanwijzingen zijn dat het gaat om leerlingen van de school is de onrust bij ouders groot, zegt schoolbestuurder Henk van der Pas tegen het Brabants Dagblad. „Dit is heftig. En het is logisch dat de ouders zich ongerust maken, het gaat over hun kinderen.” De man werd op maandag 29 augustus opgepakt na een melding dat een man heimelijk opnamen zou maken van kinderen, schrijft het OM. Die melding, waarover niet meer bekend is gemaakt, kwam niet uit Heusden maar uit een andere gemeente in Noord-Brabant.  De verdachte is op 1 september voorgeleid aan de rechter-commissaris. Hij blijft nog zeker twee weken vast zitten vanwege het incident waar het onderzoek mee begon en voor het bezit van kinderporno. Nader onderzoek naar onder meer de aard en omvang van de naaktfoto’s moet uitwijzen wat de precieze verdenking wordt. ||https://www.nrc.nl//nieuws/2022/09/06/basisschoolleraar-uit-heusden-opgepakt-voor-bezit-naaktfotos-kinderen-a4140949
2022-09-06||Foutje van de fiscus? Zorg ervoor dat je sowieso al bezwaar hebt gemaakt|| Hoe onherroepelijk is een belastingaanslag eigenlijk? Veel spaarders die vorige week doorkregen dat zij geen compensatie krijgen voor te veel betaalde belasting in box 3, zitten met die vraag. De overheid besloot vrijdag dat mensen die geen bezwaar hadden gemaakt tegen hun aanslag vermogensbelasting over de jaren 2017 tot en met 2020, mogelijk te veel betaald hebben maar geen cent terugkrijgen. Voornaamste argument: compensatie van iedereen is te duur en – zeker in tijden van exploderende energieprijzen en gierende inflatie – even niet belangrijk genoeg. Eerder werd bekend dat mensen die wél bezwaar maakten, zo’n 60.000 spaarders, wel recht hebben op restitutie van te veel betaalde belasting over hun rente. De Hoge Raad oordeelde eind vorig jaar namelijk dat de manier waarop de overheid vermogens belastte in strijd is met het Europees recht. De bezwaarmakers krijgen samen 2,8 miljard euro terug. Spaarders die geen bezwaar maakten, voelden zich benadeeld. Zij betaalden gewoon braaf wat de fiscus hun vroeg, de wet was immers de wet. Enkelen van hen wendden zich na de uitspraak van de Hoge Raad alsnog tot de rechter met de vraag of zij niet toch recht hadden op compensatie. Het was immers de fiscus, met op de achtergrond de wetgever, die hier in de fout was gegaan. En verantwoordelijk staatssecretaris Van Rij (Belastingen, CDA) had in Kamerdebatten over het spaardebacle laten doorschemeren er wel voor open te staan ook niet-bezwaarmakers tegemoet te komen. Dat zou dan nog eens minimaal 4 miljard euro kosten, zei hij erbij. Al zou het kunnen, was hier de impliciete boodschap, dan nog was de vraag of je het zou willen, financieel gezien. Op 20 mei dit jaar kwam het ontnuchterende antwoord van wederom de Hoge Raad. Die stelde dat de niet-bezwaarmakers geen juridische basis hadden voor compensatie. De belastingaanslagen over de jaren 2017 tot en met 2020 waren al onherroepelijk komen vast te staan: handtekening van de inspecteur eronder, zaak gesloten. Simpel gezegd heeft een belastingplichtige die aangifte heeft gedaan over een bepaald jaar (altijd voor 1 mei van het jaar daarop) na vaststelling van de definitieve aanslag door de fiscus zes weken om daar bezwaar tegen aan te tekenen. Nadat de termijn van zes weken is verstreken, staat de aanslag onherroepelijk vast. De 60.000 spaarders die nu wél compensatie krijgen, maakten gebruik van die bezwaartermijn. De tienduizenden gedupeerden die dat niet deden, hebben zo hun recht op compensatie verspeeld, aldus de Hoge Raad. Veel mensen denken dat een belastingaanslag pas écht definitief is als daar in de vijf jaar na die aanslag niet op is teruggekomen. Dat is voor een deel waar. De fiscus heeft namelijk het recht om tot vijf jaar na een aanslag nog een navordering te doen. Daarvoor zijn wel ‘nieuwe feiten’ nodig. Denk daarbij aan iemand die aangifte had moeten doen maar het niet deed, aan iemand die willens en wetens vermogensbestanddelen niet heeft opgegeven (zwartspaarders), of aan een schatting van iemands inkomsten of belastbare bedragen die te laag bleek. Daarbij gelden wel beperkingen; zo moet in sommige gevallen de navordering in elk geval 30 procent van de juist vastgestelde verschuldigde belasting bedragen. Deze navorderingstermijn werkt echter maar één kant op: alleen de fiscus kan keihard terugkomen op een eerdere aanslag. Wie zelf te veel belasting heeft betaald, zoals de gedupeerde spaarders, kan wel om een lagere aanslag vragen buiten de reguliere bezwaartermijn van zes weken om. Dat heet een verzoek tot vermindering. De fiscus beoordeelt dat verzoek en kan besluiten dat de belastingaanslag inderdaad te hoog is. Dan kan de inspecteur de aanslag alsnog verminderen. Zo’n verzoek om vermindering kan gedaan worden tot vijf jaar na het jaar waarover de aanslag, betaling of beschikking gaat. Voor de spaarders die zich nu alsnog verzetten tegen de aanslag uit 2017 geldt dus dat zij tot 31 december 2022 de tijd hebben. Dat biedt mogelijkheden, zou je denken. Maar dat is buiten de zogenoemde Uitvoeringswet gerekend. Daarin staat namelijk dat géén ambtshalve vermindering wordt verleend „indien de onjuistheid van de belastingaanslag voortvloeit uit jurisprudentie die eerst is gewezen nadat die aanslag onherroepelijk is komen vast te staan”. Als de regels wijzigen na definitieve vaststelling van de aanslag, vervalt dus ook het recht op de ambtshalve vermindering. En juist daar haakt de uitspraak van de Hoge Raad op 20 mei dit jaar op aan. Zijn uitspraak van eind 2021 lag er al, en daarna dienden spaarders alsnog een verzoek in tot vermindering van de aanslag. Ofwel: geen compensatie. De enige mogelijkheid die nu nog openstaat, is als de minister van Financiën bekend zou maken dat er voor de spaarders die geen bezwaar maakten en wel gecompenseerd willen worden alsnog een ambtshalve vermindering zou worden toegestaan. Buiten de strenge regels van de Uitvoeringswet om. Maar dat heeft minister Kaag (Financiën, D66) niet gedaan. Nog niet, in elk geval. Daarmee lag de weg voor het kabinet open om te besluiten de spaarders die geen bezwaar maakten niet te compenseren. En waar Van Rij eerst nog begripvol had gereageerd – „het is juridisch niet verplicht, maar ik begrijp ook de mensen die aangeven dat ze zich in hun rechtsgevoel gekrenkt voelen” – bleef het loket nu gesloten. Geen compensatie. Juridisch waterdicht, politiek ongemakkelijk. Het roept de vraag op of belastingplichtigen voortaan altijd maar pro forma bezwaar moeten aantekenen tegen hun definitieve aanslag. Wie immers besloot dat niet te doen bij de vermogensrendementsheffing van de afgelopen jaren, is nu de klos. Als dat bezwaar nu per definitie wordt gemaakt, zit de belastingplichtigen in elk geval altijd goed. De vraag is of de overbelaste systemen van de fiscus dat er nog bij kunnen hebben, een paar miljoen bezwaren per jaar. Correctie (vrijdag 9 september 2022): In een eerdere versie van dit artikel stond dat belastingplichtigen bezwaar moesten aantekenen tegen hun voorlopige aanslag. Dat moest zijn definitieve aanslag en is hierboven aangepast.||https://www.nrc.nl//nieuws/2022/09/06/foutje-fiscus-maak-altijd-bezwaar-a4140943
2022-09-06||Felle kritiek op voetbalclub PSG na grap over klimaat||De Franse topclub Paris Saint-Germain ligt onder vuur nadat trainer Christophe Galtier maandag tijdens een persconferentie een sarcastisch antwoord gaf op een vraag over duurzaamheid. De journalist vroeg waarom de ploeg afgelopen weekend niet met de trein van Parijs naar Nantes was gereisd, in plaats van met een privévliegtuig. Hierop barstten PSG-coach Galtier en sterspeler Kylian Mbappé in lachen uit. „Ik wist dat deze vraag zou komen”, zei Galtier. „Om eerlijk te zijn hebben we gesproken met het bedrijf dat onze reizen regelt; we kijken of we de volgende keer met een zeilwagen kunnen gaan.” Dat is een klein één- of tweepersoons karretje met een zeil, voor op het strand. Mbappé gaf geen commentaar.  De video van de lachende voetballer en het ironische antwoord van zijn trainer gaat sindsdien viraal en wordt op sociale media fel bekritiseerd. Ook vanuit de politiek. De burgemeester van Parijs, Anne Hidalgo, schreef verontwaardigd dat de club moest „wakker worden”. De Franse minister van Sport, Amélie Oudéa-Castéra, schreef aan coach Galtier: „We zijn meer verantwoordelijke reacties van u gewend dan dit - zullen we het erover hebben?”. Ook de Franse minister van Financiën vond Galtiers ironie niet op zijn plaats. „We moeten klimaatverandering allemaal serieus nemen”, zei hij dinsdag tegen de Franse omroep BFM TV.  PSG stelt veel oog te hebben voor „het milieu”, meldt persbureau AFP. De club zou niet met de trein naar de wedstijd in Nantes zijn gegaan omdat er geen terugreis mogelijk was. Ook andere profvoetbalclubs zijn onlangs bekritiseerd omdat ze naar binnenlandse uitwedstrijden reizen per privéjet. Die vluchten duren soms korter dan een half uur. Zo vloog de Engelse club Manchester United vorig jaar naar Leicester, nog geen 160 kilometer verderop.  Bonne ambiance dans l’avion direction Nantes. 😂 #FCNPSG pic.twitter.com/SlvDXc0ZbS — PSG COMMUNITY (@psgcommunity_) September 3, 2022  ||https://www.nrc.nl//nieuws/2022/09/06/felle-kritiek-op-voetbalclub-psg-na-grap-over-klimaat-a4140945
2022-09-06||Ondanks alles gaat Porsche naar de beurs|| Ook wie niet de benodigde 196.200 euro  heeft voor de goedkoopste Porsche 911, kan zich straks toch Porsche-eigenaar noemen. Als aandeelhouder. Bij moederbedrijf Volkswagen worden na maanden van voorbereiding de laatste details uitgewerkt om het luxe automerk naar de beurs in Frankfurt te brengen. VW wil het sterke merk Porsche via een beursgang te gelde maken, zodat het investeringen in elektrisch rijden en het achterlopende softwarepakket Cariad kan opvoeren. Maandag gaf het VW-bestuur zijn fiat aan de beursgang, die uiterlijk eind oktober plaats moet vinden.  Een klein deel zou naar verluidt naar particuliere beleggers gaan. VW wil inspelen op de grote populariteit van het automerk. De aandelen met stemrecht blijven in Wolfsburg en Stuttgart. De oprichtersfamilies Porsche en Piëch krijgen 12,5 procent van de aandelen met stemrecht, genoeg voor een veto. De families zijn met hun investeringsmaatschappij Porsche SE tevens grootaandeelhouder van VW. Verder gaat 12,5 procent naar huidige aandeelhouders van VW, zoals het staatsinvesteringsfonds van Qatar.  Het moederbedrijf  houdt het automerk dichtbij. Het blijft de cijfers van Porsche opnemen in de  resultaten, ook de industriële en strategische samenwerking  blijft  bestaan. Hoewel exclusieve automerken met een beursnotering zoals Ferrari en Aston Martin afgelopen jaar ruim een derde van hun beurswaarde verloren, zien analisten Porsche als veelbelovend. Er wordt gerekend op een marktwaarde tussen de 60 en 85 miljard euro.   De timing is gedurfd. De oorlog in Oekraïne, stijgende rente en hoge inflatie zijn genoeg redenen de gang naar de beurs wegens ‘ongunstige marktomstandigheden’ af te blazen.   Volgens Rico Luman van ING Research staat Porsche meer op zichzelf dan bijvoorbeeld VW-onderdelen Seat en Skoda. De luxe auto’s blijven immers gewild. „De productie van Porsche bedroeg in de eerste helft van dit jaar 145.860 auto’s. Dat zijn geen enorme aantallen, maar je ziet het marktaandeel in Europa duidelijk oplopen. Vijf jaar geleden was dat 0,5 procent, inmiddels is dat   0,7 procent.”   In het boekjaar 2021 maakte Porsche ruim 5 miljard euro winst bij  33 miljard omzet, vooral dankzij de grote populariteit van SUV’s. Porsche maakte in 2021 5 miljard winst bij 33 miljard omzet, vooral door SUV’s Toch hebben analisten ook zorgen, vooral bij de bestuursstructuur. Zo worden vraagtekens gezet bij de dubbelfunctie van Oliver Blume, bestuursvoorzitter van zowel de VW-groep als Porsche, wat hij na de beursgang zou willen voortzetten. De 54-jarige Blume nam vorige week de leiding over van de weggestuurde VW-topman Herbert Diess.  Vanwege die dubbelfunctie wordt ook de innige samenwerking tussen Porsche en Volkswagen als  potentieel belangenconflict gezien: wie krijgt er bij schaarste aan chips of grondstoffen wat hij wil, en wie vist achter het net? ||https://www.nrc.nl//nieuws/2022/09/06/ondanks-alles-gaat-porsche-naar-de-beurs-a4140948
2022-09-06||‘Rusland moet  wapens kopen in Noord-Korea vanwege tekorten’|| Over de vorderingen van het Oekraïense offensief in de zuidelijke regio Cherson is nog steeds weinig bekend. Om strategische redenen laat het Oekraïense leger niets los en worden journalisten geweerd. Van grote en snelle successen is in elk geval geen sprake. Wel zijn er de afgelopen dagen aanwijzingen dat het Russische leger terrein verliest en te kampen heeft met munitietekorten. De eerste signalen kwamen op zondag. Kremlin-woordvoerder Dmitri Peskov zei dat Moskou bereid was om te onderhandelen met Kiev. Die uitspraak werd door velen gezien als teken van Russische zwakte: ze staan er slecht voor en willen de strijd staken, in ieder geval tijdelijk. Dat Peskov toevoegde dat er alleen kan worden „onderhandeld” over de wijze waarop Oekraïne zal voldoen aan de Russische eisen, maakte zijn uitspraak echter minder relevant. Een kanttekening geldt ook voor de herovering van het dorpje Vysokopillja door het Oekraïense leger. De foto van soldaten die een Oekraïense vlag op het dak van het lokale ziekenhuis hijsen werd gretig gedeeld op sociale media. President Zelensky bedankte in zijn dagelijkse toespraak de 42ste zelfstandige gemechaniseerde infanteriebrigade: „Dankzij hun heroïsche acties zijn twee nederzettingen in het zuiden van ons land bevrijd.” Het strategische belang van de bevrijding is beperkt. Vysokopillja telde voor de oorlog 4.000 inwoners en ligt 167 kilometer van de bezette stad Cherson. Veelzeggender is het uitstel van het door Rusland geplande referendum in Cherson. Rusland gebruikt referenda als legitimatie voor bezetting – in 2014 gebeurde dat ook op de Krim. Na eerder uitstel zouden burgers van de provincie Cherson zich in september kunnen uitspreken of ze bij Rusland willen horen of niet. Naar verwachting zou de opkomst zeer laag  zijn, met een uitkomst die voor Rusland niet viel te manipuleren. Kirill Stremoöesov, de pro-Russische bestuurder van de provincie Cherson, zei maandag tegen het Russische persbureau Tass dat ze het referendum zo snel mogelijk willen houden, „maar vanwege de ontwikkelingen van dit moment denk ik dat we zullen pauzeren”. Hij sprak over „veiligheidsproblemen”, daarmee impliciet verwijzend naar het Oekraïense offensief. Kort na de berichtgeving door Tass probeerde  Stremoöesov de schade te beperken. Op zijn Telegramkanaal ontkende hij dat er sprake was van uitstel omdat er nooit een officiële datum voor het referendum was vastgesteld. Het Amerikaanse Institute voor the Study of War concludeert: „De beide verklaringen van Stremoöesov tonen een hoge mate van wanorde binnen de bezettende regimes die waarschijnlijk wordt verergerd door het tegenoffensief.” Dan zijn er de aanslagen door het Oekraïense verzet. Volgens Vladimir Rogov, een Russische functionaris in bezet gebied, is de Russische militaire commandant in de veroverde Oekraïense havenstad Berdjansk dinsdag levensgevaarlijk gewond  geraakt door een autobom, waarbij hij een been verloor. Kolonel Artem Bardin zou in een ziekenhuis ‘vechten voor zijn leven’, aldus Rogov.  Het Russische staatspersbureau Ria Novosti citeerde een plaatselijke, Russisch-gezinde groepering die zegt dat de auto van Bardin is opgeblazen door Oekraïense verzetsstrijders die sabotageacties ondernemen en verkenningen uitvoeren. De daders zijn niet gepakt. Kiev heeft de aanslag, die gepleegd werd op klaarlichte dag, niet opgeëist.  Ook buiten Zuid-Oekraïne lijkt het Russische leger met problemen te kampen. Twee primeurs boden dinsdag een inkijkje in  Russische problemen in Oekraïne.  The New York Times berichtte over  vrijgegeven informatie van Amerikaanse inlichtingendiensten. Volgens die diensten koopt Rusland miljoenen artilleriegranaten en raketten van Noord-Korea. Andere landen, onder meer China, willen Rusland geen wapens leveren vanwege Amerikaanse en Europese sancties. De enige overgebleven leveranciers hebben niets te verliezen door sancties: Noord-Korea en Iran. Amerikaanse regeringsfunctionarissen zeiden vorige week tegen journalisten dat de eerste drones uit Iran geleverd zijn aan Rusland.  Militaire experts zien de aankoop in Noord-Korea als een daad van wanhoop. Frederick W. Kagan van het American Enterprise Institute zei in The New York Times: „Dit is zeer waarschijnlijk een aanwijzing voor het diepgewortelde falen van het Russische militair-industriële complex, met ingrijpende gevolgen voor het Russische leger.”  Waar het Oekraïense leger met geavanceerde westerse wapens zeer gericht kan schieten op Russische munitiedepots en andere militaire doelen, is het Russische leger aangewezen op verouderd Sovjet-materiaal of grof geschut uit Noord-Korea.  Nieuwssite Politico publiceerde dinsdag een ‘boodschappenlijst’ van het Russische leger, waaruit blijkt dat er een acuut tekort is aan microchips voor wapensystemen. De oorlog duurt langer dan verwacht, de invoer van dual use-goederen – zowel voor militair als civiel gebruik – is door de sancties aan banden gelegd. Oekraïne waarschuwt bevriende landen dat Rusland naarstig op zoek is naar halfgeleiders, transistors, transformatoren en dergelijke. Eén van de bedrijven die door Rusland gewenste onderdelen verkoopt, is halfgeleiderfabrikant Nexperia in Nijmegen, dat in 2019 werd gekocht door het Chinese bedrijf Wingtech. Op de Russische boodschappenlijst staat precies vermeld welke producten van Nexperia het leger nodig heeft.  Ondertussen gaat de informatieoorlog door. Een filmpje van 84 seconden kreeg dinsdag veel aandacht op Twitter. In het filmpje kijken Poetin, defensieminister Sjojgoe en legerleider Gerasimov vanuit een controlekamer in Vladivostok naar de militaire oefening Vostok 2022. Ze zeggen niets. Poetin kijkt even lusteloos door een verrekijker. De boodschap lijkt duidelijk: deze drie mannen hebben geen contact met elkaar en geen vertrouwen in een goede afloop van hun oorlog. Het beeld kantelde toen later  het veertien seconden durende slot van het filmpje opdook. Opeens maken de drie mannen geintjes met elkaar. Het blijft een vreemd toneelstukje, maar ze ogen niet langer verslagen.||https://www.nrc.nl//nieuws/2022/09/06/rusland-moet-wapens-kopen-in-noord-korea-vanwege-tekorten-a4140946
2022-09-06||In twee weken kunnen de chips op zijn, waarschuwt Eurocommissaris Breton||Wat een opbeurende introductie had moeten zijn voor het eerste studiejaar na de pandemie, werd een twee uur durende waarschuwing over ‘de permacrisis’. Oorlog, kwetsbare productieketens en gebrek aan bijna alles: energie, talent, onderwijsbudgetten en vooral: chips. De opening van het academisch jaar, maandagmiddag op de Technische Universiteit Eindhoven, was het toneel voor geopolitieke bespiegelingen van Eurocommissaris Thierry Breton (interne markt), minister van Economische Zaken en Klimaat Micky Adriaansens en ASML-topman Peter Wennink. Hun gezamenlijke conclusie is dat Europa alle ingrediënten heeft om zelfstandiger en autonomer op het wereldtoneel te worden, maar dat kan niet zonder de handel met ‘systeemrivaal’ China. En zeker niet zonder de belangrijkste Europese bondgenoot, de VS. Halfgeleiders blijven een hoofdpijndossier voor de Europese industrie. Breton gaf in zijn toespraak aan dat Europa niet langer afhankelijk kan blijven van Taiwanese producent TSMC. 50 tot 75 procent van alle halfgeleiders komt uit Taiwan. China beschouwt Taiwan echter als een afvallige provincie die ingelijfd moet worden. Breton: „Als Taiwan door China wordt geblokkeerd, hebben we hier in twee weken tijd geen chips meer.” Breton wil „een nieuwe balans” en hoopt dat Europa in 2030 zo’n 20 procent van de wereldwijde productie aan chips levert (nu is dat  amper 8 procent). Daarvoor stelde de EU in februari een stimuleringsplan samen van 43 miljard euro – de Chips Act. Die subsidiepot trok Intel over de streep om voor 17 miljard euro in het Duitse Magdeburg grote chipfabrieken te bouwen. Volgens Duitse media wordt 40 procent van de Intel-investering gedekt met subsidies. De EU krijgt chipsfabrikant TSMC nog niet zover in Europa een fabriek te bouwen  Ondanks deze omvangrijke steunpakketten slaagt Breton er niet in TSMC, de grootste en meest geavanceerde chipproducent, te overtuigen in Europa een fabriek te bouwen. In juni gaf TSMC-topman Mark Liu aan dat TSMC voorlopig geen uitbreidingsplannen in de EU heeft, zelfs al stelt de EU miljarden in het vooruitzicht. Volgens Hsin Hsin Chen, de diplomate die Taiwan vertegenwoordigt in Nederland, zou Europa er goed aan doen om eerst de handelsbetrekkingen met Taiwan aan te halen. NRC sprak Chen vorige week in Den Haag, over de oplopende spanningen rondom Taiwan. Het eiland werd in augustus na bezoek van Amerikaanse politici omsingeld door Chinese oorlogsschepen – onder het mom van een militaire oefening. Hisn Hsin Chen: „De EU is er erg op gebrand om TSCM te vragen om in Europa te investeren. Wij proberen al zeven jaar  een handelsovereenkomst te sluiten tussen Taiwan en de EU. Zo’n investeringsovereenkomst zou gunstig zijn voor beide kanten en de weg vrij maken voor een Taiwanees bedrijf om te investeren in Europa.” De eerste verkennende gesprekken tussen de EU en Taiwan startten in 2015 en zijn gepauzeerd, vermoedelijk op aandringen van China, waarmee de EU een investeringsovereenkomst in 2020 ondertekende. Die overeenkomst verdween in 2021 echter al in de koelkast naar aanleiding van mensenrechtenschendingen door China. Een opleving lijkt helemaal van de baan omdat China weigert de Russische invasie in Oekraïne te veroordelen. De weg lijkt dus vrij voor gesprekken met Taiwan, concludeert Chen. „Maar anno 2022 hebben we nog niet eens de start van een formele onderhandeling”, aldus de diplomate, die zelf bij de eerste verkennende gesprekken aanwezig was. Als hem de suggestie voor een handelsovereenkomst tussen de EU en Taiwan voorgelegd wordt, houdt Eurocommissaris Thierry Breton de boot echter resoluut af. „Nee, nee. Wij gaan die discussie niet aan. De Chips Act is een project dat bedrijven in Europa verwelkomt met publieke steun. Maar dat gaat natuurlijk op onze voorwaarden en dan mogen bedrijven hun eigen afweging maken.” De VS maakten al in 2020 aanstalten voor zo’n handelsovereenkomst met Taiwan en kondigde onlangs aan dat de besprekingen in oktober beginnen. Het kan toeval zijn, maar TSMC bouwt wel nieuwe fabrieken in Arizona – met een flinke subsidie van de Amerikaanse overheid.  Ook al had TSMC-oprichter Morris Chang in een interview in april nog beweerd dat de verplaatsing van productie van chips naar andere landen een „zinloze exercitie” is. Het jaagt de kosten op en er zijn te weinig geclassificeerde medewerkers, aldus Chang. De EU kan zich niet veroorloven om China tegen zich in het harnas te jagen. Dat geldt ook voor een gevoelig thema waarbij Nederland nauw betrokken is: de export van ASML’s chipmachines naar China. Deze lithografiemachines zijn cruciaal voor de productie van chips. De VS dringen aan op een leveringsstop van gangbare lithografiemachines, zodat de China zijn eigen chipindustrie niet verder kan ontwikkelen. De EU ziet weinig in zo’n exportbeperking van gangbare techniek, zegt Breton, en dat geldt ook voor minister Adriaansens van Economische Zaken. Het afknijpen van China heeft ook gevolgen voor het chiptekort. ASML-topman Peter Wennink: „Er is niet zoiets als oude chiptechnologie. Juist oudere chipmachines zijn op dit moment het meest nodig om de tekorten op te lossen.” Maar de grootste uitdaging, volgens Wennink, is het vullen van 70.000 vacatures in de Brainport-regio. Het personeelsbestand van ASML in Veldhoven zal in de komende jaren ook verdubbelen, is de verwachting. „Wil deze regio zijn relevantie houden, dan hebben we meer talent nodig, van monteurs tot top-techneuten.”||https://www.nrc.nl//nieuws/2022/09/06/eurocommissaris-breton-vreest-blokkade-taiwanese-chips-en-dan-hebben-we-in-twee-weken-tijd-geen-chips-meer-2-a4140942
2022-09-06||De opvolger van Staghouwer moet iemand met gezag zijn, die met concrete actie komt|| Fors minder stikstof uitstoten, een kleinere veestapel, mogelijk gedwongen onteigeningen: voor de agrarische sector had het kabinet-Rutte IV vanaf het begin  vooral een moeilijke boodschap. Landbouwminister Henk Staghouwer (ChristenUnie) had de afgelopen negen maanden tegenover al dat slechte nieuws het verhaal moeten neerzetten hoe het wél kon, hoe Nederlandse boeren de komende jaren de omslag kunnen maken naar een meer duurzame vorm van landbouw die hen financieel nog steeds voldoende oplevert. Het lukte hem niet, hij diende maandag zijn ontslag in.  Staghouwer kreeg al maanden het verwijt dat hij boeren onvoldoende „perspectief” wist te bieden. De brief die hij op 10 juni naar de Tweede Kamer stuurde – ‘Perspectieven voor agrarische ondernemers’ – had als doel zicht te bieden „op concrete mogelijkheden voor nieuwe verdienmodellen voor een rendabele bedrijfsvoering en een redelijk inkomen”.  Maar de 49 kantjes blonken niet uit in duidelijkheid. Het ging in veel gevallen om nog (lang) niet afgeronde processen die – „binnenkort” of „op termijn” – nog nader moeten worden uitgewerkt. De brief kreeg in de Tweede Kamer  vernietigende recensies, bij links én rechts, oppositie én coalitie. „Er zit geen richting of lijn in uw brief”, zei GroenLinks-leider Jesse Klaver, onafhankelijk Kamerlid Pieter Omtzigt sprak van „een onleesbare brief”. CDA’er Derk Boswijk had tijdens het Kamerdebat  „een knoop in z’n maag” door wat hij had gelezen, en vooral níét had gelezen. Boerenorganisaties misten bij Staghouwer eveneens duidelijke visie en eigen ideeën. Woordvoerders van  organisaties die de afgelopen maanden met de minister om tafel zaten – zowel van duurzame als traditionele landbouworganisaties – noemen Staghouwer „vriendelijk” en een man die „een luisterend oor” bood, maar ook „behoudend en afwachtend”. Bart Kemp, voorman van Agractie, vond Staghouwer „kleur- en visieloos”. „Hij verwoordde vooral wat in het coalitieakkoord stond opgeschreven en zei verder vooral: dat neem ik mee, daar kom ik op terug.” Douwe Monsma van Biohuis viel op dat in de ‘stikstofgesprekken’ onder leiding van Johan Remkes vooral minister Van der Wal  aan het woord was. „Staghouwer was dan stilletjes, hij nam niet het initiatief in de gesprekken. Terwijl hij toch de minister van Landbouw was.” In politiek Den Haag was een van de grote vragen dinsdag: wanneer krijgt de  Kamer de verbeterde versie van de ‘perspectiefbrief’ die Staghouwer voor Prinsjesdag had beloofd? Volgens premier Rutte zal er met het vertrek van Staghouwer – „een trieste kwestie”, zei hij in het Vragenuur – geen vertraging in de uitvoering van de stikstofplannen optreden. Staghouwer had immers als minister  nog besloten om met zijn nieuwe brief te wachten op de bevindingen van Remkes. Heel verstandig, vindt Rutte, want ook de ‘gespreksleider’ zal in zijn rapportage enige „reflecties over de toekomst van de agrarische sector” opnemen, verwacht in de tweede helft van september.  Kan die nieuwe brief dan niet al eind september naar de Kamer worden gestuurd, vroeg D66-Kamerlid Tjeerd de Groot. Nee, dat kon  Rutte niet beloven. Zie hier het verschil tussen de ervaren premier en de onervaren minister. Weliswaar zei Rutte evenzeer te streven naar „zo snel mogelijk” duidelijkheid voor de boeren, maar hij wilde zich „niet vastleggen op een tijdstip”.  Staghouwer kon zijn belofte om voor Prinsjesdag met een nieuwe brief te komen na Remkes’ aanstelling  niet waarmaken. Al was het maar omdat de ervaren fixer van het kabinet op eigen initiatief ook een deel van het huiswerk van Staghouwer ging maken; ook hij zou  ideeën aandragen voor een rendabele, duurzame toekomst voor de landbouw.  Een week geleden, na  het laatste gesprek met de boeren, zei Staghouwer nog dat de interventie van Remkes niet hoefde te botsen met zijn herziene ‘perspectiefbrief’. Het liep anders:  Staghouwers laatste concept werd vrijdag door de rest van het kabinet afgeschoten.  Rest de vraag wie Staghouwer kan opvolgen. Het is in principe aan de ChristenUnie om een opvolger  te vinden. CU-leider Gert-Jan Segers zei dinsdag zich daar ook aan te houden. Maar in Haagse (oppositie)kringen klinkt een andere oplossing: „Er is iemand nodig met gezag, die besluiten durft te nemen en  verstand van zaken heeft”, zegt GroenLinks-Kamerlid Laura Bromet. „Waarom vragen ze Johan Remkes  niet om het af te maken?” Ook boerenorganisaties vinden dat geen gekke gedachte. „Remkes zit in het dossier, is standvastig en  ook in VVD-kringen acceptabel”, zegt Bert van Ruitenbeek van Stichting Demeter voor biodynamische landbouw. Willem Lageweg, kwartiermaker bij de Transitie Coalitie Voedsel, hoopt dat de nieuwe minister – wie het ook wordt – de verbinding tussen ministerie en boeren kan herstellen. „We hebben weer een minister nodig die voorop gaat, het land in gaat en de boeren met respect en waardering in een nieuw verhaal kan meenemen.”||https://www.nrc.nl//nieuws/2022/09/06/de-opvolger-van-staghouwer-moet-iemand-met-gezag-zijn-die-met-concrete-actie-komt-a4140941
2022-09-06||Liz Truss belooft op eerste dag als premier onmiddellijke aanpak economische problemen||Liz Truss heeft dinsdag in haar eerste grote speech als premier onmiddellijke actie beloofd tegen de dreigende recessie en de torenhoge energierekeningen in het Verenigd Koninkrijk. Dat meldt persbureau Reuters. Nadat ze in Schotland formeel door koningin Elizabeth II werd gevraagd een regering te vormen, vloog ze terug naar Londen om haar ambtswoning op 10 Downing Street te betrekken. Het VK en de wereld staan volgens de nieuwe Britse premier voor grote uitdagingen, mede door „de verschrikkelijke oorlog die Rusland voert in Oekraïne en de nasleep van Covid”, zei de 47-jarige Truss voor de deur van 10 Downing Street. „Ik ben vol vertrouwen dat we deze storm kunnen doorstaan, onze economie weer kunnen opbouwen en we het moderne en briljante Verenigd Koninkrijk kunnen worden waarvan ik weet dat we het kunnen zijn”. De opvolger van de vanwege aanhoudende schandalen opgestapte Boris Johnson vertelde drie prioriteiten te hebben: de economie laten groeien door belastingverlagingen, de sterk gestegen energiekosten te lijf gaan en ervoor zorgen dat mensen de zorg krijgen die ze nodig hebben. „Ik weet dat we deze uitdagingen aan kunnen”, zei Truss. „Het zal uiteraard niet makkelijk zijn, maar we kunnen het.” Ze moet haar concrete plannen nog presenteren, maar volgens Britse media wil ze onder meer de energieprijzen bevriezen. Als dat niet gebeurt, zullen de energiekosten voor huishoudens in oktober met zo’n 80 procent stijgen. Maandag maakte de Conservatieve Partij bekend dat Truss de interne leiderschapsverkiezing had gewonnen van Rishi Sunak en daardoor de nieuwe premier zou worden. Ze is de vijftiende premier die ceremonieel door koningin Elizabeth II is gevraagd het land te leiden. Dat gebeurde dit keer, vanwege de broze gezondheid van de koningin, op het Schotse Balmoral Castle. Vertrekkend premier Boris Johnson gaf dinsdag ook een speech. In deze afscheidstoespraak zei hij dat „de politieke strijd” nu voorbij is en „iedereen zich achter Liz Truss, haar team en haar programma moet scharen”.  Truss stelde dinsdagavond de 50-jarige Therese Coffey aan als vicepremier en minister van Gezondheid. In het kabinet-Johnson was Coffey minister van Werk en Pensioen. Verder wees ze haar bondgenoten Kwasi Kwarteng, James Cleverly en Suella Braverman aan als respectievelijk minister van Financiën, minister van Buitenlandse Zaken en minister van Binnenlandse Zaken.  Woensdagochtend is de eerste vergadering van het nieuwe kabinet.||https://www.nrc.nl//nieuws/2022/09/06/liz-truss-belooft-op-eerste-dag-als-premier-onmiddellijke-aanpak-economische-problemen-a4140931
2022-09-06||Rutte IV wist al vóór de zomer dat Henk Staghouwer wankelde|| Al vóór het weekend had Henk Staghouwer (60) beslist dat hij zou stoppen als minister van Landbouw, pas op maandagmiddag belde hij premier Mark Rutte. Die stond net op het punt om in Rotterdam Afrikaanse leiders toe te spreken op een klimaatbijeenkomst, Rutte belde hem aan het begin van de avond terug. „Maar zijn besluit stond vast”, zei Rutte dinsdagmiddag in de grote debatzaal van de Tweede Kamer, waardoor Kamerleden het idee konden krijgen dat Rutte zijn best had gedaan om Staghouwer op andere gedachten te brengen. Dat kan. Maar zeker is: in de coalitie van VVD, D66, CDA en ChristenUnie wisten ze al vóór de zomer dat Staghouwer wankelde. De oud-gedeputeerde uit Groningen, door de ChristenUnie naar Den Haag gehaald omdat hij werd gezien als een ervaren bestuurder, maakte vanaf het begin een onzekere indruk. Het werd voor iedereen zichtbaar toen hij in een debat in de Tweede Kamer, in juni, nerveus aan Jesse Klaver beloofde om nog vóór Prinsjesdag met nieuwe plannen te komen voor de boeren – Klaver vond dat hij tot die tijd „broddelwerk” had laten zien. Daarmee had hij zich zwak getoond, Klaver speelde de baas en kreeg zijn zin. In de harde wereld van de Haagse politiek kon je mensen horen zeggen dat Staghouwer „op de grond” lag, en dat partijen in de oppositie én de coalitie „bloed roken”. Bij VVD, CDA en D66 vonden ze dat Staghouwer er weinig van terechtbracht. VVD’er Christianne van der Wal, minister voor Stikstof, had de boeren woedend gemaakt met een kaartje van de gebieden waar de stikstof gereduceerd moest worden – maar had Staghouwer niet meteen klaar kunnen staan om de boeren te helpen? Daar kwam volgens betrokkenen nog eens bij: dat Staghouwer een steeds zwakkere indruk maakte, kwam de VVD niet slecht uit. Het leidde de media-aandacht af van Van der Wal. De ChristenUnie probeerde Staghouwer te helpen met advies, hij kreeg extra ondersteuning. Het leek weinig uit te maken. Staghouwer twijfelde aan zichzelf, zagen de mensen om hem heen. De Haagse politiek was veel feller en  gemener dan hij had verwacht, de opwinding in het land veel groter dan hij had kunnen bedenken. Hij leek zich ook geen raad te weten met de ideologische verschillen tussen partijen in de coalitie: de VVD denkt dat innovatie veel bedrijven overeind kan houden, bij D66 zien ze dat als pappen en nathouden, en zeker niet als dé oplossing voor het stikstofprobleem. Vorige week donderdag had Staghouwer een moeizaam overleg met een groepje andere bewindslieden over de boeren, de volgende dag wist hij het zeker: hij moest weg uit Den Haag. De ChristenUnie heeft de andere coalitiepartijen laten weten: er komt deze week nog geen opvolger en misschien ook volgende week nog niet. De partijtop denkt dat er zeker mensen te vinden zijn die het willen en kunnen, maar dan moet zo’n nieuweling van de andere coalitiepartijen wel een kans krijgen: wie wil je het anders áándoen? Carola Schouten, minister voor Armoedebestrijding en Staghouwers voorganger, doet Landbouw er de komende tijd bij.||https://www.nrc.nl//nieuws/2022/09/06/rutte-iv-wist-al-voor-de-zomer-dat-henk-staghouwer-wankelde-a4140940
2022-09-06||Ik dacht dat iedereen zou terugkomen naar kantoor. Ik zat fout||Ik kan er natuurlijk omheen draaien. En zeggen dat de werkelijkheid zich lastig laat voorspellen, onvoorziene omstandigheden, nieuwe parameters, blablabla. Maar ik kan ook gewoon zeggen dat ik ongelijk had, dus dat doe ik dan maar: lieve mensen, ik had ongelijk. Toen ik vorig jaar voorspelde dat iedereen, als de coronacrisis zou zijn ‘afgelopen’, zou terugkeren naar kantoor alsof er niets gebeurd was.  Ik geloofde toen nog heilig in kantoor. Als Nick in Simon en andersom. De plek waar de baas is, de gezelligheid, waar de baantjes worden verdeeld en jij dus ook moet zijn. Ondanks het lawaai, de prikkels, de inefficiënte vergaderingen die ook in een mail hadden gekund en de slechte koffie. Ik zag kantoor als een oerkracht waaraan niemand ontsnapt. Het kantoor als belegen verjaardagsfeestje: niemand vindt het écht leuk, maar toch gaan we allemaal weer braaf naar de verjaardag van oom Karel. Daar zou corona uiteindelijk niets aan kunnen veranderen. Maar ik had dus ongelijk.  Want toen ik terugkwam van ‘zomerstop’, zag ik dat iets ongelooflijks aan het gebeuren is – de kantoren blijven leeg. Waar september altijd de maand was dat mensen massaal terugkeerden naar kantoor, blijft het in veel kantoortuinen akelig rustig.  Grote jongens als ING, de gemeente Amsterdam en Aegon zijn al kantoorruimte aan het afstoten, rigoureus zelfs, zo bleek vorige week uit een rondgang van Het Financieele Dagblad onder 29 grote werkgevers. „We zien nu dat het zeker bij de grotere bedrijven tegenvalt hoeveel mensen terugkeren naar kantoor”, citeerde de krant Madeline Buijs van vastgoedadviseur Colliers. Dat had ik, in al die tien jaar dat ik deze rubriek schrijf, écht niet zien aankomen. Ter verdediging – daar komen de uitvluchten en de onverwachte parameters – er zijn in amper een jaar natuurlijk wel een paar ENORME omstandigheden ingrijpend veranderd. De als een komeet omhoogschietende brandstofprijzen – mensen bedenken zich wel een paar keer voor ze hun tank volgooien voor een paar (nutteloze) uurtjes op kantoor. De versnellende klimaatcrisis – de weerzin om in de file te gaan staan als je weet hoe slecht dat is voor het milieu. De NS die nu ook niet bepaald een vriendelijk alternatief is voor wie naar z’n werk wil (iets met stakingen, personeelstekorten). Mensen die geschrokken zijn van hun eerste dagen weer terug op kantoor – al die prikkels vielen toch wel erg tegen – dat hadden we ook nooit verwacht. En dan is er nog iets dat ik het na-ijl-effect noem van de coronacrisis. Het gestaag groeiende, knagende besef dat het ook prima ging toen iedereen thuiswerkte, en dat je op kantoor toch wel (weer) een stuk minder gedaan krijgt. De notie dat kantoor niet zaligmakend is, zelfs de meest verstokte managers zien dat nu in – ik denk dat dat even tijd nodig had, om in te dalen.  Maar de grootste meteoriet in de vijver, en tevens de genadeklap voor werkgevers, is, denk ik, de krappe arbeidsmarkt. Wie had ooit verwacht dat die zó snel zó oververhit zou raken. Nou ja, jullie misschien, maar ik niet. Brancheorganisatie van uitzendbureaus ABU noemde de krapte op de arbeidsmarkt eind 2021 al „historisch” en sindsdien is de ‘spanningsindicator’, die meet hoe krap de arbeidsmarkt is, zelfs nog verder toegenomen. Van ‘krap’  naar ‘zeer krap’ in het eerste kwartaal van 2022. Misschien kunnen we afspreken dat werkgevers die GEEN personeel zoeken dat op een bordje op hun gevel of bestelbus bekendmaken.  Het gevoel dat een aannemer, een schaarse computerchipexpert of basisschoolleerkracht al veel langer had – er wordt om je gevochten – heeft nu zelfs de meest nutteloze communicatie-expert bereikt – ik zeg dit met alle respect, uiteraard.  Het zijn ongekende tijden.  Ik durf zelf nog amper het huis te verlaten uit angst om door de Volkskrant, Trouw of AD in een geblindeerd busje te worden gekwakt voor een transfer. Zelfs het Nederlands Elftal belde laatst of ik toch écht niet even op de koffie wil komen voor een oriënterend gesprek.  Zo stel ik me voor dat overal in het land kantoorwerkers zich Superman wanen en denken ‘joh, je kunt op je kop gaan staan, maar als ik liever thuis werk, werk ik thuis’.  De geest is uit de fles, en niemand die hem er meer in krijgt. Tuurlijk, uiteindelijk krijg ik vast alsnóg gelijk. En holt iedereen weer fulltime naar kantoor om de baas te plezieren. Als de brandstofprijzen dalen, als de Russen zich terugtrekken uit Oekraïne (als dat toch eens waar zou zijn), als Nick en Simon weer bij elkaar zijn, als er (weer) een crisis komt met massa-ontslagen. Of als de gasprijzen zo hoog worden dat we wel naar kantoor móéten om warm te blijven.  Maar tot die tijd geniet ik er nog even van dat de revolutie waarop ik al zo lang hoopte en waarover ik al tien jaar mijn vingers blauw schrijf – namelijk dat jullie veel meer zélf mogen bepalen waar jullie het liefste werken – zich nu écht aan het voltrekken is.  Als het gaat om jullie werkgeluk, krijg ik graag ongelijk. "startpositie op de kanslijnen"Deze was nieuw voor mij.Wat vind jij, @Japked ?Houden we m der in? https://t.co/VrltZubTa4 — Elske Schreuder (@ElskeSchreuder) July 14, 2022   @Japked de Belgen kunnen er ook wat van pic.twitter.com/j8JDyU5mE2 — John Visser (@nlys) July 19, 2022  Dit was alleen nog de managementsamenvatting! Het echte rapport moet nog beginnen. Maar ik denk dat ik het hier even bij laat haha 🤣 De rest vind je hieronder in de link 10/10: https://t.co/7xGqFi60DF — Marcus Lucas (@politiq) July 30, 2022   Ik zit bij een ambitieuze netwerk-groep, en neem u even mee:LuisterlaboratoriumDesignproeverijZiekenhuiscommunicatienetwerkClientwijzerInformatiepleinHumanLibraryStoepwandelingCommunity of PracticeBoundary Crossing TheoryBrievenestafetteNext Practice@Japked — Elske Schreuder (@ElskeSchreuder) September 1, 2022   Wie dacht dat het dieptepunt van abstracte leegte in het hoger onderwijs bereikt was, had deze hallucinante advertentie van de @hva nog niet gezien. Met je 'storytelling skills' 'toekomstbestendige' 'verhalen produceren' en 'waarde creëren' in je 'community'.#onderwijsbullshit pic.twitter.com/aHNhK6CcQ8 — Taaldokter (@Taaldokter) September 2, 2022 
||https://www.nrc.nl//nieuws/2022/09/06/ik-had-ongelijk-zon-krappe-arbeidsmarkt-had-ik-niet-zien-aankomen-a4140939
2022-09-06||Gemeenten hoeven Russisch gascontract voorlopig toch niet op te zeggen||Gemeenten, scholen en drinkwaterbedrijven hoeven toch niet per oktober hun gascontracten te beëindigen met Sefe Energy, het voormalige dochterbedrijf van het Russische Gazprom. Dat schrijft minister Rob Jetten (Klimaat en Energie, D66) dinsdag in een brief aan de Tweede Kamer. Alle partijen die een verzoek hebben ingediend krijgen tot tot in ieder geval 1 januari 2023 een ontheffing. Het ministerie heeft vooralsnog vijftien aanvragen voor voorlopige ontheffing ontvangen, waarbij zo’n 140 instanties zijn betrokken.  Jetten noemde het afgelopen voorjaar „onwenselijk” dat Nederland en andere Europese lidstaten middels gasafname „bijdragen aan de Russische staatskas”. Nieuwe energiecontracten zijn al sinds het afkondigen van Europese sancties niet meer afgesloten en ook bestaande regelingen moesten binnen een half jaar beëindigd zijn, verordonneerde Jetten. De maatregel is onderdeel van het EU-sanctiepakket tegen Rusland. Omdat de aandelen van Sefe nog altijd in Russische handen zijn, valt het gasbedrijf volgens Jetten ook onder dat pakket. Intussen doen andere landen, zoals Italië en Frankrijk, wel nog zaken met Sefe. Omdat „niet iedere lidstaat dezelfde lijn volgt”, vreest Jetten voor willekeur binnen de EU. Hij wil daarom eerst een „nadere duiding” van de Europese Commissie over de interpretatie en effectiviteit van de sanctiemaatregel tegen Sefe, voordat hij opnieuw een besluit neemt over de gascontracten.  De Tweede Kamer vreest dat het opzeggen van lopende gascontracten met Russische partijen een averechts effect heeft, meldde Nieuwsuur maandagavond. Elf fracties en partijen, waaronder coalitiepartijen CDA, VVD en ChristenUnie, stellen dat het geld vervolgens alsnog in Russische handen terechtkomt. Gemeenten die hun contract opzeggen, moeten namelijk opnieuw gas inkopen op de Europese markt, die ook deels door Russen wordt bevoorraad. Bovendien is de gasprijs momenteel torenhoog, waar Rusland dan extra van profiteert.||https://www.nrc.nl//nieuws/2022/09/06/gemeenten-hoeven-russisch-gascontract-voorlopig-toch-niet-op-te-zeggen-a4140909
2022-09-06||IAEA: Medewerkers kerncentrale Zaporizja onder grote druk, gevaar voor nucleaire veiligheid||Het Internationaal Agentschap voor Atoomenergie (IAEA) constateert schade en een onhoudbare werksituatie in de regelmatig onder vuur genomen kerncentrale van Zaporizja in Oekraïne. In een dinsdag verschenen rapport doet het VN-agentschap volgens persbureau Reuters zeven aanbevelingen voor het verbeteren van de veiligheid. Inspecteurs zagen onder meer dat panden zijn geraakt waar nieuwe splijtstof ligt opgeslagen en waar kernafval wordt bewaard. „De Oekraïense medewerkers in de door Russische militairen bezette centrale staan onder grote druk en ervaren veel stress, zeker omdat ze met relatief weinig zijn”, schrijft het IAEA in het rapport. „Dat is geen houdbare situatie en kan leiden tot menselijke fouten met gevolgen voor de nucleaire veiligheid”. Het IAEA roept onder meer op tot een onmiddellijk einde aan de beschietingen van de centrale, een veiligheidszone rond het complex, een beter werkklimaat en herstel van de noodstroomvoorziening. Die is losgekoppeld na een door beschietingen veroorzaakte brand, zo werd maandag bekend. Rusland en Oekraïne hebben elkaar de afgelopen weken over en weer beschuldigd van aanvallen op de kerncentrale, de grootste van Europa. Het IAEA stuurde vorige week een team van experts onder leiding van directeur Rafael Grossi om de veiligheid in het door Rusland bezette complex te controleren. De atoomwaakhond heeft geen schuldige aangewezen voor de geconstateerde schade. Twee IAEA-experts blijven voorlopig ter plekke om de veiligheid in het oog te houden.||https://www.nrc.nl//nieuws/2022/09/06/iaea-medewerkers-kerncentrale-zaporizja-onder-grote-druk-gevaar-voor-nucleaire-veiligheid-a4140900
2022-09-06||Zorgverzekeraar Pro Life gaat ook abortus, euthanasie en transgenderzorg vergoeden||De christelijke zorgverzekeraar Pro Life gaat vanaf 1 januari 2023 ook abortus, euthanasie, transgenderzorg en ‘standaard’ ivf-behandelingen vergoeden in het basispakket. Dat heeft de dochterverzekeraar van Zilveren Kruis dinsdag bekendgemaakt. Pro Life-directeur Jos Leijenhorst schrijft in een persbericht dat de verandering niet wordt doorgevoerd omdat het bedrijf „anders is gaan denken”, maar omdat „mensen uiteindelijk zelf beslissen”. Aanleiding voor het besluit is volgens de directeur dat er een „tweedeling is ontstaan in de samenleving en soms ook onder christenen”. Binnen de gemeenschap wordt verschillend gedacht over het uitsluiten van vergoedingen zoals abortus of hormoonbehandelingen bij transgenderzorg, zo legt hij uit in een filmpje op de website. Pro Life heeft op het beperkte basispakket veel kritiek ontvangen, ook vanuit de politiek. Eind vorig jaar stelde GroenLinks Kamervragen over de „discriminerende” polis van Pro Life.  De zorgverzekeraar past alleen het basispakket aan. Die polis wordt gelijk aan die van andere verzekeraars. In de aanvullende verzekering zal Pro Life zich wel „met christelijke waarden onderscheiden”, zo laat een woordvoerder weten. Ook zal de verzekeraar zich nog steeds extra inzetten voor bijvoorbeeld christelijke psychologische hulp bij levensvragen en ivf-behandelingen zonder donorsperma. Omdat de naam Pro Life doet denken aan de gelijknamige anti-abortusbeweging, zal de zorgverzekeraar onderzoeken of de naam na de veranderingen in het basispakket nog steeds bij het bedrijf past.||https://www.nrc.nl//nieuws/2022/09/06/zorgverzekeraar-pro-life-gaat-ook-abortus-euthanasie-en-transgenderzorg-vergoeden-a4140907
2022-09-06||AIVD wil voortaan meer ‘toelichting en context’ bieden bij inzage persoonsdossiers|| De Algemene Inlichtingen- en Veiligheidsdienst (AIVD) gaat in de toekomst „meer toelichting en context” geven aan mensen die hun persoonsdossier bij de dienst opvragen. De dienst zegt „lessen” te hebben getrokken uit de ophef rond het dossier van onderzoeksjournalist Stella Braam. Vorige maand meldde NRC dat Braam al 35 jaar gevolgd wordt door de AIVD en voorloper BVD. Dat bleek uit de inzage die ze kreeg in gegevens die de dienst sinds 1986 heeft bijgehouden over haar. Het dossier telt zo’n driehonderd pagina’s, waarvan dan weer driekwart onleesbaar is gemaakt. Braam begon, gesteund door de Nederlandse Vereniging van Journalisten (NVJ) en het Persvrijheidsfonds, een bezwaarprocedure tegen de beperkte informatie die ze heeft gekregen. Dinsdag was daarover een hoorzitting in het AIVD-hoofdkantoor in Zoetermeer. „We hebben ons gerealiseerd dat de gang van zaken wellicht niet heel handig is geweest”, zei hoofd communicatie Inge Oevering van de AIVD aan het begin van de zitting. Volgens Oevering had de dienst meer informatie kunnen verstrekken over de totstandkoming van het dossier. Braam (60) en haar toenmalige collega Mehmet Ülger deden in de jaren tachtig van de vorige eeuw onthullend onderzoek naar de extreem-rechtse Turkse organisatie de Grijze Wolven in Nederland. De weduwe van Ülger vroeg tegelijk met Braam het dossier op van haar man, die in 2017 overleed, en maakte eveneens bezwaar. De AIVD zegt dat de dienst de Grijze Wolven in de gaten hield en dat daarbij de naam van Braam (en Ülger) opdook. „Dat rechtvaardigt echter nog niet de conclusie dat wij onderzoek naar haar hebben gedaan”, aldus Oevering. Het inzagedossier is volgens de AIVD het resultaat van een zoekslag in de systemen naar de naam Stella Braam. Maar het is, zei Oevering, niet zo dat er een dossier is bijgehouden. Op de vraag van de advocaten van Braam of de AIVD dan kan bevestigen géén onderzoek naar haar te hebben gedaan, volgde tijdens de zitting een ontwijkend antwoord. Oevering: „Daar kunnen we niets op zeggen. Wie wel of niet bron is, of wie onderzocht is, daar zullen we nooit een antwoord op kunnen geven.” De advocaten eisen in de bezwaarprocedure meer openheid, en inzicht in de redenen voor het verzamelen van informatie over Braam en Ülger. Ook dienen de vergaarde gegevens na volledige inzage te worden verwijderd door de dienst. Bovendien moet het verzamelen van gegevens over Braam worden gestaakt. „Ik kan nu immers mijn werk niet meer doen”, benadrukte de journalist. AIVD’er Oevering gaf aan het einde van de zitting alvast een voorschot op de uitkomst van de procedure: „Ik vrees dat we niet kunnen voldoen aan de mate van openheid die u vraagt.” Folkert Jensma, vicevoorzitter van de NVJ, sprak ook op de zitting. „Voor de NVJ is dit een belangrijke zaak”, zei hij. „Wij vinden dat de AIVD uiterste terughoudendheid moet betrachten als het om journalisten gaat. Er is meer bescherming nodig dan er nu is.”||https://www.nrc.nl//nieuws/2022/09/06/aivd-wil-voortaan-meer-toelichting-en-context-bieden-bij-inzage-persoonsdossiers-a4140908
2022-09-06||Nieuw op streaming week 36: Cobra Kai, Mike, en Narco-Saints||Cobra Kai (seizoen 5) Deze tragikomische serie speelt zich af in de wereld van de Karate Kid-filmreeks.  Cobra Kai speelt zich dertig jaar later af en draait om de rivaliteit tussen Daniel LaRusso (Ralph Macchio) en Johnny Lawrence (William Zabka). In het vijfde seizoen  heeft slechterik Terry Silver de Cobra Kai-dojo in handen. Daniel wil dit ongedaan maken. Hij vraagt een oude bekende om hulp.  Netflix, 10 afleveringen. Vanaf vrijdag.   Mike Een miniserie over het bewogen leven van de Amerikaanse bokser Mike Tyson. ‘The Baddest Man on the Planet’ staat bekend als een van de beste boksers ooit, maar hij beleefde ook veel dieptepunten. De serie belicht zijn ups en downs. Volgens de makers gaat Mike onder meer over discriminatie in Amerika, de macht van de media en vrouwenhaat.  Acteur Trevante Rhodes, bekend van de Oscar-winnende film Moonlight speelt in de serie de rol van Tyson. Ook met Russell Hornsby als bokspromotor Don King en Harvey Keitel als coach Cus D’Amato. De echte Tyson  is  helemaal niet blij met de serie: „Ze hebben mijn levensverhaal gestolen”, schreef hij onlangs op Instagram.   Disney+, 8 afleveringen. Vanaf donderdag.  Narco-Saints Thriller uit Zuid-Korea over een zakenman die tegen wil en dank  moet samenwerken met de Zuid-Koreaanse geheime dienst om een drugsbaas ten val te brengen.  Netflix, 6 afleveringen. Vanaf vrijdag.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/06/nieuw-op-streaming-week-36-cobra-kai-mike-en-narco-saints-a4140906
2022-09-06||Europese Commissie: vanaf maandag visumbeperkingen voor Russische burgers||Als het aan de Europese Commissie ligt, gaan de nieuwe visumbeperkingen voor Russische burgers komende maandag in. ‘Brussel’ heeft dinsdag een gedetailleerd plan gepresenteerd om dit mogelijk te maken, nadat de Europese ministers van Buitenlandse Zaken eind augustus tot een akkoord kwamen. De lidstaten moeten nog wel met het plan instemmen – volgens verantwoordelijk Eurocommissaris Ylva Johansson gebeurt dat deze week. De nieuwe voorwaarden moeten het Russische burgers moeilijker maken om toegang te krijgen tot landen binnen de Europese Unie. De prijs voor een visum stijgt van 35 naar 80 euro, de beoordelingsprocedure wordt verlengd van 10 naar maximaal 45 dagen, het krijgen van een meervoudige visum – waarmee iemand zo vaak kan komen en vertrekken als die wil – wordt moeilijker, en een aanvrager zal meer documenten moeten aanleveren om een verblijfsvergunning te krijgen. Aanleiding voor de aanscherping is de „Russische agressie in Oekraïne”, zei Johansson dinsdag op een persconferentie waarover internationale persbureaus schrijven. „Russische burgers mogen geen gemakkelijke toegang hebben tot de Europese Unie. Toerist zijn in de EU is geen grondrecht.”  Moskou reageerde vorige week ontstemd op het akkoord. De visumbeperkingen, zo zei Kremlin-woordvoerder Dmitry Peskov, zijn „een belachelijke beslissing in een reeks absurditeiten”. Momenteel hebben ongeveer 963.000 Russen een geldig visum voor de Schengenzone.||https://www.nrc.nl//nieuws/2022/09/06/europese-commissie-vanaf-maandag-visumbeperkingen-voor-russische-burgers-a4140902
2022-09-06||Waterstof maken uit woestijnlucht||Waterstof maken uit lucht. Dat klinkt als luchtfietserij, maar onderzoekers van de Universiteit van Melbourne hebben een elektrolyser ontworpen die water uit lucht absorbeert en het vervolgens splitst in waterstof en zuurstof. Deze aanpak kan de productie van waterstof minder afhankelijk maken van vloeibaar zoet water, schrijven ze dinsdag in Nature Communications.  Waterstof is een veelzijdige energiedrager. Het kan dienen als brandstof, grondstof voor chemische processen en als langetermijnopslag voor wind- en zonne-energie. Groene waterstof wordt gemaakt met elektrolyse. Door stroom door water te leiden, splitsen watermoleculen in waterstof en zuurstof. Op veel plekken op aarde waar goed wind- en zonne-energie kan worden opgewekt voor dit proces, is vloeibaar water schaars. Maar in lucht zit ook veel water, zelfs op droge plekken.   In de zogenoemde direct air elektrolyzer wordt gebruik gemaakt van vochtopnemend elektrolyt, een soort spons, met aan de onderkant daarvan de anode, waar zuurstof wordt gevormd, en aan de bovenkant de kathode, waar waterstof wordt gevormd. De werkzame stof in de elektrolyt is zwavelzuur, dat zowel vochtopnemend als goed geleidend is. Voor een veldtest zijn vijf elektrolyzer-modules op elkaar gestapeld, met bovenop een zonnepaneel voor de stroomvoorziening. De test werd uitgevoerd op de campus van de universiteit van Melbourne, waar de luchtvochtigheid varieerde van 20 tot 40 procent. Op een zonnige zomerdag leverde het zonnepaneel van de testopstelling 400 mA, en 2,68 volt en produceerden de elektrolysermodules 1.490 ml waterstof. Zou je dit opschalen dan kan hiermee op een zonnige dag 745 liter waterstof per vierkante meter kathode gemaakt worden, rekenen de onderzoekers voor – dat is 3,7 m3 per m2 toren. De energie-efficiëntie ligt op 44 procent bij 20 procent luchtvochtigheid, oplopend tot 53 procent bij 80 procent. Dat is weinig, bij bestaande elektrolysers wordt 70 tot 80 procent van de energie die erin gaat omgezet in waterstof. „Wat ook gewoon kan is eerst het water uit de lucht halen, en daarna elektrolyse doen. Dat lijkt mij goedkoper en efficiënter”, zegt Thijs de Groot, universitair docent elektrochemische procestechniek aan de TU Eindhoven en innovatietechnoloog bij  HyCC. Hij is skeptisch over de gecombineerde aanpak en maakt de vergelijking met een was-droogcombinatie. „Dat klinkt leuk, maar een losse wasmachine en een losse droger werkt toch beter.” „Het watergebruik van elektrolysers in woestijnen is inderdaad een aandachtspunt, maar het afvoeren van geproduceerde waterstof is een grotere uitdaging”, zegt De Groot. „Om het in perspectief te plaatsen: de nieuwe waterstoffabriek van Shell in Rotterdam van 200 MW zal niet meer water nodig hebben dan een Nederlands dorpje met 10.000 inwoners, dat valt toch  mee.” In een eerdere versie van dit stuk stond dat er 3,7 m3 waterstof per m2 kathode gemaakt kon worden, maar dit is 3,7 m3 per m2 toren.||https://www.nrc.nl//nieuws/2022/09/06/waterstof-maken-uit-woestijnlucht-a4140905
2022-09-06||De explosie aan volwassen animatieseries||Werp een blik op de ‘trending’-categorie van een willekeurige streamingdienst en je ziet niet alleen populaire televisieseries zoals Grey’s Anatomy of The Boys, maar ook animatieseries voor volwassenen. Volgens het Amerikaanse kijkcijferonderzoeksbureau Parrot Analytics zaten er in de eerste helft van 2022 steevast vier animatieseries in de lijst van tien bestbekeken series op alle beschikbare streamers. Van oudgedienden als The Simpsons tot de veel recentere sciencefictionparodie Rick and Morty.  Als de strijd tussen de streamingdiensten de afgelopen tien jaar iets heeft opgeleverd, dan is het wel een explosie aan animatiefilms. Dit jaar alleen al debuteren er meer dan honderd series. In 2021 waren dat er 86. Een aanzienlijk deel daarvan is gericht op volwassenen. Ook wordt er veel geïnvesteerd in anime. Bij Netflix kijkt meer dan de helft van alle wereldwijde abonnees weleens naar deze Japanse tekenfilms voor volwassenen. Volgens ramingen van durfkapitaalinvesteerder Loup Ventures pompten onder andere Netflix en Prime Video sinds 2018 ieder jaar meer dan tien procent van hun hele budget in het ontwikkelen van animatieseries. In het geval van die eerste is dat jaarlijks meer dan een miljard.  Die grootschalige investeringen hebben alles te maken met het succes van shows als The Simpsons, South Park en Family Guy. Die laten al drie decennia zien dat er op lineaire televisie behoefte is aan volwassen geanimeerde comedy. Tot tien jaar geleden waren diezelfde series ook zonder probleem beschikbaar op Netflix. Door de komst van concurrerende diensten kon de streamer er niet langer op rekenen dat deze publiekstrekkers voor altijd in hun catalogus beschikbaar bleven. Om abonnees te behouden, besloot het zelf tot het ontwikkelen van volwassen animatieseries die er sterk op lijken. Zoals Big Mouth of F is For Family. Niet toevallig gemaakt en ingesproken door bekende Amerikaanse cabaretiers – Bill Burr, John Mulaney en Nick Kroll – die ook al goedbekeken comedyspecials maken voor diezelfde streamer. Andere diensten kopiëren deze strategie. Zo heeft Apple TV Central Park, een comedy die fans van Bob’s Burgers op Disney+ moet aanspreken. Die laatste dienst strikte weer een van de makers van Rick and Morty (HBO Max) om voor hen eenzelfde soort scifi-parodie te produceren, Solar Opposites.  Door de komst van concurrerende diensten kon de streamer er niet langer op rekenen dat publiekstrekkers voor altijd in hun catalogus beschikbaar bleven De strijd om de beste animatieserie is een stuk goedkoper dan de strijd om de nieuwste Stranger Things of Game of Thrones te maken. Gemiddeld kosten afleveringen zo rond de 300.000 dollar. Een schijntje in vergelijking met de naar verluidt  60 miljoenen voor een aflevering van een peperdure serie als The Rings of Power. Zelfs de duurste geanimeerde shows, zoals Star Wars: The Clone Wars en South Park, blijven steken rond de 1 tot 2 miljoen dollar per aflevering.  De coronapandemie was een bepalend moment voor tekenfilms voor volwassenen. Terwijl peperdure sets ingepakt werden en volledige ingehuurde crews naar huis gestuurd werden, konden animatiestudio’s gemakkelijk op afstand doorwerken.  Vanwege de relatief lage kosten en de Covid-proof aard van hun productie zijn tekenfilms steeds belangrijkere vehikels geworden om bestaande franchisen snel en makkelijk uit te bouwen. Star Wars: The Clone Wars bewees dat al in 2008. Deze tekenfilm reanimeerde een ingeslapen filmreeks met nieuwe personages waarop momenteel weer nieuwe films en series gebaseerd worden. Voor Amazon leveren animatieseries als Invincible en The Boys: Diabolical daarnaast ook mogelijkheden om aanverwante producten te verkopen, zoals de stripboeken waarop ze gebaseerd zijn.     Ondanks het grote aantal nieuwe volwassen animatieseries gepland voor 2022, ontkomt het genre niet aan de bezuinigingen die momenteel plaatsvinden bij streamingdiensten. Neflix doet vanwege een abonneedaling de hand op de knip, HBO heeft een nieuw moederbedrijf dat   minder wil uitgeven. Dat betekent niet dat de stroom aan animatieseries voor volwassenen opdroogt: zo tekende Netflix onlangs een deal met het Japanse Nippon TV om dertien bestaande anime-titels naar het platform te krijgen.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/06/de-explosie-aan-volwassen-animatieseries-a4140903
2022-09-06||Adyen kreeg miljoenenkorting op kantoorpand Hudson’s Bay|| Bijna twee jaar huurkorting à 6,7 miljoen euro per jaar en een verhuurder  die 22 miljoen euro aan verbouwing– en inrichtingskosten voor zijn rekening neemt. Dat waren de voorwaarden die  online betaalbedrijf Adyen in april 2020 wist te bedingen voor zijn nieuwe kantoor aan het Amsterdamse  Rokin.  In het pand, eigendom van de Britse vastgoedpartij Zurich,  was eerder  Hudson’s Bay gevestigd. Het Canadese warenhuis trok zich eind 2019 terug uit Nederland, met vijftien  leegstaande panden in stadscentra tot gevolg. De panden bleken moeilijk te verhuren vanwege de warenhuisopzet met grote, open vloeren en roltrappen en de economische onzekerheid na de  uitbraak van de coronacrisis.    De financiële details over Adyens vastgoeddeal  staan in een recente rechterlijke uitspraak  over huurgaranties tussen  Zurich en het Canadese moederbedrijf van Hudson’s Bay, waarover RTL Nieuws als eerste berichtte. Volgens  partner Paul Schut van makelaarsbedrijf KroesePaternotte, dat de deal begeleidde, moest Zurich bij de deal „wel even slikken”, zo stelde Schut tegenover RTL Nieuws.   „Maar omdat Adyen een heel solide huurder is die een langdurend contract sloot, is het indirecte rendement toegenomen.” Een woordvoerder van Adyen noemt de deal „marktconform”.  Pandeigenaar Zurich nam het grootste deel van de kosten van de verbouwing op zich. Zo moest er onder meer sanitair worden aangelegd op elke verdieping en een kantine worden gebouwd. Volgens het jaarverslag spendeerde Adyen vorig jaar zelf ook 7,7 miljoen euro aan de verbouwing van het pand.   Adyen, dat 1.500 werknemers in dienst heeft in Amsterdam, koos voor een tweede vestiging in de hoofdstad, omdat het bedrijf kampte met ruimtegebrek op het hoofdkantoor vlak bij het Centraal Station. Het techbedrijf heeft een ‘office first’-beleid, waarbij werknemers doorgaans de helft van de werkweek op kantoor doorbrengen. In februari dit jaar nam Adyen de nieuwe locatie officieel in gebruik.   Een kenmerk van het gebouw, dat is ingericht met licht hout en moderne designmeubels,  doet nog denken aan de oude tijden van Hudson’s Bay. De roltrap op de eerste verdieping is gebleven.  ||https://www.nrc.nl//nieuws/2022/09/06/adyen-kreeg-miljoenenkorting-op-kantoorpand-hudsons-bay-a4140899
2022-09-06||OM over trucker die agent doodreed: ‘Verdachte heeft nooit willen remmen’||Het Openbaar Ministerie heeft dinsdag twaalf jaar cel plus tbs geëist tegen trucker Willem M. uit het Zuid-Hollandse dorp Melissant als straf voor het doodrijden van motoragent Arno de Korte. Daarnaast zou hem tien jaar lang het rijbewijs moeten worden afgenomen, en  daarna vijf  jaar lang verboden moeten worden om trucker te zijn, aldus het OM.  De vrachtwagenchaufffeur overreed de motoragent op 7 juli 2021 opzettelijk, volgens het OM . Dat gebeurde  nadat de agent voor hem was gaan rijden en een volgteken had gegeven om hem even later te kunnen controleren.  M. stopte echter niet, reed over de motor en de agent  heen en  vervolgde zijn weg. Daarna passeerde M. nog twee keer de plek des onheils zonder iets te doen.  M. werd daarbij mogelijk gemotiveerd door een  „diepgewortelde” boosheid jegens de politie. Na zijn aanhouding is de man psychisch onderzocht door het Pieter Baan Centrum. Vastgesteld is dat de man lijdt aan diverse stoornissen en daardoor verminderd toerekeningsvatbaar was toen hij de motoragent aanreed.  Het OM kwam tot de strafeis op basis van de grote  impact op nabestaanden en  het Rotterdamse politiekorps. Ook was er het „schokkende gedrag”  van M. na het voorval, zei de officier dinsdag  in de Rotterdamse rechtbank. De Korte werd honderden meters door de vrachtwagen meegesleurd en zwaar toegetakeld op het wegdek achtergelaten. Agenten komen tijdens hun werk nog vaak langs deze plek, het Waalhavengebied in de Rotterdamse haven, en worden vaak  met de beelden van toen geconfronteerd, aldus de officier. Het OM liet, net als op de zitting van maandag, camerabeelden zien van kort voor de botsing. Daaruit blijkt volgens de  officier van justitie  dat de motoragent  ongeveer twintig seconden voor de aanrijding voor de vrachtwagen ging rijden, nadat hij eerst nog links naast de vrachtwagen het volgteken had gegeven.  Ook een getuige bevestigde het geven van dit teken.  „Het kan niet anders dan dat verdachte het volgteken heeft gezien”, aldus de officier. Het zicht was die ochtend goed en de motoragent heeft niet abrupt geremd, volgens het OM. De vrachtwagen bleef daarentegen op relatief hoge snelheid doorrijden.    „De verdachte heeft nooit willen remmen”, zei de officier.  Er was echter geen vooropgezet plan van M. om een motoragent te doden.  Het OM gaat dus niet uit van voorbedachten rade. Het eiste daarom vrijspraak van de  verdenking van moord. Doodslag is wel overtuigend bewezen, aldus het OM.   Volgens de officier stond de verdachte na een eerdere aanrijding met een motoragent in 2015 onder toenemende druk. Hij kon daar niet mee omgaan,  was ervan overtuigd dat met name Rotterdamse politieagenten hem en het truckersbedrijf van zijn familie wilden kapotmaken, bijvoorbeeld met veelvuldige controles op belading en snelheid van de vrachtwagen.  De aanwezigheid van agenten in het verkeer „werkte als een rode lap op een stier bij de vrachtwagenchauffeur”. Het OM heeft voor opmerkelijk veel politiecontroles geen aanwijzingen kunnen vinden in de systemen van de politie.  Voorafgaand aan het requisitoir, kwamen dinsdagochtend drie  nabestaanden alsmede een collega van de overleden motoragent  aan het woord. Joke de Korte, de moeder van het slachtoffer, noemde de tijd na  de dood van haar zoon „een horror-jaar”.  Het was er een van „woede, boosheid , onmacht en vooral  intens verdriet”, zei ze. Net als andere sprekers na haar ging de moeder uit van kwade opzet van de trucker. „Het is niet te bevatten dat iemand bewust het leven van iemand anders heeft afgenomen.” M. heeft   steeds volgehouden de motoragent niet tijdig te hebben opgemerkt.   Een schoonzus van De Korte  sprak de vrachtwagenchauffeur – gestoken in een wit T-shirt en met  wit lang haar – die de zitting bijwoonde, rechtstreeks aan. Ze verweet hem „geen enkel berouw”  te hebben getoond. „Ik hoop dat jij de vrachtwagen, het moordwapen,  nooit maar dan ook nooit meer terugkrijgt. En dat je nooit meer op een vrachtwagen mag rijden.”  Een collega die de zwaar gehavende, en overleden motoragent na het ongeval aanschouwde, zei sindsdien last te hebben van slapeloosheid en PTSS. Ook zij sprak M. rechtstreeks aan. „Jij hebt mij dit aangedaan”, zei ze. De advocaat  van de nabestaanden formuleerde een schadeclaim van opgeteld  ongeveer 200.000 euro. Dit  voor onder meer geleden psychische schade als gevolg van de ingrijpende gebeurtenis en de kosten van de begrafenis. ||https://www.nrc.nl//nieuws/2022/09/06/om-eist-twaalf-jaar-cel-en-tbs-tegen-trucker-die-agent-doodreed-de-verdachte-heeft-nooit-willen-remmen-a4140898
2022-09-06||Buitenlandse leiding voor oer-Nederlandse bank|| De Fransen moesten nogal aan zijn directe stijl van communiceren wennen, merkte de Belg Stefaan Decraene toen hij in 2011 toetrad tot de directie van BNP Paribas in Parijs. De bank had hem net aangetrokken om leiding te geven aan de retaildivisie, zeg maar: de consumententak. „Ik ben vrij direct in mijn tussenkomsten en ik merk dat bepaalde mensen daar wel eens van opkijken”, vertelde hij destijds aan het tijdschrift Trends. „Maar ik denk dat van mij verwacht wordt dat ik een andere wind laat waaien. Als ik iets te zeggen heb, zal ik het zeggen.” Wat dat betreft, lijkt de 57-jarige West-Vlaming geknipt voor de Nederlandse cultuur. Maandagavond maakte Rabobank bekend dat Decraene de beoogd opvolger is van directievoorzitter Wiebe Draijer, die er op 1 oktober mee ophoudt. Marjan Trompetter, voorzitter van de raad van commissarissen, omschrijft Decraene als een „resultaatgerichte leider”, die in staat moet zijn het beste uit de organisatie met 43.000 medewerkers te halen. „Uit alles blijkt dat mensen graag met en voor hem werken.” Toch is zijn benoeming opmerkelijk: voor het eerst krijgt Rabobank een buitenlandse directievoorzitter. Eén die in zijn vorige functie bij BNP Paribas gewend was voortdurend de wereld over te vliegen, terwijl Rabobank meer dan 90 procent van zijn omzet binnen Nederland behaalt. Decraene mist bovendien ervaring met twee belangrijke dossiers die de bank nu parten spelen: de stikstofcrisis en de bijbehorende vraag hoe de bank boeren kan helpen verduurzamen, en het al jaren tekortschietende antiwitwasbeleid.  Toezichthouder ECB moet zijn benoeming nog definitief goedkeuren. Dat zal niet vóór 1 oktober gebeurd zijn; financieel directeur Bas Brouwers treedt daarom na het vertrek van Draijer tijdelijk aan als interim-voorzitter. De bank hoopt dat Decraene later in het najaar aan de slag kan. Over de goedkeuringsprocedure wilde een woordvoerder van Rabobank dinsdag niet meer kwijt dan dat het „een zorgvuldig proces is, dat nog loopt”. In zijn jonge jaren maakte Decraene carrière bij de Dexia Bank in Brussel, nadat hij een studie toegepaste economie had afgerond aan de universiteit van Leuven. Hij was lid van de Dexia-directie toen in 2008 de kredietcrisis uitbrak en de bank door overheidsingrijpen moest worden gered. De regeringen van België en Frankrijk – de landen waar Dexia het meest actief was – staken eind september 2008 miljarden euro’s in het overeind houden van de bank. De toenmalige Franse president Sarkozy benoemde een vertrouweling tot bestuursvoorzitter.  Als baas van de Belgische tak fungeerde Decraene als tweede man van het concern. In november 2008 zei hij tegen de Vlaamse krant De Morgen dat de ergste crisis wel voorbij was: weliswaar zou een aantal bankkantoren moeten sluiten, maar het spaargeld van klanten, dat er eerder nog met bakken uitvloog, vertoonde alweer een „lichte stijging”. Dat bleek een onderschatting van de problemen, want met name de Franse tak bleef forse verliezen noteren. In 2011 stevende Dexia opnieuw op een bankroet af, waarna de Belgische overheid geen andere optie zag dan de bank voor 4 miljard euro te nationaliseren.  In de bestuurskamer woedde toen al maanden een felle machtsstrijd tussen de Franse en Belgische bankbestuurders. De Belgen waren het beu dat de winsten uit hun land steevast gebruikt werden om de Franse tak overeind te houden. Nadat eerder dat jaar al een aantal collega-bestuurders was opgestapt, hield Decraene het in september 2011 – een maand voor de nationalisatie – voor gezien. In de Belgische pers regende het daarna superlatieven: dagblad De Standaard noemde hem „Dexia’s meest populaire bankier”. Een collega omschreef Decraene in de krant als „een man die zich niet verliest in details, oog heeft voor de hoofdlijnen en bijzonder aangenaam is in de omgang”. Een groot contrast met de Franse topman Pierre Mariani, die volgens Belgische bankiers „het imago [had] alles in zijn eentje te beslissen” en bij moeilijke besluiten telkens de hulp van consultants inriep. Met enig gevoel voor ironie verhuisde Decraene vervolgens naar Frankrijk om bij BNP Paribas aan de slag te gaan. Hij werd directielid en baas van de retaildivisie, met 40.000 medewerkers en kantoren in zestien landen. In Parijs voelde hij zich snel thuis, noteerde de journalist van tijdschrift Trends die hem daar opzocht. Hij genoot van de kleine kopjes koffie, en verplaatste zich bij voorkeur te voet door de Franse hoofdstad. Zijn gezin bleef in Brugge wonen, zelf kwam hij alleen nog in de weekenden naar België – voor zijn nieuwe baan gaf hij zelfs zijn vaste seizoenkaart bij Club Brugge op. „Ik had behoefte aan iets nieuws”, zo verklaarde hij zijn overstap in Trends. „Ik hou heel erg van mensen die zo nu en dan eens een risico nemen en uit hun comfortzone stappen.” Zijn overstap naar Rabobank valt zeker in die categorie. ||https://www.nrc.nl//nieuws/2022/09/06/buitenlandse-leiding-voor-oer-nederlandse-bank-a4140896
2022-09-06||‘Alleen God kan mij het presidentschap ontnemen’, hoe Bolsonaro in zijn campagne Trump kopieert||Kanonnen zullen tientallen saluutschoten lossen. Bij een militaire parade in Rio de Janeiro zullen parachutisten op het beroemde Copacabana-strand landen en zal een escadrille met rook strepen in de lucht tekenen. Zelfs het gebalsemde hart van de eerste Braziliaanse keizer Pedro I is tijdelijk overgebracht uit zijn laatste rustplaats in Porto.  Brazilië maakt zich deze woensdag op voor een uitbundige viering van twee eeuwen onafhankelijkheid van kolonisator Portugal. Maar bij alle feestelijkheden is er één grote, onvoorspelbare factor: president Jair Bolsonaro. Over minder dan vier weken moet hij op voor een tweede termijn en hij ziet de bicentenário-viering  als ideaal decor voor zijn herverkiezingscampagne. Zoals al maanden het geval is, leunt de rechts-populist daarbij sterk op de tactieken van zijn grote voorbeeld, Donald Trump. Net als de Amerikaanse ex-president in 2016 en 2020 weigert Bolsonaro zich op voorhand bij de uitslag van de stembusgang neer te leggen. „Alleen God kan mij het presidentschap ontnemen”, zegt hij graag. Hoe kopieert de ‘Tropische Trump’ zijn leermeester? 1 Zaai wantrouwen over de stembusgang Vorige maand stelde Bolsonaro in een interview de uitslag alleen te erkennen „zolang de stemming schoon en transparant is”. Juist daarover zaait hij sinds zijn aantreden, begin 2019, argwaan. Het in de jaren negentig ingevoerde elektronisch kiessysteem van Brazilië geldt internationaal als snel en betrouwbaar, maar volgens de president zijn de stemcomputers en de telprocedure niet te vertrouwen. Het liefst zou hij daarom weer met papieren biljetten stemmen, maar een voorstel om hiertoe de grondwet te amenderen redde het niet in het Congres.  Het hoogste kieshof (TSE) maande de president en medestanders meermaals geen desinformatie over de stembusgang te verspreiden. Maar zoals Trumps advocaten na diens nederlaag complottheorieën lanceerden waarin Deep State – bureaucraten  samen met Venezuela en China de zege aan Biden gunden; zo ontwaart ook het Bolsonaro-kamp een grote samenzwering. Hierin spannen opiniepeilers, linkse magistraten, media en Big Tech met de oppositie samen om hem een tweede termijn te ontfutselen. 2Scherm met de steun van ‘het volk’ Zoals Trump voor hem ongunstige peilingen wegzette als ‘nepnieuws’, zo claimt ook Bolsonaro dat  het volk in werkelijkheid veel enthousiaster over hem is. Voorafgaand aan de eerste kiesronde op 2 oktober loopt hij circa 15 procentpunt achter op zijn sociaal-democratische uitdager, ex-president Lula da Silva. Maar deze Onafhankelijkheidsdag wil hij laten zien dat dit niet kán kloppen.  Aanhangers heeft hij opgeroepen de straat op te gaan in het groen-geel van de nationale vlag. Om 15 uur ’s middags moeten ze op de Copacabana „een luide schreeuw laten horen dat dit het land is dat ons toekomt en dat we transparantie en vrijheid willen”. Bolsonaro ziet een massale opkomst als  ‘Datapovo’ (Volksdata) , wat weer een woordspeling is op Datafolha, het bekendste bureau voor opiniepeilingen van het land. 3  Maak de instituties tot vijand Waar Trump als president instituties als de inlichtingendiensten, de FBI en onwelgevallige rechters aanviel, zo heeft Bolsonaro vooral problemen met het Hooggerechtshof, dat hem regelmatig dwarszit. Vorig jaar greep hij de nationale feestdag al aan om zijn aanhangers voor het Hof te laten demonstreren in Brasília. Het leidde tot speculaties over een 6-januari-achtige zelfcoup en Bolsonaro moest later schriftelijk beloven dat hij zich geen andere machten dan de uitvoerende zal toe-eigenen. Zijn belangrijkste vijand is hoge rechter Alexandre de Moraes, die de president ook deze campagne scherp in de gaten blijft houden. Vorige maand liet De Moraes invallen doen bij prominente zakenlieden die in een uitgelekte appgroep goedkeurend hadden gechat over een coup in het geval van een zege van links. De vraag is of Bolsonaro de  rechter, die hij onlangs uitmaakte voor „zwerver”, weer zal aanvallen. De Moraes is onlangs ook benoemd tot voorzitter van het kieshof en zal toezien op de stembusgang. 4 Flirt met de strijdkrachten Trump sprak over „mijn generaals” en opperde tijdens de roerige protestzomer van 2020  serieus het leger in te zetten tegen linkse betogers. Bolsonaro, een oud-legerkapitein, flirt ook graag met de militaire dictatuur. De dag dat het leger (in 1964) een staatsgreep pleegde, noemt hij „onze tweede onafhankelijkheidsdag”. Vorig jaar droegen zijn aanhangers spandoeken die opriepen de strijdkrachten op de hoge rechters af te sturen. Voor deze woensdag drong de president er bij de legertop op aan de parade niet – zoals gebruikelijk – in het oude centrum van Rio te laten plaatsvinden, maar in de Zona Sul. Dit is het zuidelijke stadsdeel waar doorgaans manifestaties worden gehouden, waardoor de militaire show een politieker randje krijgt. Niet voor niks wil Bolsonaro op de Copacabana aankomen rond dezelfde tijd dat  parachutisten op het strand landen.  5 Stoom je aanhang klaar voor geweld Net als de VS kent Brazilië een relatief lange transitieperiode: tussen de tweede ronde op 30 oktober en inauguratiedag (1 januari 2023) zitten ruim twee maanden. Hoewel Trumps leugens over kiesfraude hem uiteindelijk niet in het Witte Huis konden houden, hadden ze een blijvend effect. Bijna twee jaar later gelooft een ruime meerderheid van de Republikeinse kiezers nog dat Joe Bidens zege ‘gestolen’ is. En op 6 januari 2021 ging een deel van die aanhang zover om – opgejut door de president zelf – het Capitool te bestormen.  Hoewel het onzeker is of Bolsonaro deze woensdag zelf zal spreken, hebben zijn aanhangers hem al goed verstaan. In pro-Bolsonaro-appgroepen op Telegram en WhatsApp waar de krant Folha de São Paulo  in meekeek, raakt de toon van sommigen al verhit. „Landgenoten, 7 september is onze laatste passieve demonstratie, laten we onze vrijheid verdedigen, want straks kan het voor Brazilië al te laat zijn.”||https://www.nrc.nl//nieuws/2022/09/06/bolsonaro-trekt-het-hele-trumpistische-register-open-voor-zijn-herverkiezing-a4140895
2022-09-06||Alsnog schadevergoeding voor tienduizenden Groningers in aardbevingsgebied||Tienduizenden Groningers die eerder geen of een kleine vergoeding kregen voor hun aardbevingsschade, krijgen een vaste vergoeding van 5.000 euro aangeboden. Dat meldt het Instituut Mijnbouwschade Groningen (IMG) dinsdag. Het IMG gaat in de tweede helft van volgend jaar de aanvullende schadevergoeding aanbieden aan de bewoners van zo’n 40.000 adressen. De ongeveer 100 miljoen euro die dat gaat kosten, komt bovenop de al eerder uitgekeerde 970 miljoen euro voor fysieke schade als gevolg van aardbevingen in Groningen.  De regeling is bedoeld voor woningeigenaren in gebieden waar de kans op schade volgens het IMG relatief klein is, maar waar mijnbouwschade op voorhand ook niet is uit te sluiten. Omdat het gaat om een vaste vergoeding is er geen schadebeoordeling nodig.    Met de aanvullende vergoedingen wil het instituut de verschillen in schade-afhandeling minder groot maken. „De verschillen leiden tot gevoelens van ongelijke behandeling”, zegt bestuursvoorzitter Bas Kortmann van het IMG. „Met deze maatregel verkleinen we de verschillen die in de maatwerkaanpak zijn ontstaan.” Eerder werd de vaste vergoeding al aangeboden aan bewoners van 200.000 andere adressen. Volgens het IMG hebben tot op heden zo’n 30.000 aanvragers voor die aanpak gekozen, veelal mensen die verder weg wonen van de epicentra van de bevingen.  Als mensen denken meer schade te hebben geleden kunnen ze ook blijven kiezen voor maatwerk, maar de afhandeling daarvan verloopt moeizaam.||https://www.nrc.nl//nieuws/2022/09/06/alsnog-schadevergoeding-voor-tienduizenden-groningers-in-aardbevingsgebied-a4140891
2022-09-06||Animatieserie ‘Rick and Morty’ nog steeds in topvorm||„Zo eindigt het dus”, kreunt Rick Sanchez. Een tiental dode dubbelgangers van de grijze uitvinder en zijn veertien jaar oude kleinzoon Morty Smith zweven tegen een achtergrond van sterren door het beeld. „Ik dacht altijd dat het inspreken van een dramatische voice-over, terwijl ik gestrand ben in de ruimte, beneden mijn niveau was. Blijkt toch maar weer eens dat je creativiteit als eerste verdwijnt als je aan het sterven bent.”  Meteen in de eerste tien seconden van het nieuwe  seizoen is duidelijk dat animatieserie Rick and Morty nog in topvorm is. De aflevering ‘Solaricks’ pakt losjes de draad op van het in kruimels vertelde achtergrondverhaal van Rick, de slimste maar ook meest narcistische en cynische persoon in het universum. Sinds 2013 schakelen miljoenen fans in voor de Emmy-winnende avonturen van opa Rick, zijn kleinzoon en bijbehorende disfunctionele familie. Eerst op Cartoon Network, daarna op Netflix in Nederland en nu  uitsluitend op HBO Max. Na een onevenwichtig vijfde seizoen, waarin Rick hulpje Morty inruilde voor twee raven om te bewijzen dat de dieren meer bijdragen aan zijn intergalactische avonturen dan de onhandige tiener, is de serie teruggekeerd naar zijn roots. Dat betekent hoogwaardige scifi-concepten verpakt in grove humor en nihilisme. Maar ook het afspelen van een aantal ‘greatest hits’ uit eerdere afleveringen van Rick and Morty. Gelukkig wel met een twist, zodat de serie niet vervalt in oudbakken en fantasieloze fan service. Zo keert Rick and Morty in de aflevering ‘Mort: A Rick Well Lived’ terug naar de intergalactische speelhal ‘Blips and Chitz’ uit seizoen twee. Niet voor een herhaling van zetten, maar om daar te filosoferen over het psychologische concept van een verdeeld bewustzijn. En tegelijkertijd de actiefilm Die Hard te persifleren. Precies het soort meta-humor van medebedenker Dan Harmon, bekend van sitcom Community, waardoor de animatieserie een hit werd.   Animatie Rick and Morty. Seizoen 6 Van: Justin Roiland, Dan Harmon. HBO Max, elke week een aflevering  van circa 20 minuten. 

●●●●●
 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/06/animatieserie-rick-and-morty-nog-steeds-in-topvorm-a4140894
2022-09-06||Swamp Dogg vergat zijn bijtende teksten||‘Als straks maar geen recensent schrijft dat ik er beter mee kan stoppen omdat ik te oud ben!” Cultheld/zanger Swamp Dogg (80)  zegt het maandag in Utrecht voor hij één noot heeft gespeeld. Dat het geschuifel met een tas vol teksten voor aanvang lang duurt, is hem ook gemakkelijk te vergeven. Het gaat bovendien gepaard met charmant gemompelde grappen. Maar als blijkt dat het optreden daarna ook muzikaal aan alle kanten hapert en Swamp Dogg bijna geen nummer tot een goed einde brengt, is de lol er inderdaad snel af.  Jerry Williams Jr., zoals hij eigenlijk heet, schrijft al sinds de jaren vijftig sterke songs, aanvankelijk vooral voor anderen. Geen grote hits, maar afwijkende, spannende nummers. In 1970 begint hij zich na een LSD-trip Swamp Dogg te noemen en brengt eigen, satirische albums uit – op het wonderlijke snijvlak van southern soul en country. Zijn maatschappijkritiek, humor en stem leveren hem steeds nieuwe fans op. Afgaand op recente albums beleeft Swamp Dogg een creatieve heropleving, onder andere gevoed door Autotune. Waarom de zanger zo blij is met de stemcorrectie-software is (zoals veel bij hem) een raadsel. Maar hij vernoemde er wel twee van zijn laatste albums naar, en daarop experimenteert hij er  ook vrolijk mee. I Need a Job… So I Can Buy More Auto-Tunekwam dit jaar uit. Het effect dient overigens niet ter camouflage van zijn stem, want die bleek in TivoliVredenburg het enige wat nog in orde was.  Autotune was daar überhaupt niet te horen, noch de nieuwe songs.  In plaats daarvan legde Swamp Dogg vele malen midden in eigen oude nummers zijn band stil, omdat hij de tekst niet meer kon lezen. De band ging daardoor steeds vlakker spelen en akkoorden werden herhaald – net zo lang  tot de zanger de tekst weer te binnen schoot. Soms, tijdens het bijtende ‘Total Destruction to Your Mind’ en ‘Synthetic World’ kwam de oude Swamp Dogg heel even los van zijn papier, waarna al snel weer flarden van ooit ijzersterke teksten verloren gingen in zielloze soul. Swamp Dogg. Gehoord:  5/9 TivoliVredenburg, Utrecht. Herh.:  6/9 Oosterpoort, Groningen; 8/9 Paard, Den Haag. 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/06/swamp-dogg-vergat-zijn-bijtende-teksten-a4140893
2022-09-06||Pakistan tracht ramp met overlopend meer af te wenden||Met man en macht proberen de Pakistaanse autoriteiten de schade te beperken dat een groot meer in de zuidelijke provincie Sind kan aanrichten dat door de aanhoudende moessonregens zo vol is gelopen dat het buiten zijn oevers dreigt te treden. Honderdduizenden woningen dreigen daardoor te worden overspoeld.  Het gaat om het Manchar-meer, het grootste zoetwaterreservoir van Pakistan. De wateroverlast plaatst de autoriteiten voor duivelse dilemma’s. Om honderdduizenden andere mensen in de buurt van het meer te sparen, werden op sommige plaatsen waar de schade naar verwachting relatief gering zou zijn opzettelijk juist al gaten in de dijken rond het meer gemaakt. Zo hoopten ze de druk op de dijken te verminderen. Voorafgaande aan deze maatregel werden sinds zondag zo’n 135.000 mensen uit zo’n vierhonderd dorpen geëvacueerd. Toch bleef het waterpeil dinsdag nog stijgen. Ook veel mensen uit andere naburige plaatsen zijn gevlucht uit vrees voor het water. Achterblijvers proberen op kwetsbare plekken met zandzakken en andere middelen de dijken zoveel mogelijk te versterken. Sommige steden zijn al in een soort eilanden veranderd. Dit geldt onder meer voor de plaats Johi. Ook een plaatselijk vliegveld is ondergelopen. In totaal hebben tientallen miljoenen Pakistanen last van de enorme overstromingen die zich de laatste weken in het land hebben voorgedaan als gevolg van extreem zware moessonregens en smeltende gletsjers in de bergen in Noord-Pakistan. Het dodental als gevolg van de watersnood is gestegen tot 1.325, onder wie 466 kinderen. Meteorologen houden rekening met nog meer regen de komende weken. Op veel plaatsen is voor zover bekend nooit eerder zoveel regen gevallen in zo korte tijd. Pakistaanse archeologen waarschuwen intussen dat ook de befaamde ruïnes van Mohenjo Daro, overblijfselen van een beschaving van zo’n vijfduizend jaar geleden, schade oplopen door de harde regenbuien. Verscheidene oude muren zijn daardoor al ingestort, al is het er nog niet tot overstromingen gekomen. Bij eerdere overstromingen bleef de waterschade er vaak beperkt doordat de oorspronkelijke bewoners naar de normen van die tijd een heel doelmatig afwateringssysteem hadden geconstrueerd.   Een lichtpunt werd intussen gemeld uit de grensstreek met Afghanistan, waar bewoners zich al wekenlang zonder elektriciteit moesten zien te redden. Daar keerde de stroom dinsdag eindelijk terug.  Ook elders in Zuid-Azië neemt de overlast als gevolg van zware moessonbuien toe. In de zuidelijke Indiase stad Bangalore (Bangaluru), een centrum voor hightechbedrijven, deden zich dinsdag eveneens overstromingen voor. De moessonregens van Zuid-Azië beginnen doorgaans in juni boven de Golf van Bengalen en de zuidelijke Arabische Zee. De regenwolken drijven dan geleidelijk in noordelijke richting om in de loop van de zomermaanden over Noord-India en Pakistan te trekken. De regens zijn voor boeren van cruciaal belang. Maar vooral in Pakistan is er dit jaar veel meer gevallen dan anders. Experts achten het waarschijnlijk dat het extreme weer deels op conto van de mondiale klimaatverandering kan worden geschreven.  Pakistan heeft daarom om hulp van de internationale gemeenschap verzocht. ||https://www.nrc.nl//nieuws/2022/09/06/pakistan-tracht-ramp-met-overlopend-meer-af-te-wenden-a4140892
2022-09-06||Een leven gewijd aan het zoeken naar beschavingen||Decennialang zocht hij naar signalen van buitenaardse beschavingen en hij inspireerde astronomen wereldwijd om hetzelfde te doen. Frank Drake, Amerikaans astronoom, overleed vrijdag in zijn huis in Californië. Hij werd 92. Een van zijn dochters, wetenschapsjournalist Nadia Drake, maakte zijn overlijden bekend via haar website. Daar schreef zij dat haar vader „door velen geliefd was, en om vele redenen, maar bovenal vier ik vandaag zijn menselijkheid, zijn tederheid, zijn zachte geest”. Samen met zijn dochter keek hij met een telescoop in de achtertuin naar andere planeten. Zijn favoriet was Jupiter, om zijn kleuren. Drakes fascinatie voor het heelal en buitenaardse beschavingen begon al op jonge leeftijd. Hij werd in 1930 geboren in Chicago als eerste zoon van een chemicus en muzieklerares. Als achtjarig jongetje hoorde hij van zijn vader over andere planeten. Hij ging op de fiets naar het Adler Planetarium en begon te fantaseren over andere, intelligente beschavingen. Die fascinatie bleef. Toen hij dertig was, stelde hij een experiment op om hun radiosignalen op te vangen. Het idee dat andere beschavingen radiosignalen gebruikten als communicatiemiddel, bestond toen al een poosje. Drake richtte een radiotelescoop maandenlang afwisselend op twee sterren, Tau Ceti en Epsilon Eridani. Die sterren leken op de zon en staan op ongeveer twaalf lichtjaar afstand. Overigens waren planeten rondom een andere ster dan ‘onze’ zon, zogenoemde exoplaneten, toen nog nooit waargenomen. Hij detecteerde geen buitenaards leven, maar zijn project trok wel aandacht. De National Academy of Sciences vroeg Drake voor een conferentie naar aanleiding van zijn experiment.  De voorbereiding hierop leverde de bekende vergelijking van Drake op, om het aantal intelligente beschavingen in de Melkweg te schatten waarmee we in contact kunnen komen. De vergelijking werkt als volgt: eerst maak je een selectie van het aantal planeten met leefbare omstandigheden. Dan vermenigvuldig je die met de kans dat intelligent leven ontstaat. En dan reken je uit met hoeveel van die beschavingen we in contact kunnen komen. Hij bleef optimistisch, al werden nooit signalen van beschavingen opgepikt Drake veranderde de zoektocht naar buitenaards leven van een onderwerp waar lacherig over werd gedaan in een serieus wetenschappelijk vakgebied. Hij werd president van het SETI Instituut (search for extra-terrestrial intelligence) na de oprichting in 1984.  Naast de grote vraag of wij alleen zijn, hield Drake zich ook bezig met het kleine. Hij kweekte orchideeën en hij maakte zijn eigen rode wijn. Later in zijn carrière, in 1974, probeerde hij ook zélf contact te leggen met buitenaarde beschavingen vanuit de bergen van Puerto Rico. Hij schreef een bericht van 1.679 nullen en enen met daarin in binaire taal informatie over onder meer atoomgewicht en DNA. Met de Arecibo-radiotelescoop stuurde hij de boodschap naar M13, een wolk van zo’n 300.000 sterren op 25.000 lichtjaar van de aarde. Critici maakten zich ook zorgen: een andere beschaving hoefde niet per se vriendelijk te zijn. Er zijn nog nooit radiosignalen van buitenaardse beschavingen opgepikt, ofschoon er inmiddels duizenden planeten buiten het zonnestelsel gevonden zijn. Maar Drake bleef optimistisch. Hij ging in 1996 met pensioen van de universiteit, maar bleef bij SETI.||https://www.nrc.nl//nieuws/2022/09/06/een-leven-gewijd-aan-het-zoeken-naar-beschavingen-a4140890
2022-09-06||Hoe antisemitisch dichter Lucebert was, blijkt nu weer uit brieven||Waar zijn de brieven? Het was de vraag die in 2018 velen bezighield toen de biografie over dichter en schilder Lucebert (1924-1994) van Wim Hazeu verscheen. Het ging om brieven die een van Nederlands belangrijkste naoorlogse dichters (bekend van de dichtregel ‘Alles van waarde is weerloos’) tijdens de Tweede Wereldoorlog schreef aan een vriendin, Tiny (ook wel ‘Tine’) Koppijn (1924-2016). Lucebert werkte toen als vrijwilliger in een Duitse wapenfabriek. Hij schreef niet alleen over zijn bewondering voor de Duitse cultuur, maar ondertekende vaak met „Sieg Heil und Heil Hitler”. Luceberts biograaf Hazeu verwerkte de brieven in Lucebert. Biografie. Hoewel bekend was dat Lucebert – geboren als Bertus Swaanswijk – nazisympathieën had gehad, was het nooit eerder zo duidelijk geweest als in deze brieven. De brieven gingen terug naar het archief van de erven van Tiny Koppijn, waarna het onmogelijk was onderzoek te doen naar deze periode in het leven van de dichter – die in de jaren vijftig nota bene conservatieve huisjes omver had geschopt en de staat in 1949 aanklaagde in zijn Minnebrief aan onze gemartelde bruid Indonesia. Tot nu. Dinsdagmiddag maakte het Literatuurmuseum in Den Haag in een persbericht bekend ruim zestig brieven van de erven van Tiny Koppijn te hebben verworven, zodat onderzoekers ze nu zelf kunnen bekijken. Bij de brieven is een document toegevoegd van de dochter van Koppijn, waarin zij uitlegt dat de biografie van Hazeu veel turbulentie en verdriet teweeg heeft gebracht. Vanwege het foute verleden van Lucebert werd door sommigen ook Tiny Koppijn bevraagd. Was zij de aanstichtster geweest van Luceberts nazisympathieën? Die reacties zijn er ook de oorzaak van dat de erven Koppijn de „brieven niet langer in persoonlijk bezit willen hebben en niet langer benaderd willen worden door onderzoekers, journalisten en overige belanghebbenden”.  Biograaf Wim Hazeu verklaarde de passages in de brieven als die van een impulsieve jongeman, „die zich met weinig bagage van huis uit liet vullen en niet verder keek dan het Ogenblik”. Zijn vriend en collega-dichter Remco Campert vond de vondst van de brieven indertijd verschrikkelijk, maar stelde ook: „Dat antisemitisme van hem kan ik niet serieus nemen. Een krant schreef dat hij van zijn voetstuk gevallen is. Voor mij niet in ieder geval.” Wie de brieven nu leest – Lucebert schreef ze rond zijn twintigste, tussen 1943 en 1946 – leest over de grootse plannen van een kunstenaar in spe die de Duitse Hoogromantiek wil overdoen. Met minachting schrijft hij over dichters als Willem Kloos en Jacques Perk: zij hadden de Romantiek weliswaar naar Nederland gebracht, maar minder groots dan de Germaanse Romantiek die Lucebert bewonderde. Hoewel het dus om een korte periode ging, zullen onderzoekers zich moeten verhouden tot een enorme hoeveelheid antisemitische uitlatingen en passages die Lucebert in de brieven besteedt aan het Germaanse ras. Hij schrijft over „zuiver Germaansch denkende kringen” en elders over de Pax Germana die aan „alle Wit Joden en Negers, incluis de gansche Oranjerellebellen” verkondigd moet worden. Opvallend zijn ook de tekeningen van krachtige lichamen en moederfiguren in enkele brieven – nu voor het eerst te zien. Bij twee brieven tekent hij een zwaan (naar zijn eigen achternaam Swaanswijk) in een Duitse adelaar. Lucebert stuurt veel Duitse teksten aan Tine, die hij soms ook illustreert 
 ‘Twee Joden weten wat een bril kost. Het is my al een walg de „podems” van dergelijke heeren te teekenen, laat staan die te zien!’ Lucebert in 1943 aan Tine Koppijn  De briefwisseling begint in 1943, als Lucebert vrijwillig in Duitsland gaat werken. Hij heeft het er heerlijk en vertelt in de brieven over lange wandelingen. „De omgeving is prachtig, bossen, heuvels met uitzicht over de Elbe” waar „alles een sterk en gezond uiterlijk [heeft], zelfs de strenge stijve steile stengels der fabriekenschoorstenen zijn imposant en staan niet onaesthetisch in het landschap”. Duitsland is zijn „Wahlheimat”. Aan Tiny Koppijn kan hij niet alleen zijn ideologie en bewondering voor de Duitse cultuur kwijt. Hij hekelt ook de Nederlanders die een andere toekomst voor ogen hebben. In de zomer van 1943 schrijft hij „wanneer je zuiver Hollandsche aard wil genieten moet je niet in de grote steden rondzien, steden zijn volkeren mestvalen, vergaarbakken van afval en rotheid! Neen op het Boerenland, Friesland, Zeeland, Brabant! Daar vindt [sic] je onze hoop, de bevestiging van mijn geloof in een toekomstige tweede Nederlandsche Gouden Eeuw.” In een vereniging van „Germaansche stammen […] zal de Jood geen gelegenheid meer hebben bloed tegen gelijk bloed op te zetten zoals hij dat al zovele malen met ‘glansrijk’ succes heeft gedaan.” Elders jubelt hij met haar mee dat ze heeft kunnen genieten van „die fijne rassisch zuivere schoongebouwde Nordische kinderen”. Bij een tekening van twee mannen schrijft hij: „Twee Joden weten wat een bril kost. Het is mij al een walg de podems van dergelijke heeren te teekenen, laat staan die te zien!”  In Koppijn vindt hij een geestverwant, op wie hij soms verliefd lijkt en die hem volgens hem beïnvloedt in zijn denken, en die net als hij in Duitsland het „komende eendrachtige Rijk” ziet. „Het Rijk, Tine, waarnaar wij zo heel heel innig verlangen.” Intussen heeft hij op de avond dat hij negentien wordt een „vaderlandsche novelle af”, eentje die hij overigens later weer terugtrekt omdat die te „on-Hollandsch” zou zijn. Lucebert nam zich meermaals voor zich bij de Waffen-SS aan te melden. Maar, zo schrijft hij, er zijn problemen: hij heeft een zenuwinstorting gehad en soms moeite met ademen. Eenmaal in Nederland heeft hij het plan zich direct aan te melden bij de Kulturkamer zodat hij hoger onderwijs kan volgen. Later volgt bezinning. Als kunstenaar maakt hij in zowel zijn gedichten als beeldende kunst werk dat van de nazi’s het stempel ‘entartet’ zou hebben gekregen. Lucebert werd vanaf 1948 de dichter met een grote missie en de schepper van een onvergetelijk oeuvre. Opvallend is dat hij zich het gewicht van de correspondentie lijkt te realiseren. In de winter van 1944 schrijft hij dat „een leugentje om bestwil” makkelijk gesproken kan worden „en nog makkelijker vergeten, maar ongezien ergens in een klein onopvallend hoekje heeft zich het leugentje om bestwil genesteld en peutert daar steentjes en gruis uit de onderbouw van ’t gansche leven.” Om enkele maanden later over het belang van de brieven voor biografen te schrijven: „m’n biografen die later dikke banden over mijn leven schrijven zullen met veel veel toewijding deze periode behandelen om haar zo appetijtelijk mogelijk het romantiekgrage publiek op te kunnen dienen.”  
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/06/luceberts-antisemitisme-is-nu-toegankelijk-voor-iedereen-a4140863
2022-09-06||Existentiële angst vermengd met hogere ironie||Het is eigenlijk te mooi om waar te zijn. Hedendaagse sociale schrikwoorden als ‘ghosten’ (digitaal dood verklaren) en ‘gaslighten’ (naar de  film met Ingrid Bergman die door haar echtgenoot wordt wijsgemaakt dat ze dingen ziet die er niet zijn) zijn  uit het horrorgenre afkomstig.  In slashersatire Bodies Bodies Bodies van Halina Reijn  wordt de angst om ‘gecancelled’ te worden zo letterlijk genomen  dat sociale media een nieuw soort moordende klopgeest worden in de plot.  Sophie en haar nieuwe vriendinnetje Bree zijn op weg naar een weekendje met haar ouwe kliek. Verveelde welgestelde twintigers die zich in een sjiek landhuis buiten New York hebben verschanst met zakladingen drugs en zaklantaarns in afwachting van een zware storm. Kunnen hun kwetsbare leventjes een orkaan doorstaan? Of is hun echte angst dat ze zonder hun smartphone niet kunnen overleven?  Bodies Bodies Bodies is het Engelstalige regiedebuut van actrice Reijn, die zich na haar eerste film Instinct steeds meer op schrijven, produceren en regisseren is gaan toeleggen. De titel verwijst naar een spel (vergelijkbaar met het Nederlandse ‘Weerwolven’) waarbij de spelers de ‘moordenaar’ in hun midden moeten ontmaskeren. Slecht idee voor wie zich in een horrorfilm bevindt. Dus voor je het weet liggen de lijken verspreid in het donkere huis. Want natuurlijk valt het licht uit. En de wifi. En heeft de vader van Sophies beste vriend David ergens een zwaard hangen.  Reijn geeft een vrijgevochten kijk op  het  scenario van Sarah DeLappe naar een kort verhaal van Kristen Roupenian. Die laatste auteur is hip en hot op het moment doordat ze op het hoogtepunt van #MeToo viral ging met het korte verhaal ‘Cat Person’  over een grensoverschrijdende relatie tussen een jonge studente en een oudere man. Productiemaatschappij A24,  die Reijn voor de regie vroeg, zit ook  achter slimme genrefilms en series als Midsommar en Euphoria.  Bodies Bodies Bodies past perfect in dat rijtje, en is er   een parodie op. Existentiële angsten vermengd met hogere ironie. Voor wie nog een klassieker in de mix wil gooien: sluit een groepje mensen op in een huis en je hebt al snel een variatie op Agatha Christies And Then There Were None. Maar is er wel een dader in deze whodunnit? Die emulsie werkt niet overal even lekker. De film is landerig en kletserig en had in de montage nog wel wat meer swing kunnen krijgen. Sterk is het camerawerk van Jasper Wolf, die Reijn meenam van hun eerdere samenwerking aan Instinct, en die als de elektriciteit uitvalt inventief gebruikmaakt van schaduweffecten en lichtbronnen als glow in the dark-kettingen, mobieltjes, haardvuurtjes, hoofdlampen en lichtmaskers waardoor de hoofdpersonen hun eigen spoken worden. Horror Bodies Bodies Bodies Regie: Halina Reijn. Met: Amandla Stenberg, Maria Bakalova. Lengte: 95 min.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/06/existentiele-angst-vermengd-met-hogere-ironie-a4140887
2022-09-06||Column | Brendan Fraser is terug,  als gestrande walvis||Op twee dingen zijn ze dol bij de Oscars:  een comeback en een grootse transformatie. Dus moet het raar lopen als acteur Brendan Fraser (53) zijn eerste Oscarnominatie ontloopt. Hij verdween een tijd geleden al onder de radar en zijn transformatie in speelfilm The Whale, die zeer goed valt op het filmfestival van Venetië, is in alle opzichten groots.  In Darren Aronofsky’s benauwende, intense en ontroerende kamerspel vertolkt Fraser in een loeizwaar fat suit  de morbide obese online-docent Charlie, die zichzelf naar de verdommenis eet. Op de drempel van de dood, bloeddruk 238-134, wil hij in het reine komen met de venijnige – of verdrietige? – dochter en de stekelige ex die hij verliet voor een man. In de berg spek  –  Moby Dick speelt een sleutelrol in The Whale – schuilt een tedere, pure ziel. „Charlies superkracht is dat hij rotsvast in het goede in iedereen gelooft”, aldus regisseur Aronofsky.  The Whale past in Aronofsky’s oeuvre. Hij toont graag helden die zichzelf fysiek verwoesten voor een obsessie als  wiskunde (Pi), ballet (Black Swan) of drugs (Requiem for a Dream). De halfvergeten Brendan Fraser is geïnspireerde casting. In zijn topjaren speelde hij een argeloos kind in een groot lijf, zowel in familievertier als The Mummy als in  serieuzer werk als Gods and Monsters. Zijn onbevangenheid maakt deze grote lummel zo memorabel als gestrande walvis Charlie, die niet broeit maar kwetsbaar en grappig is, wijd open staat.  Regisseur  Aronofsky daagt ons uit één serieuze obese rol te noemen Brendan Frasers verdwijnen, zo lees je in een vrij recent  ‘whatever happened to’-profiel in GQ, hing samen met een scheiding en de dood van zijn moeder. Maar ook met seksuele intimidatie – een machtig man in Hollywood stak een vinger in zijn bips – en een aantal  operaties omdat  Fraser  op de filmset te graag wilde:  aan zijn rug, zijn knie, zijn stembanden. Hij fluistert in ons gesprek, om ze te sparen.   Wat de comeback ook helpt: de echte Brendan Fraser is zelf best dik geworden. Dat past in Aronofsky’s straatje. In 2008 regelde hij een fameuze comeback voor Mickey Rourke in The Wrestler, over een beroepsworstelaar  die meer hecht aan de ring dan zijn lijf – een echte Aronofsky-held dus.  Mooie jongen  Rourke had  zijn filmsterstatus in 1990 ingeruild voor een bestaan als profbokser, waarna een tot moes geslagen gelaat en slechte plastische chirurgie een comeback doorkruisten. Dankzij The Wrestler werd die gehavende tronie zijn nieuwe handelsmerk.  Dus moet Brendan Fraser ook dik blijven? Dat zou wrang zijn. In een persgesprek daagt Aronofsky ons maandag uit één serieuze obese rol te noemen. Hollywood cast dikke mannen louter als type, als ‘comic relief’, stelt hij. Meat Loaf als Big Bob  in Fight Club, opper ik. Een groteske rol, antwoordt Aronofsky. Dik is humor. Oliver Hardy. Fatty Arbuckle.   The Whale zal dat niet veranderen, al ontketent de film misschien een gesprek over obesitas en ‘body positivity’. Op het Lido laakte een enkele criticus al  het gebruikt van ‘fat suits’: dat zou stigmatiserend zijn en banen afpikken van morbide obese acteurs. Welja. Of zulke overwegingen een Oscarnominatie doorkruisen? De vraag lijkt me eerder of ze op het Oscargala de verleiding kunnen weerstaan daar grappen over te maken. Aronofsky denkt van wel. „Hollywood is nu cultureel heel sensitief.” Ik twijfel. ||https://www.nrc.nl//nieuws/2022/09/06/brendan-fraser-is-terug-als-gestrande-walvis-a4140886
2022-09-06||Autistische advocate Woo bezorgt Netflix onverwachte hit||Serie Extraordinary Attorney Woo.
Van: Yoo In-sik, Moon Ji-won
Met:  Park Eun-bin, Kang Tae-oh, Kang Ki-young, Ha Yoon-kyung  Netflix, 16 afl. van 70 min.  

●●●●●
 De onverwachte kijkcijfersrecordbreker bij Netflix deze zomer is een serie over een jonge autistische advocate met een fotografisch geheugen en een voorliefde voor walvissen. Het gaat om Woo Young-woo (gespeeld door Park Eun-bin) die in zestien afleveringen met moeite een plekje op een groot advocatenkantoor in Seoul verovert. De Zuid-Koreaanse tv-serie Extraordinary Attorney Woo, ook in Nederland te zien, werd midden augustus met 77,4 miljoen gestreamde kijkuren wereldwijd de bestbekeken serie van de streamingdienst. En versloeg volgens Variety daarmee Netflix’ eigen Engelstalige hit The Sandman. Niet gek voor een tv-serie van een relatief klein Zuid-Koreaans tv-station, ENA, over een niet alledaagse heldin, zonder doorsnee schurken. Ook het succes is niet doorsnee. Netflix’ Zuid-Koreaanse gruwelthrillerserie Squid Game uit 2021, over armen die bij dodelijke kinderspelletjes geld kunnen winnen, bijvoorbeeld, was een instant kijkcijferhit. Zo niet Extraordinary Attorney Woo. Enthousiaste kijkersreacties deden, eerst in Zuid-Korea zelf, het succes stukje bij beetje groeien. Bij het Netflix-publiek ging dat daarna net zo. Regisseur Yoo In Shik had twijfels gehad of het mainstream publiek wel kon sympathiseren met de verhalen en gedachten van de autistische heldin, zei hij in The Korea Herald. Dat dat is gelukt heeft twee redenen. Ten eerste de opzet van de serie, geschreven door Moon Ji-won. „We wilden in Woo’s personage zowel de extreme voordelen als de extreme nadelen (van autisme) laten zien.” vertelde ze op de site Koreaboo. Zo kent Woo dankzij haar fotografisch geheugen het hele Koreaanse wetboek van buiten. Dat levert in de eerste aflevering al een sterke en geestige openingsscène op. De ‘schurken’ in deze serie zijn de vooroordelen tegen autisme die Woo moet overwinnen. De knappe mengeling van ernst en humor in deze serie is de tweede succesreden. Hoe Woo de voor haar bedreigende kantoordraaideur leert passeren, doordat een collega haar daarvoor danspasjes aanleert, is aandoenlijk en grappig.  De makers is verweten dat de hoofdrolspeelster niet zelf autistisch is. En dat autisme niet in al zijn facetten juist uitgebeeld zou worden. Maar er zijn ook veel positieve reacties. Zo was de autistische Amerikaanse advocaat Haley Moss blij met hoe de hoofdpersoon als compleet mens wordt neergezet: „Woo verknalt dingen, leert en groeit, samen met anderen”, terwijl volgens haar in de media doorgaans mensen met een autisme spectrum stoornis niet als „mensen met een volledige persoonlijkheid en interesses”  neergezet worden.  Extraordinary Attorney Woo is ook een rechtbankserie, met elke aflevering een spannende rechtszaak waarbij je en passant wat over Zuid-Korea opsteekt. Gaandeweg merk je dat die rechtszaken mooi verweven zijn met de sociale strijd die de geniaal-autistische Woo moet voeren, met zichzelf, met de liefde, met maatschappelijke acceptatie. Je ontdekt dat Woo’s vader, die een gimbaprestaurantje drijft, (gimbap is de Koreaanse sushi-variant) een geheim bewaart en dat Woo’s topadvocatenkantoor een felle strijd met de concurrent voert. Zelfs Woo’s monomane, poëtisch verbeelde obsessie met walvissen past in het plot vol verrassende wendingen. Zo zwemt er een orka door de rechtbank en legt Woo uit dat autisme haast net zo veel varianten kent als er walvissoorten zijn.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/06/serie-over-autistische-advocate-is-onverwachte-hit-a4140885
2022-09-06||Floor van der Meulen maakt speelfilmdebuut met ‘Pink Moon’: voltooid leven als de bom in het verhaal||De scène met de stickerrollen  was er al vanaf het begin, vertelt regisseur Floor van der Meulen (1989) op een zonnige middag in Amsterdam. Het is een tragikomisch hoogtepunt in  Pink Moon en vat het dilemma in dit prikkelende speelfilmdebuut mooi samen. Hoe om te gaan met de wens van vader Jan om na zijn 75ste verjaardag zijn leven de beëindigen?  Het is mooi geweest, vindt Jan.  Zoon Ivan zoekt houvast in alles wat geregeld moet worden: datum prikken, de inboedel verdelen. En dus komt hij op een dag met zes  rollen fluorescerende stickers aanzetten. Kunnen ze  alvast aanduiden welke spulletjes ze willen houden. Voor dochter Iris ligt het anders. Zij is het hart van de film en wil eerst begrijpen waarom haar vader zijn leven voltooid vindt. Maar is zo’n keuze ooit te begrijpen? Na de documentaires Paradijsbestormers (2014) over Nederlandse Syriëgangers en The Last Male on Earth (2019) waarin het circus rondom de finale dagen van het laatste noordelijke witte neushoornmannetje wordt vastgelegd, sluit  Pink Moon aan bij de sociaal-maatschappelijke onderwerpen, de stijl en de vragen van Van der Meulens eerdere films. De toon is licht, de boodschap groter: existentiële levensvragen zijn misschien wel nooit helemaal te bevatten.   „Scenarist Bastiaan Kroeger (onder meer bekend van C’est déjà l’été en Penoza) en ik hebben allebei een oog voor de ontroering die uitgaat van het kleinmenselijke en de absurde onmacht die daarin zit. De wens van het voltooid leven is heel paradoxaal. Dat iemand iets kan verlangen zonder redenen die voor een ander begrijpelijk zijn, maakte het voor mij juist interessant. Alles willen doorgronden en oplossen is heel erg van deze tijd. Maar misschien zijn er soms geen verklaringen.” Pink Moon ging eerder dit jaar in première op het New Yorkse Tribeca-festival, waar hij een speciale vermelding van de jury kreeg. Daarna was hij te zien op de festivals in Guanajuato in Mexico en Sarajevo. Die internationale tour voordat hij deze week in Nederland uitkomt, was belangrijk voor Van der Meulen. „Het onderwerp is misschien heel Nederlands, maar moest ook een groter publiek aanspreken, want het heeft ook internationale relevantie.” Toch begon Pink Moon niet direct als een film over een euthanasiewens zonder medische redenen. „Mijn wens was om iets te maken over een dochter-vaderrelatie, en dan met name over de generatie vaders die erg zwijgzaam en ondoorgrondelijk is. Die niet heeft geleerd om over hun gevoelens te praten, omdat dat niet iets voor mannen was, terwijl ze wel compassievol zijn en een diepe binnenwereld kunnen hebben. Bastiaan en ik zochten naar iets wat dat op scherp kon zetten.  „In die periode kwam door het wetsvoorstel van D66 de politieke discussie over voltooid leven op gang. Dat hebben we gebruikt als bom onder het verhaal. De angst om je ouders te verliezen speelt voor heel veel kinderen, ook voor mij.”  Ze deden veel research. Spraken met psychologen, nabestaanden, vonden zelfs mensen die vanuit hun eigen stervenswens bereid waren met hen te praten. In de ontwikkelfase namen ze deel aan buitenlandse scriptlabs, en ontdekten dat er geen eenduidige kijk op het onderwerp was: „De film is een spiegel voor de toeschouwer. We kregen vaak tegengestelde adviezen over het scenario. Enerzijds was er het verlangen om de hoofdpersoon te begrijpen, anderzijds zei men ook dat te veel uitleg de film onderuit zou halen.” Ook acteur Johan Leysen worstelde met het feit dat zijn personage Jan zo overtuigd was van zijn beslissing, vertelt Van der Meulen. „‘Moet je niet af en toe wat twijfel zien, of meer achterliggende motieven te weten komen?’, vroeg hij dan. Voor Bastiaan en mij was het belangrijk dat Jan niet over zou komen als een of andere klootzak, maar dat hij empathisch is en heel goed begrijpt hoe zijn keuze op zijn kinderen kan overkomen. Tegelijkertijd moest zijn besluit vaststaan. Als maker respecteer ik mijn personage. Er zit op een gegeven moment een zin in de film – ‘Je komt alleen en je gaat alleen’ – waar een grote eenzaamheid in zit.”  Dat we een ander misschien nooit helemaal kunnen kennen, betekent niet dat we niet ons best moeten doen om goed met elkaar te communiceren of intimiteit moeten schuwen, vervolgt Van der Meulen. „Als iemand in mijn omgeving bijvoorbeeld  voor euthanasie zou kiezen, dan hoop ik dat ik daar ook begrip voor op kan brengen. Maar misschien ben ik wel net als Iris die haar vader meeneemt op een tripje naar de bergen om hem op andere gedachten te brengen.” 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/06/floor-van-der-meulen-maakt-speelfilmdebuut-met-pink-moon-voltooid-leven-als-de-bom-in-het-verhaal-a4140884
2022-09-06||‘Pink Moon’: over een vader die niet ‘te laat’ wil sterven||Je bent volgens de vader van Iris (Julia Akkermans) altijd of te laat of te vroeg met kiezen voor euthanasie. Hij  is liever te vroeg, dus deelt Jan (Johan Leysen) zijn dochter en zoon Ivan (Eelco Smits) bij een afhaalcurry mee dat hij van plan is op 75-jarige leeftijd uit het leven te stappen. Voor hij afhankelijk wordt van iemand.  Het speelfilmdebuut van Floor van der Meulen, Pink Moon,  duikt in het gegeven voltooid leven, ouderen die euthanasie willen zonder medische oorzaak.    Van der Meulen toonde eerder al dat ze een geweldig oog heeft voor de absurditeit in op het eerste gezicht intrieste situaties. Zo maakte ze de bevreemdende documentaire The Last Male on Earth, die aftelt naar het overlijden van het laatste mannetje van de noordelijke witte neushoorn.  Ook nu weet ze de momenten die volgen op Jans mededeling vaak iets tragikomisch of absurds te geven.  Geregeld voelen de settings wat gestileerd aan, zoals Jans jarenzeventigdesignvilla. Maar daaraan voegt Van der Meulen   een vleugje alledaagse knulligheid toe,   in plaats van te benadrukken hoe beladen situaties zijn. Als de familie aan tafel zit om praktische details te bespreken, zoals de datum, blijkt de lasagne die Iris heeft meegebracht niet warm. Wanneer een goede vriendin  haar wil troosten tijdens een autoritje, hapert een gordel.     De film krijgt door deze details  iets zeer menselijks, maar behoudt dankzij  het contrast tussen stijl en inhoud ook slim een zekere afstand, waardoor  het niet te tranentrekkerig wordt. En je als kijker de ruimte hebt om zelf na te denken over  de vragen die de personages oproepen.  Is het echt egoïstisch   om te verwachten dat een ouder voor jou blijft leven? En wat wil het zeggen dat Jan zijn  dochter  én sommige kijkers  niet  duidelijk kan maken waarom hij dit verkiest?         Pink Moon filosofeert hierover zonder te verzanden in melodramatisch gepalaver, maar door  de kijker  te laten  grimlachen om het acceptatieproces van Ivan en  Iris, waarbij  de  ene met  een online gevonden ‘draaiboek’  alles dwangmatig probeert te controleren en de  ander  de toekomst bezweert door ‘spontane’ initiatieven en wildvreemden te informeren  over de plannen van haar vader.   Ondanks of misschien  door de soms afstandelijke toon komt het  slot – dat   allesbehalve komisch is – hard binnen.        Drama Pink Moon Regie: Floor van der Meulen. Met: Julia Akkermans, Johan Leysen, Eelco Smits. Lengte: 90 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/06/pink-moon-over-een-vader-die-niet-te-laat-wil-sterven-a4140883
2022-09-06||Opinie | Blijf Dostojevski lezen, maar waak voor ‘zombiecultuur’||Sinds de Russische inval in Oekraïne heeft het Westen gezocht naar sancties die iets uitrichten zonder zich  in de voet te schieten. Onder de meer futiele maatregelen valt het cancelen van de Russische literatuur, waarin volgens sommigen de imperiale droom van een groot Rusland bevestigd en gerechtvaardigd wordt. In een vlammend betoog (3/9) wees slavist en schrijver Sjeng Scheijen er op dat geen van de aangevallen auteurs erg reçu was bij de machthebbers. Brodski en Dostojevski belandden in een onherbergzaam strafkamp en Poesjkin werd meermaals door de tsaar verbannen. Deze schrijvers waren geen vertegenwoordigers van enig regime, het waren eigenzinnige geesten die ver boven hun tijd uitstaken. Ze vertegenwoordigden universele waarden, en daarom lezen we hen nog steeds. Herman Stevens is schrijver. Met dit verhaal over de universele waarde van canonische kunst lijkt Scheijen de klok een eeuw terug te willen zetten, toen we nog repten van het goede, het ware en het schone. Grote nationale schrijvers mogen misschien beginnen als controversiële vrije geesten, maar zodra ze eenmaal op een postzegel of bankbiljet prijken zijn ze ingelijfd in de macht. En meestal al lang voordien. Klassieke auteurs zijn niet alleen klassiek omdat hun werk zo goed is, maar ook omdat degenen die hen uitroepen tot klassiek hen voor hun doeleinden kunnen gebruiken. Zo gaat het al sinds Homerus. En dit verandert de portee van het werk. Neem de componist Tsjaikovski, nog zo’n canonische Rus. Zijn Zwanenmeer vormt zo ongeveer het testbeeld van de dominante Russische cultuur. Toch wilde Tsjaikovski liever klinken als een Franse componist, fijn, speels, joli, dat was zijn ideaal. Inmiddels zijn er generaties dirigenten uit de Sovjetschool overheen gegaan en meent iedereen dat Tsjaikovski rauw en verpletterend moet klinken, want zo hoorde Stalin het graag. Ook al is Stalin alweer 70 jaar dood, het stempel dat hij op de cultuur heeft gedrukt, gaat nooit meer weg. Tsjaikovski is een andere componist geworden. In de jaren na Stalin, toen het Sovjetrijk langzaam maar zeker afbrokkelde, waren er in Russische boekhandels maar een paar dozijn titels voorradig. Alleen de grote klassieken en natuurlijk de werken van Karl Marx. Meer smaken waren er niet. Vadertje staat had bepaald wat goed was voor de burger. Het griezelige van Scheijens pleidooi voor eeuwige kunst is dat het op dezelfde monocultuur uitkomt. Bach is voor hem de grootste componist, de man die universele waarden doet klinken, en dus is het tijdverspilling om naar iets anders te luisteren. Tijdgenoten zijn volgens Scheijen minder universeel, dus waarom zou je Telemann spelen, laat staan Couperin of Rameau, want die lijken niet eens op Bach! Gelukkig leven veel van die componisten die Scheijen ziet als ‘doodvermoeiend’ en ‘middelmaat’ voort in de vingers van musici die thuis samen spelen. Het lijkt een beetje op de samizdat van clandestiene literatuur in de Sovjet-Unie. Overigens overleefde het werk van Bach op precies dezelfde manier, voordat hij werd herontdekt door de romantici. Met campagnes als ‘Bach van de Dag’, een soort muzikale scheurkalender op Radio 4, en het jaarlijkse heilige moeten van de Matthäus benadert ons land de zombiecultuur van de Sovjettijd, waarin iedereen elkaar napraat over topkunst en universele waarden zonder dat die begrippen nog enige betekenis hebben. Zo cancelen we uit onwetendheid onze halve cultuur en houden we alleen het zelf-feliciterende ritueel over van de topkunst. Altijd dezelfde namen. Bach, Mahler.  Op die manier hoeven we ons niet te wapenen tegen Rusland, want ze hebben al gewonnen. We zijn net zo geworden. We moeten niet minder luisteren, lezen en kijken naar kunst. We moeten meer. We hebben kunst, literatuur en muziek uit andere tijden harder nodig dan ooit, nu onze tijd hard op weg is onleefbaar te worden. Het doet er niet toe of de kunstenaars goed of fout waren. Zelfs als Dostojevski voeding had gegeven aan Poetins dromen van een groot Rusland  –  ik heb er een hard hoofd in  –  dan nog moeten we De gebroeders Karamazov lezen om te kijken hoe dat wereldbeeld in elkaar zit. ||https://www.nrc.nl//nieuws/2022/09/06/blijf-dostojevski-lezen-maar-waak-voor-zombiecultuur-a4140882
2022-09-06||OM eist twaalf jaar cel en tbs tegen trucker die motoragent doodreed||Het Openbaar Ministerie heeft dinsdag twaalf jaar gevangenisstraf en tbs met dwangverpleging geëist tegen de vrachtwagenchauffeur uit Melissant die motoragent Arno de Korte doodreed. Het OM gaat ervan uit dat de 47-jarige trucker M. de agent opzettelijk aanreed, zo zeiden de officieren van justitie dinsdag tijdens de tweede zittingsdag. Vanwege „de ernst van de feiten en de stoornissen van de verdachte”, eist het OM niet alleen een celstraf maar ook tbs met dwangverpleging. Ook wil het OM dat M. een rijontzegging krijgt van tien jaar en een beroepsverbod van vijf jaar. Vorig jaar op 7 juli werd motoragent De Korte van achteren aangereden voor een stoplicht in Rotterdam, kort nadat hij een stopteken had gegeven aan M. die in zijn vrachtwagen zat. De Kort kwam  onder de vrachtwagen terecht en werd honderden meters meegesleept. M. reed na het dodelijke incident door naar huis en werd later aangehouden. Volgens het OM blijkt uit gedetailleerd technisch onderzoek dat M. zich ervan bewust was dat de agent voor hem reed, al wordt de man niet beschuldigd van moord met voorbedachte rade. Volgens het OM had M. een „diepgeworteld wantrouwen richting de overheid, en in het bijzonder tegen de politie”, na een eerdere aanvaring die hij had met de politie. Hij zou het idee hebben gehad dat de politie hem en zijn familiebedrijf in de gaten hield. Ook zou hij kort voor de dodelijke aanrijding hebben geroepen „dat hij bij de eerstvolgende controle een agent dood zou rijden”. Na zijn aanhouding is vastgesteld dat M. lijdt aan meerdere stoornissen en daardoor verminderd toerekeningsvatbaar was toen hij agent De Korte aanreed.||https://www.nrc.nl//nieuws/2022/09/06/om-eist-twaalf-jaar-cel-en-tbs-voor-trucker-die-motoragent-doodreed-a4140881
2022-09-06||Opinie | Het is vooral de vleessector die polariseert||Kun je depolariseren door te provoceren? Het antwoord lijkt evident: nee. Maar de partijen achter de campagne ‘Nederland Vleesland’ denken daar blijkbaar anders over.  Met een campagne die direct van allerlei kanten werd bekritiseerd wil de vleessector vleeseters „de bevestiging geven dat ze niet aan de verkeerde kant staan”, aldus de woordvoerder van de Centrale Organisatie voor de Vleessector (COV) in NRC. Als uitgangspunt van de campagne is dat al riskant, het lijkt uit te gaan van de veronderstelling van de tegenstander. En als het gevoel is dat je ten onrechte bekritiseerd wordt, is het misschien wel voor de hand liggend dat er een felle toon wordt gekozen. Ook al wordt gezegd dat het streven is te depolariseren.  Addie Schulte is journalist. Provocerend is deze campagne al vanwege de titel: alsof Nederland geheel gericht is op vlees. Door het land te claimen blijft er weinig ruimte over voor de ander, waar de vleesbedrijven naar eigen zeggen een dialoog mee willen aangaan.  In de Vleesland-campagne zit het idee dat er een doortrapte minderheid bestaat met een buitensporige invloed. Weet u wel dat er maar 5 procent van de Nederlanders vegetariërs of veganisten zijn, is een van de belangrijkste uitingen van de campagne. De suggestie is dat deze marginale groep een groot deel van het beleid bepaalt, een opmerking die ook wel bij de boerenprotesten is terug te vinden. De voorzitter van de COV ontkent zelfs dat de Tweede Kamer een goede afspiegeling is van de publieke opinie, omdat in een debat over slachthuizen de helft van de sprekers „overtuigd en uitgesproken vegetariër of veganist” waren. Zou dat de feiten over wat er in slachthuizen gebeurt anders maken? En hoeveel boerenzonen en -dochters waren er ook alweer ooit minister van Landbouw?  Provocerend is de opstelling van Nederland Vleesland  ook omdat het zegt de feiten te presenteren, terwijl het daaruit een zeer onvolledige selectie opdist. Zo is Nederland Vleesland er trots op dat 43 procent van de ingrediënten van het veevoeder bestaat uit reststromen die niet voor menselijke consumptie geschikt zijn.  En de andere 57 procent? Allerlei issues zoals klimaat en stikstof worden niet of amper besproken, terwijl die toch in het middelpunt van de belangstelling staan. Ook de vergelijkingen zijn nogal willekeurig. Vleesland zegt dat de Nederlandse veesector een van de duurzaamste is ter wereld. Dat mag zo zijn, gefeliciteerd, maar de vraag is of die sector in deze omvang, in dit tijdsgewricht, in dit land, wel duurzaam genoeg is. Wie de discussies over stikstof een beetje gevolgd heeft, weet voldoende. Maar wat zegt de voorzitter van de COV? „Over de toekomst van de veehouderij in Nederland is op dit moment nog geen zinnige, onderbouwde uitspraak te doen, dus daar waag ik me niet aan.” Nu gebiedt de eerlijkheid te zeggen dat het niet eten van vlees ook een provocatie kan lijken. Zeker veganisten kunnen tamelijk kritisch, afstandelijk of zelfs agressief benaderd worden. Neem de aankondiging van een Maastrichts restaurant dat er met alle voorkeuren en allergieën rekening gehouden kan worden, om daar tussen haakjes aan toe te voegen: vegan is niet mogelijk.  In een samenleving waarin vlees eten de meest gebruikelijke optie is, kan het maken van een andere morele keuze confronterend overkomen. En dat leidt soms tot een grote mate van voorzichtigheid, omdat de vleeslobby gevreesd wordt. Dat was blijkbaar de reden dat toenmalig landbouwminister Carola Schouten (ChristenUnie) voor een klimaatcampagne het advies om minder vlees te eten „te negatief” vond en daaruit weerde.  Door in deze campagne een harde opstelling te kiezen, verscherpt de vleessector de tegenstellingen.  Is een debat over vlees mogelijk zonder te polariseren? Misschien niet. Daarvoor staat er aan verschillende kanten te veel op het spel. De ene kant ziet vlees eten als het summum van persoonlijke vrijheid en mannelijke kracht, de meest uitgesproken andere kant wijst het houden en zeker het doden van dieren voor menselijk nut principieel af.  Toch zijn er wel degelijk initiatieven mogelijk die meer het midden opzoeken dan deze borstklopperij van de vleessector. Een besef dat vleesconsumptie moet afnemen, met het oog op klimaat, gezondheid en ja, dierenwelzijn; een veel minder intensieve veehouderij; verbetering van de omstandigheden voor mens en dier in de slachtsector, aanpassingen in de omgang met dieren, door ze meer vrijheid en ruimte te geven en minder ingrepen te doen in hun lichamen. De slogan? ‘Minder vlees, m/v/x, je weet wel waarom’.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/06/het-is-vooral-de-vleessector-die-polariseert-a4140880
2022-09-06||Amsterdam Fashion Week: kritiek op vervuilende influencers en een vleugje seks||‘Ik denk dat ik dertigduizend kledingstukken bezit”, zegt Kim Kardashian blij in de camera. Beelden tonen eindeloze rijen kledingrekken in een reusachtige loods. „Ik ben benieuwd hoe mijn kledingstijl hierna gaat evolueren”, voegt ze er verheugd aan toe.  De korte film in de stijl van een TikTok-video, gemaakt door de Nederlandse modeontwerper Ronald van der Kemp, verspringt naar beelden van influencers die voor de camera dozen uitpakken met daarin spotgoedkope, zeer vervuilend geproduceerde kleding  afkomstig van de   Chinese webshop Shein. Weer verspringt de camera: dit keer naar de Atacama-woestijn in Chili, waar tonnen kleding uit het Westen gedumpt worden, vaak niet één keer gedragen. „De boel staat in brand en iedereen kijkt de andere kant op”, zegt Van der Kemp over zijn keuze om tijdens de Amsterdam Fashion Week, die afgelopen week werd gehouden, een maatschappijkritische korte film te vertonen in bioscoop Tuschinski – voor aanvang deelde hij popcorn uit. „Waarom zegt een Kim Kardashian niet: dit is mijn kledingarchief, maak daarvan wat nieuws voor me?”, zegt Van der Kemp,  die uitsluitend mode maakt van restmaterialen en oude kledingstukken. Upcycling, zoals dit heet, was de rode draad van de modeweek, die naast zes shows bestond uit performances en panelgesprekken. Het lijkt voor de hand liggend: jonge Nederlandse ontwerpers blinken simpelweg uit in duurzame mode. Maar het thema was geen bewuste keuze, zegt Danie Bles, creatief directeur en eigenaar van Amsterdam Fashion Week. „Onszelf klein maken als land is nergens voor nodig.” Hoe draagbaar upcycling-mode is, was te zien bij de openingsshow van 1/OFF Paris van de Nederlandse ontwerper Renée van Wijngaarden (31), in een grote loods in het voormalige havengebied van Amsterdam-Noord. Denim, tafelkleden, sjaals en pakken: elk deel van de collectie werd gemaakt van designervintage uit een bepaalde categorie en leek geïnspireerd door de vroege jaren 2000 – de stijl die door de modieuze voorhoede is herontdekt. Er waren modellen in jeans met dubbele bovenrand of parelmoeren laagje; een lila mannenblouse, met de knopen aan de achterkant; een jurk met grote sleep, gemaakt van zijden sjaals. Mannelijke modellen droegen afgeknipte ‘bodies’ en vrouwen oversized colberts. De show van 1/OFF Paris. Klik op de foto’s voor het volledige formaat. Nog een show waar upcycling een hoofdrol speelde, was die van collectief Martan. In art-decohotel Amrâth bij het Centraal Station leidden ‘bellboys’ de aanwezigen door het gebouw, waar de modellen – met rolkoffers – als mysterieuze jetsetters doorheen liepen – passend bij de zomer waarin de pandemie voor het eerst écht even naar de achtergrond was verdwenen. Hoogtepunt was een zaal waar op een meterslange met zand en riet bedekte tafel – formaat staatsbanket – drie modellen een tableau vivant  van een dromerige, broeierige zomerdag vormden. De show van Martan. Klik op de foto’s voor het volledige formaat. „Onze kleding is gemaakt van afgekeurd hotellinnen”, vertelde ontwerper Diek Pothoven, die vorig jaar de styling deed van het Songfestival, na afloop. „We hebben ons laten inspireren door het interieur en de geschiedenis van dit hotel, dat bij de bouw het meest imposante kantoorgebouw van Amsterdam moest worden. Mensen kochten hier tickets voor de Holland-Amerikalijn.” In de collecties werden bijvoorbeeld scheepstouwen en zeesterachtige vormen verwerkt.  Een andere spectaculaire locatie was het depot van Museum Boijmans Van Beuningen, waarvoor de Amsterdamse modekaravaan richting Rotterdam trok. In de omgekeerde koepel met spiegelgevel werd in het atrium de collectie gepresenteerd van het nieuwe vrouwenlabel Francon. De modellen liepen over steile trappen heen en weer tussen twee verdiepingen. „In onze collecties ligt de nadruk niet op de seizoenen, maar op architectuur”, zei medeoprichter May Kaan na afloop over de moderne, minimalistische collectie –  denk aan een getailleerd jasje waarvan de rijen knopen niet recht naar beneden lopen, maar naar de zijkanten, vloeiend de vorm van de heupen volgend.   De show van Francon. Klik op de foto’s voor het volledige formaat: Op de duurste grond van Nederland, de Amsterdamse Zuidas, toonde couturehuis Natan (geliefd bij onder anderen  koningin Máxima) de nieuwe collectie in het atrium van ‘The Valley’, het door MVRDV ontworpen gebouw  met op de gevel tuinen van Piet Oudolf. Die collectie , gemaakt in Brusselse ateliers onder leiding van hoofdontwerper Edouard Vermeulen, bestond onder meer uit avondjurken met een A-lijn, oversized rokken en vrolijk gekleurde broekpakken. Twee van de grootste namen uit de recente Nederlandse modegeschiedenis debuteerden pas dit jaar op Amsterdam Fashion Week: ontwerpers  Viktor & Rolf. Zij organiseerden  voor de aanwezige journalisten een fietstocht langs hun vijf favoriete plekken in de binnenstad waar delen van de huidige Viktor & Rolf-collecties stonden opgesteld in onder meer een chique bloemenzaak in de Jordaan en een etalage vlak bij de peeskamertjes van de Wallen.  Bij de laatste stop van de tour, een zaal in vijfsterrenhotel De l’Europe, waren Viktor Horsting en Rolf Snoeren zelf aanwezig, in een zaal waar acht jurken uit de bruidscouture stonden opgesteld. „Welkom in ons winkeltje”, grapte Horsting. „Parijs is ons thuis, wat modeshows betreft. Maar dit jaar doen we mee om de Nederlandse mode te steunen”, voegde hij eraan toe. „Toen wij begonnen bestonden er geen platformen om als jonge ontwerper je mode te tonen.” „Met deze tour wilden we iets luchtigs en ludieks neerzetten”, zei Snoeren. Ook Viktor & Rolf doen aan upcycling  in de collecties, of gebruiken  plantaardige stoffen. Zo , was bij een van de laatste stops een pak te zien van ‘krokodillenleer’ van polyester, dat met ruches en wijde pijpen verwees naar Prince-achtige jarentachtigromantiek.   Ruimte voor performance was er ook op de kelderverdieping van betaalbedrijf Adyen aan het Rokin, waar Claes Iversen een dag eerder een  coutureshow gaf met kleurige, bloemige jurken, geïnspireerd op ‘verkleedkisten’ en met verwijzingen naar de jaren zestig en zeventig. Daar gaf ontwerper Darwin Winklaar een optreden als popster en rapper. (Vorig jaar won Winklaar de Lichting, een prijs voor best afgestudeerd modetalent.) De rauwe, energieke show was voor Winklaar bedoeld als afrekening met het „trauma” van opgroeien in de Arubaanse machocultuur, vertelde hij na afloop. Ook was er aandacht voor de relatie tussen mode en seks, wat goed paste bij  ‘Summer of Love’, de eerste in jaren zonder coronabeperkingen. In sekstheater Moulin Rouge organiseerde upcyclingontwerper Duran Lantink een avond in samenwerking met schoenenontwerper Steve Madden. Sowieso had Lantink een goede modeweek – Beyoncé droeg een van zijn gouden jassen bij haar nieuwe campagne voor juwelenhuis Tiffany & Co. Onder anderen  de Spaanse cult-dj en kunstenares Virgen María danste aan een stripperpaal, in een cyborgachtige outfit met door ledlampjes verlichte hakken en een muilkorf; model en kunstenaar Christian Yav zong een lied op stiletto’s en de Braziliaans-Nederlandse dj LYZZA trad op verkleed als banaan.   Ook bij de Lichting, de wedstrijd waarin tien afgestudeerden van modeacademies hun werk mogen laten zien, was er veel plezier en humor te zien. Zo maakte Pablo Salvador Willemars  een op NS geïnspireerde collectie met daarin een jurk met opdruk van de drukte voor een intercity tijdens de spits.  Winnaar van de prijs (10.000 euro) was Ruben Jurriën, die meeliep in zijn eigen energieke show en met een vrolijke draai  de catwalk betrad „Ik moest wel! Deze kleding moet in beweging”, zei hij na afloop over zijn vrolijke, wijdvallende ‘anti-pakken’, met bijvoorbeeld een shirt met daar in horizontale stropdassen verwerkt, een hybride overhemd-jurk met grote rode strik en een beige krijtstreeppak met cape – hij  liet zich inspireren door superhelden. Jurriëns kleding is met een ingenieus systeem verstelbaar naar alle maten, van  XS naar 3XL,  omdat hij zichzelf „als grote jongen vaak vergeten voelt” in de modewereld. Van het prijzengeld is hij van plan een eigen merk op te zetten. „Mode is het leukste als mensen er deel van kunnen zijn.”||https://www.nrc.nl//nieuws/2022/09/06/amsterdam-fashion-week-kritiek-op-vervuilende-influencers-en-een-vleugje-seks-a4140879
2022-09-06||Hoe ‘Don’t Worry Darling’ wordt gesaboteerd – maar is het een slechte film?||Je hebt Harry Styles, het grootste popidool van dit moment. Je hebt een Lido vol gillende tieners. Je hebt Chris Pine als schurk en emotiediva Florence Pugh in de hoofdrol. Je hebt beelden waar Styles haar op een dinertafel op cunnilingus trakteert. Je hebt Olivia Wilde, hot and happening in Hollywood sinds haar komedie Booksmart, als regisseur. Je hebt een script van de ‘black list’, Hollywoods toplijst van ijzersterke, nog niet gerealiseerde scenario’s.  Toch is iedereen deze week bloednerveus  bij de wereldpremière van  Don’t Worry Darling op het 79ste filmfestival van Venetië. En de pers geamuseerd. Als op de persconferentie de naam Shia LaBeouf valt, grijpt een publicist rap in: als Voldemort mag zijn naam niet genoemd worden.   Het probleem: Warner Bros’  Don’t Worry Darling wordt door drie betrokkenen gesaboteerd. De film is zo tot een obsessie van juicekanalen en tabloids uitgegroeid. Het gerucht wil nu  dat hij faliekant is mislukt. Daarover straks meer. Eerst de juice.   Het zit zo. In april 2020 werd  acteur Shia LaBeouf gecast als Jack, de rol van Harry Styles nu. LaBoeuf is een berucht amokmaker, met stomdronken straatrumoer en irritante ‘kunstprojecten’. In de begindagen van de pandemie was hij net uit de verslavingskliniek en had hij huilerig zijn naam gezuiverd met zijn autobiografische script voor arthousefilm Honey Boy, over zijn miserabele jeugd als Disney-kindsterretje met een vader die hem exploiteerde, sloeg en kleineerde. Hollywood gunde hem  graag een tweede kans.   Wilde castte LaBeouf, maar onderweg liep iets mis: in september 2020 bleek hij niet langer aan haar film verbonden en kreeg Harry Styles zijn rol.  „Creatieve meningsverschillen”, heet het dan, maar in december weet vakblad Variety  het vertrek aan wangedrag.   Shia LaBeouf was weer terug op de strafbank nadat een ex, zangeres FKA Twigs, hem had aangeklaagd wegens intimidatie en seksueel geweld, andere exen volgden. Regisseur Olivia Wilde maakte vervolgens bekend dat LaBeouf was ontslagen vanwege haar „zero asshole policy”. Hij bracht „agressieve energie” naar de filmset, zij was van het harmoniemodel.  Of toch niet? Want tijdens de opnames bekoelde ook het enthousiasme van tegenspeler Florence Pugh danig. In de lente van 2020 schreef de actrice op Instagram nog dingen als: „@olviawilde is my idol and allowed me to be a part of this fecking incredible cast, Shia!?! Chris!?!”   Na de opnames in februari 2021 dankte ze  de hele cast, met helemaal onderaan een – naamloze – regisseur. Op sociale media negeerde ze Wilde en haar film volledig.  Wat is het geval? Op de filmset kreeg Olivia Wilde een verhouding  met Harry Styles. Misschien na een scheiding van haar echtgenoot Jason Sudeikis –  bekend als voetbalcoach Ted Lasso. Of misschien kwam hij met de kinderen  in het weekeind op de set en speelde Wilde dan mooi  weer? Duizenden, zo niet tienduizenden mannelijke regisseurs gingen Wilde voor. Maar tussen haar en Pugh kwam het tot een breuk. Ze vloog even van de set van Dune 2 naar Venetië voor de rode loper, maar meed de pers en hield nadrukkelijk afstand van Harry en Olivia, nog altijd  een setje.    Sudeikis nam wraak door Wilde  voogdijpapieren te bezorgen terwijl  ze op het podium van fanevenement ComicCon de eerste beelden van Don’t Worry Darling  deelde.  Een foutje, aldus Sudeikis later. Niet zijn idee.   En van Shia LaBeouf bleek Olivia Wilde ook nog niet af. In augustus begon hij een soort strafexpeditie. Eerder had hij al ontkend ontslagen te zijn door de regisseur, nu bewees hij dat met een clip waarin ze   hem in augustus 2020 vanuit haar auto smeekt om naar de filmset terug te keren. Het probleem lijkt op dat moment  dat het niet botert tussen LaBeouf en ‘Miss Flo’ Pugh, zoals Wilde de actrice een beetje neerbuigend noemt. Na LaBeoufs definitieve vertrek uit de film blijkt de onderlinge relatie nog zo goed  dat Wilde als vriendendienst een videoclip voor het nummer ‘Love You Like You Hate Me’ van Rainey Qualley filmt,  de zus van LaBeoufs  toenmalige vlam Margaret Qualley. Tot een breuk komt het pas als Wilde en LaBeouf ruzie krijgen over de montage van die clip.    LaBeouf, inmiddels terug bij een andere ex, Mia Goth,  trok vorige week veel aandacht in Venetië. Niet zozeer vanwege zijn bespottelijke rol als gekwelde, reactionaire monnik Padre Pio in een mislukte biopic van Abel Ferrara, wel omdat hij beweert zich tijdens een voorbereidende retraite in een klooster te hebben bekeerd tot het katholicisme. Dat noopte kennelijk tot de ene na de andere publieke biecht. Zijn vader had hem nooit geslagen, zoals hij in zijn film Honey Boy beweerde. Hij had alle vrouwen in zijn leven bedrogen en misbruikt.  Toch getuigen zijn venijnige pr-acties tegen Olivia Wilde niet echt van christelijke  naastenliefde.  De schade is daar: van zoveel kanten beschoten heeft Don’t Worry Darling  averij opgelopen.  Hoe erg is dat? Een hoogvlieger is deze moderne variant op  Ira Levins roman The Stepford Wives niet, over een buitenwijk waar kerels hun lastige eega’s vervangen door robots. Dat verhaal was best relevant tijdens de tweede feministische golf van de jaren zeventig en zou dat in de huidige derde golf opnieuw kunnen zijn. De utopische jaren-50-buitenwijk Victory van Don’t Worry Darling is een soort  Forumland: regisseur Wilde noemde alt-right- en incel-goeroe Jordan Peterson een inspiratie voor Frank (Chris Pine), het alfamannetje dat deze enclave regeert. Het leven van Alice (Pugh) en Jack (Styles) zal voor jong radicaal rechts een stuk appetijtelijker ogen dan de gure christendystopie van The Handmaiden. Liever stomdronken van de cocktails „This World is Ours!” brullen dan vroom psalmen neuzelen.  Geslaagd is de film daarmee nog niet: een vrij verdienstelijke paranoiathriller dendert in de finale uit de rails als incoherente, stripachtige actiefilm. Vermakelijk is het wel, en het vlakke acteren van Harry Styles combineert niet slecht met het emotionele gooi-en-smijtwerk van  Pugh. Warner Bros moet maar hopen dat het schandaal publiek naar de bioscoop  trekt nu de critici  de film door de gehaktmolen draaien. Maar een setdocumentaire, daar zal het wel niet meer van komen. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/06/hoe-dont-worry-darling-wordt-gesaboteerd-maar-is-het-een-slechte-film-a4140878
2022-09-06||Burgemeesters geïntimideerd vanwege problemen op    vakantieparken|| Verschillende burgemeesters zijn de afgelopen jaren geïntimideerd naar aanleiding van  problemen op vakantieparken. Dat schrijft minister Dilan Yesilgöz  (Justitie en Veiligheid, VVD) in de beantwoording van Tweede Kamervragen van de SP over criminaliteit op deze parken. Het gaat bijvoorbeeld  om situaties waarbij  vakantieparken geen vergunning voor uitbreiding kregen.  De minister noemt de intimidaties „zeer zorgelijk”. Ze licht desgevraagd niet nader toe hoeveel incidenten het betreft en waar deze plaatsvonden.    Nederland telt naar schatting zo’n vijfduizend  vakantieparken.  Met regelmaat  verschijnen  er berichten over vakantieparken waar criminele activiteiten plaatsvinden. Naast illegale bewoning gaat het onder meer over witwassen en  drugshandel en -productie. Ook blijken criminelen zich op de vakantieparken te verschuilen.  In Bospark Ede, onderdeel van een van ’s lands grootste vakantiepark-exploitanten   Topparken, werd in 2020 de internationaal gezochte Toon R. ingerekend door een arrestatieteam. Hij is de neef van de ‘Godfather van Oss’ Martien R.  die vorig jaar tot 16 jaar cel werd veroordeeld wegens witwassen, drugs- en wapenhandel.   Bij de arrestatie van Toon R. trof de politie ook een doorgeladen vuurwapen en bestelbus vol drugschemicalïën aan. Toen de politie een jaar later vanwege een project om criminaliteit en ondermijning op vakantieparken tegen te gaan een nieuwe controle op Bospark Ede uitvoerde, bleken er zo’n negentig personen illegaal te wonen. Een aanzienlijk deel bleek een bekende van de politie. Het RIEC Oost-Nederland, een overheidsorganisatie tegen ondermijning, bracht afgelopen juni een alarmerend onderzoeksrapport uit naar criminele investeringen in vakantieparken in Gelderland en Overijssel. Vakantieparken zijn kwetsbaar voor criminele investeringen en worden misbruikt om crimineel geld wit te wassen, constateert het RIEC. In drie jaar tijd werden bijvoorbeeld door banken  265 verdachte transacties bij  het meldpunt  onder de aandacht gebracht. Het RIEC vermoedt dat „vaker sprake is van criminele investeringen in vakantieparken dan tot nu toe wordt gesignaleerd”.  Zo blijven investeringen in vakantiechalets vaak onder de radar omdat chalets – in tegenstelling tot woningen–  niet in het Kadaster staan en de handel dus   buiten het zicht van de autoriteiten plaatsvindt.   De Telegraaf berichtte in juni op basis van een onderzoeksrapport van een particulier recherchebureau en heimelijke video-opnamen dat het bij Topparken  mogelijk is om chalets deels met zwart geld aan te schaffen. De Arnhemse burgemeester Ahmed Marcouch, tevens voorzitter van het RIEC Oost-Nederland, pleitte daarop  voor een landelijke aanpak van de vakantieparkcriminaliteit.    Minister Yesilgöz  schrijft de Tweede Kamer nu  dat zo’n landelijke aanpak al bestaat. Er is namelijk een ‘actieagenda’ waarbij verschillende ministeries betrokken zijn. Die moet ertoe leiden dat foute parken „beter in beeld” komen en dat er „meer bewustwording” onder lokale bestuurders komt. De minister wijst erop dat de verantwoordelijkheid voor het toezicht op vakantieparken  bij gemeenten ligt.  Topparken liet na het RIEC-rapport en de  Telegraaf-publicatie over het witwassen van geld weten zich niet in de verhalen te herkennen en zich daarvan te distantiëren.  Het bedrijf is niet de enige grote vakantiepark-speler die recent negatief in het nieuws kwam. Zo ontsnapte een dependance van  Europarcs in Kaatsheuvel onlangs aan sluiting na een negatieve Bibob-toets waaruit naar voren kwam dat de exploitatievergunning misbruikt zou worden voor het plegen van criminele feiten. In het AD trokken vijf burgemeesters deze zomer aan de bel over de modus operandi van de Oostappen Groep van ondernemer en tv-bekendheid Peter Gillis. Hij zou op zijn parken onder meer illegaal arbeidsmigranten huisvesten en zonder vergunning bouwen en uitbreiden.||https://www.nrc.nl//nieuws/2022/09/06/burgemeesters-geintimideerd-vanwege-problemen-op-vakantieparken-a4140877
2022-09-06||In veel jazzfilms ruïneren musici hun eigen leven||Lange tijd waren Hollywoodfilms over jazz racistisch en zaten ze vol clichés. Clichés die ook muzikaal zijn. Jazz werd bijvoorbeeld geassocieerd met misdaad, drugs, geweld, schimmige nachtclubs en eenzaamheid – vaak verklankt door een melancholieke trompet. De saxofoon staat voor broeierigheid en erotiek, zie A Streetcar Named Desire (1951) – de sensuele muziek van Alex North staat te  boek als eerste jazzscore. Eye Filmmuseum vertoont deze en een vijftiental andere jazzfilms komende maand in hun All That Jazz-programma, gewijd aan de al bijna honderd jaar durende, vruchtbare verhouding tussen jazz en film.  In de loop van de jaren dertig worden films met een flink blues- of jazzgehalte steeds populairder. Dit noopt Hollywood in de jaren veertig tot het produceren van veel biografische films, maar dan met name over witte jazzmusici als Paul Whiteman, Glenn Miller en Benny Goodman. Het niet weg te denken aandeel van zwarte musici in de ontwikkeling en verspreiding van jazz werd stelselmatig weggemoffeld, ook al speelden ze soms anoniem op de soundtrack. De enigen die met regelmaat in (korte) films en filmmusicals opduiken zijn de zwarte componist en bandleider Duke Ellington en de ook bij witten populaire trompettist Louis Armstrong. Zo blijven zwarte jazzmusici in films decennialang marginaal. Het komt pas eind jaren vijftig goed, niet in Hollywood, maar in onafhankelijke producties en Europese films. Een van die Amerikaanse onafhankelijke films is The Connection (1961) van Shirley Clarke – die als vrouw in Hollywood ook een outsider was. In haar op een toneelstuk gebaseerde film wacht een aantal zwetende en trillende personages, onder wie altsaxofonist Jackie McLean, op hun drugsdealer. McLean was zelf jarenlang verslaafd en leerde de andere acteurs hoe overtuigend een junkie te spelen. De muziek van pianist Freddie Redd, ook als personage te zien, is erg goed, de vanwege de drugsthematiek ooit controversiële film wat minder.  Veel interessanter is Passing Through (1977), een militante, door Black Power geïnspireerde jazzfilm van Larry Clark. Clark incorporeerde nieuwsbeelden van (politie)geweld tegen zwarten in zowel Amerika als Guinee-Bissau tijdens de koloniale bevrijdingsstrijd. Via het personage Eddie Warmack, een saxofonist, reflecteert Clark over de zoektocht naar vrijheid in muzikaal en ideologisch opzicht: Warmack stelt dat de door witte maffiosi gerunde muziekindustrie net zo corrupt is als Amerika zelf. Toch zijn ook moderne jazzfilms niet vrij van smetten. Zo heeft Spike Lees Mo’ Better Blues (1990) weliswaar zwarte hoofdrolspelers, onder wie Denzel Washington als jazztrompettist, maar loopt Lee zich vast in stereotypen over joodse jazzclubhouders, om nog maar te zwijgen van zijn vlakke vrouwenrollen. Veel jazzfilms gaan over het destructieve gedrag van jazzmusici, ze ruïneren hun leven met heroïne of drank. Of beide zoals altsaxofonist Charlie Parker, wiens tragische leven door Clint Eastwood in 1988 verfilmd werd in Bird. Ook jazzdocumentaires ontsnappen niet aan deze thematiek, zoals te zien is in Let’s Get Lost, over de verslaafde jazztrompettist Chet Baker die in Amsterdam uit zijn hotelraam viel. Straight, No Chaser, de verder boeiende documentaire over pianist Thelonious Monk, besteedt meer aandacht aan zijn excentrieke gedrag dan aan zijn muzikale vernieuwingsdrang. Documentairemaker Johan van der Keuken, een groot jazzliefhebber, maakte een schitterende documentaire over het verblijf van de legendarische tenorsaxofonist Ben Webster in Amsterdam, die in 1967 bij een hartelijke hospita in de  Rivierenbuurt inwoonde: Big Ben: Ben Webster in Europe (1967). De link tussen improvisatie in film en in jazz komt het duidelijkst naar voren in korte abstracte animatiefilms, waarvan een aantal vertoond wordt in het programmaonderdeel ‘Visual Jazz’. Daarnaast is er livemuziek, met onder meer een nieuwe jazzscore bij The Cameraman (1928), met komiek Buster Keaton. Omdat het All That Jazz-programma zeer bescheiden van opzet is, zullen jazzfans klagen over ontbrekende titels: waar is bijvoorbeeld The Man with the Golden Arm (1955), een van de eerste Hollywoodfilms met een jazzscore? Zo ontbreken wel meer cruciale jazzfilms, bovendien ligt de nadruk op bekende jazzfilms als Ascenseur pour l’échafaud (1958), met de beroemde score van trompettist Miles Davis. Uit diezelfde tijd stammen andere Franse films met een jazzscore, zoals Les tricheurs en Un témoin dans la ville. Is het niet bij uitstek de taak van een filmmuseum de gevestigde canon te bevragen en  minder bekende films aan de vergetelheid te ontrukken?   Ook de  klassieker Taxi Driver die Eye vertoont is overbekend. Bovendien kun je je afvragen hoe groot het jazzgehalte is van Bernard Herrmanns score. Er klinkt een saxofoon, maar Taxi Driver bevat strikt genomen minder jazz dan Scorseses New York, New York (1977), waarin Robert De Niro een saxofonist speelt. Dát is een film die aan herwaardering toe is. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/06/jazzfilms-vol-destructieve-musici-in-eye-filmmuseum-a4140876
2022-09-06||De Likt-frontman: ‘Ik ben voor alles weggelopen’||Hij ijsbeert heen en weer, van de backstage-ruimte naar het balkon in de zaal. Vanaf daar heeft Jordy Dijkshoorn (32) zicht op zijn twee muzikale vrienden in De Likt. Giorgi Kuiper en John van Beek zijn ondertussen aan het soundchecken in het Rotterdamse poppodium Annabel, waar ze die avond hun laatste album zullen presenteren: Ctrl-Alt-Delikt. Een thuiswedstrijd, en meteen de laatste voor Van Beek, die stopt na deze show. Voor Kuiper en Dijkshoorn volgt nog de rest van deze tour, maar dan is het ook voor hen gedaan. De Likt stopt. „Toen we begonnen waren we drie jonge pikkies”, stond in het statement dat vlak voor de show in Annabel op Instagram verscheen. „Nu voelt het goed om deze fase met een waardig afscheid af te sluiten. We hopen jullie nog een keer te zien.” De prioriteiten liggen elders. Van Beek spreekt, naar aanleiding van zijn aanstaande vaderschap, van een nieuwe levensfase, waarin het tourleven niet meer past. Kuiper vindt het tijd voor een volgend hoofdstuk. En volgens frontman Dijkshoorn hoeft dat hoofdstuk „niet rock-‘n-roll” te zijn. Als jonge honden doken ze vol in het live-circuit met hun opzwepende mix van elektronische funk, hiphop en pompende bassen. Eerst maakten ze naam in en rond Rotterdam, om na de single ‘Ja Dat Bedoel Ik’ en de parodie ‘Praat Rotterdams Met Me’ door te groeien naar  Lowlands, Zwarte Cross, Pinkpop en meer, waarbij   frontman Dijkshoorn  steevast in of op het publiek belandde. De Likt staat  bekend om  de tomeloze energie. Eenmaal van het podium is Dijkshoorn  kalm en beheerst. „Ik ging er vol in, misschien iets té als ik nu terugkijk. We hebben zóveel opgetreden, en ik bleef achteraf bijna altijd hangen om voor gaas te gaan.” Het bleef volgens hem nooit bij één biertje drinken met de fans. Een artiestenleven vol drank en drugs volgde. „Ik heb wat vaker tijd voor mezelf nodig. Het is  wel even welletjes. Doordeweeks heb ik een baantje als glazenwasser. Nu heb ik in het weekend ook eens vrij. Dat vind ik heerlijk.”  Bang voor het zwarte gat is hij niet. „Dat omarm ik juist”, zegt hij terwijl hij vanuit de backstage de drukbevolkte Rotterdamse Biergarten overziet. Wijzend: „Daar stond ik ook altijd, maar ik moet er niet meer aan denken. Laat me rustig op mijn bootje zitten en een serie kijken.” Hij onderstreept zijn refrein op de baslijn van ‘Alleen’, een nummer van het nieuwe album: „Ik heb altijd mensen om me heen / maar als het ergens iets te druk wordt, dan vlucht ik meteen!” Ik wil gewoon fit zijn. Geen drank, sigaretten of drugs meer aanraken Op dat album is ook te horen dat hij wil bloeden voor zijn daden. „Ik heb nooit mijn verantwoordelijkheden genomen en ben voor alles weggelopen”, vertelt hij. „Daardoor raakte ik vervreemd van mijn familie. Als ik dan eens wél op een verjaardag kwam, had ik het gevoel dat ik er niet bij hoorde. ‘Je bent er ook bijna nooit’, kreeg ik dan te horen. Dat was een reality check. Toen besefte ik dat ik mijn neefjes en nichtjes niet groot heb zien worden, omdat ik altijd met mezelf bezig was. Ik had overal schijt aan, zowel op het podium als ernaast. Dat is waarom De Likt ineens zo hard ging. Maar het is ook de reden dat ik het respect voor mezelf en mijn familie ben verloren.” Hij wijt zijn gedrag grotendeels aan zijn drugsverslaving. „Ik ben heel erg verslaafd, voornamelijk aan cocaïne. Op het podium presteerde ik gewoon, maar op een gegeven moment dacht ik dat ik het echt nodig had. Dat ik niet zou kunnen functioneren zónder. Als ik even geen zin had in een show, dan belde ik de dealer. Dan was het ‘hop’, en kon ik er weer tegenaan.”   Collega Giorgi Kuiper had al besloten dat de groep naar een eind toe zou gaan werken, maar daar was een heel ander plan voor uitgestippeld. „Mijn verslaving is niet de enige reden dat De Likt stopt. Het is een samenloop van omstandigheden. Maar ik wil dit nu vertellen omdat ik eerlijk wil zijn. Ik hoop gewoon dat als ik goed probeer te doen, er een innerlijke rust over me gaat vallen.” Zichtbaar emotioneel zegt hij: „Ik ben geen leuke jongen geweest. Met liegen en manipuleren heb ik niemand geholpen. Toen ik laatst door de mand viel en weer gebruikte, zag ik het verdriet van mijn vader. En dat terwijl onze band alleen maar hechter is geworden, doordat we eerlijk zijn naar elkaar en praten over onze gevoelens. We laten elkaar steeds meer toe. Het is moeilijk hoor, ik zit nog helemaal in het begin van mijn herstel. Maar ik wil straks niet terugkijken op mijn leven en er verdrietig van worden.”   „Ik wil gewoon fit zijn. Geen drank, sigaretten of drugs meer aanraken. Ik heb ook niet meer continu de drang om de volle aandacht te hebben”, voegt hij er aan toe. Vlak daarna, op het podium in Annabel, maakt de kalme Dijkshoorn plaats  voor die wildebras waar Rotterdam zo van houdt. Na twee nummers surft hij al over het pogoënde publiek.  Maar De Likt draait live al lang niet meer om Dijkshoorn alleen. Van Beek blijft nog rustig in zijn donkere hoek, spelend op zijn synthesizer, maar Giorgi Kuiper  danst en zingt theatraler dan voorheen.  De show zit vol theatrale aspecten – een dompteurskostuum inclusief hoge hoed waarmee Dijkshoorn  de bezoekers als menselijke circuspiste laat fungeren, een gortdroog stukje text to speech-technologie en glitchende retro-visuals. De toetsencombinatie Ctrl-Alt-Delikt werd na bijna anderhalf uur rammen definitief ingedrukt: „Dank je wel Rotterdam, voor tien jaar De Likt!”  „Het podium vind ik nog steeds geweldig”, zegt Dijkshoorn daarna backstage. „Misschien komt het wel weer, maar wanneer laten we in het midden. We maken deze tour af en dan is het wel even mooi geweest.”  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/06/de-likt-frontman-jordy-dijkshoorn-kickt-af-van-het-nachtleven-drugs-en-zijn-band-a4140875
2022-09-06||Tegenvaller voor boeren: alternatief voor de stikstofnorm van het kabinet is niet minder streng||Ook een alternatieve rekenmethode om de stikstofnorm te bepalen, in plaats van de bekritiseerde kritische depositiewaarde (KDW), biedt veehouders weinig hoop. Dat zegt ecoloog Wieger Wamelink, die meehielp om het alternatief op te stellen. De boeren vinden de huidige norm te streng, en te zwart-wit. Maar of het alternatief hen gaat helpen? „Ik betwijfel het”, zegt Wamelink. Boerenorganisaties pleitten vorige week, in overleg met het kabinet, voor een alternatief voor de zogeheten kritische depositiewaarde (KDW), die aangeeft hoeveel stikstof er in een jaar op een natuurgebied mag neerkomen. Boven die waarde is er kans op significante schade. In veel beschermde natuurgebieden wordt de KDW overschreden, soms vele malen. Het kabinet wil dat die neerslag in 2030 in de meeste wettelijk beschermde Natura2000-gebieden ónder de KDW ligt. Na het overleg tussen kabinet en boerenorganisaties zei coördinator Johan Remkes dat naar alternatieven gekeken gaat worden. Dit is het ingewikkeldst wat ik als onderzoeker ooit heb gedaan Wieger Wamelink ecoloog Laat Wieger Wamelink nou net vier jaar geleden de opdracht hebben gekregen van het ministerie van Landbouw om zo’n alternatief te zoeken. Op zijn werkkamer aan de Wageningen University & Research vertelt Wamelink dat hij, samen met Wageningse en Nijmeegse collega’s, mogelijk iets heeft gevonden. Vorig jaar mei hebben ze hun resultaten gepubliceerd. Zelf noemen ze die in hun rapport „zeer veelbelovend”. Voor hun onderzoek gingen ze uit van de 61 soorten natuurgebied – habitattypen – in Nederland die gevoelig zijn voor stikstof. Voorbeelden zijn: droge heide, actief hoogveen, vochtige duinvallei, eiken-haagbeukenbos. Voor elk habitattype hebben ze een serie typische plantensoorten geselecteerd. Om die soorten door de tijd te volgen, gebruikten de onderzoekers de vegetatietellingen die in Nederland al decennia worden uitgevoerd. Ze vulden dat aan met gegevens uit andere landen in het Atlantisch gebied, van Zuid-Europa tot aan de poolcirkel. De ontwikkeling van al die soorten door de tijd relateerden ze aan de hoeveelheid stikstof die in al die jaren op een gebied neerdaalde. Ze corrigeerden daarbij voor de invloed van temperatuur, weer en bodemtype. „Dit is het ingewikkeldst wat ik als onderzoeker ooit heb gedaan”, zegt Wamelink. Uiteindelijk kregen ze voor alle onderzochte plantensoorten een relatie tussen het voorkomen en de stikstofneerslag, een zogeheten dosis-responscurve. Per habitattype combineerden ze vervolgens alle curves van de daarbij horende plantensoorten tot één curve. Dat lukte voor 60 van de 61 stikstofgevoelige habitattypen. Maar niet alle curves waren even betrouwbaar. In hun rapport schrijven ze: „Bij een groot aantal typen was het oordeel goed, maar bij te veel typen was het oordeel matig of slecht om nu al te kunnen spreken van een over-all betrouwbare methode.” Kortom, er is meer onderzoek nodig om dit eventuele alternatief voor de KDW te verbeteren. Volgens Wamelink biedt hun methode een voordeel ten opzichte van de huidige kritische depositiewaarde. „De KDW is één waarde. Dat is inderdaad heel zwart-wit.” Het geeft de indruk, zegt hij, dat alles boven de KDW slecht is, en alles eronder goed. De dosis-responscurve daarentegen geeft een verloop weer. „Je ziet heel duidelijk dat het, bij een vermindering van de stikstofneerslag, met veel soorten langzaamaan beter gaat.” De cruciale vraag in de stikstofdiscussie is: wanneer gaat het goed genoeg? De Europese Habitatrichtlijn, die op de beschermde Natura2000-gebieden van toepassing is, stelt bij wet vast dat ecosystemen in „een goede staat van instandhouding” moeten worden gebracht en gehouden. Wanneer is daar sprake van? Op zijn computer laat Wamelink wat curves van enkele habitattypes uit het rapport zien. „Als je de dalende curves van links naar rechts volgt, zie je bij de meeste een omslagpunt. Op een gegeven moment is de stikstofneerslag op een punt aangekomen dat het opeens een stuk slechter gaat met de planten.” Dat omslagpunt zou volgens Wamelink weleens het voor de Natura2000-gebieden cruciale punt kunnen zijn. „Het zou betekenen dat je links van dat omslagpunt moet blijven.” Opvallend genoeg blijkt dat omslagpunt vaak nog lager te liggen dan de huidige KDW’s. Met andere woorden, het alternatief zou voor boeren weleens erger kunnen uitpakken. Het rapport van Wamelink en collega’s werd vóór publicatie beoordeeld door onder meer Wim de Vries, hoogleraar milieusysteemanalyse aan de Wageningse universiteit. Hij noemt het desgevraagd „een prima methode”. Maar volgens De Vries is het geen alternatief voor de KDW. Eerder een manier om de KDW nauwkeuriger vast te stellen. Dat is precies wat Wamelink graag zou willen doen, de KDW preciezer vaststellen. Op lokaal niveau. Nu geldt voor een habitattype één waarde, of het nu in Groningen of Limburg ligt. Op landelijk niveau klopt de KDW gemiddeld wel, zegt hij. „Maar lokaal zou het best wel eens 50 procent kunnen afwijken.” Omdat er verschillen zijn in het weer, of het bodemtype. De nu opgestelde dosis-responscurves, zegt Wamelink, stroken met het nieuwste, Europese onderzoek. Eens in de zoveel jaar wordt bekeken of de bestaande Europese KDW’s moeten worden aangepast, op basis van de nieuwste wetenschappelijke inzichten. De laatste keer gebeurde dat in 2011. In het nieuwste rapport, dat vorige week uitlekte en waarschijnlijk eind september officieel verschijnt, zijn sommige KDW’s aangescherpt. De neerslag van stikstof, en daarmee de uitstoot, moet hoe dan ook drastisch omlaag, zegt Wamelink. „Ik zie ecosystemen op het punt van instorten staan. Het is 2 óver 12 voor de natuur.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/06/alternatief-voor-stikstofnorm-zal-boeren-geen-verlichting-brengen-a4140874
2022-09-06||Liefde als  iets om je uit te bevrijden||In de idyllische openingsscène van Avec amour et acharnement zien we een stel elkaar meerdere malen omhelzen in een meer. Hij ondersteunt haar liefdevol zodat ze op het water kan drijven. Eenmaal terug van vakantie neemt de dagelijkse sleur het snel over, ook al tonen ze nog steeds veel genegenheid voor elkaar. Als radiopresentatrice Sara (Juliette Binoche) haar vroegere minnaar François spot, begint alles  te schuiven. De vertrouwdheid met de wat gesloten Jean (Vincent Lindon), met wie zij al negen jaar samenwoont, begint langzaam te eroderen. Zeker als blijkt dat vroegere vrienden Jean en François weer met elkaar gaan samenwerken.  Voor Avec amour et acharnement werkt Claire Denis’ opnieuw samen met romancier Christine Angot, die eerder het scenario schreef voor Un beau soleil intérieur (2017), waarin Binoche ook de hoofdrol vertolkt. In Avec amour et acharnement wordt veel over de liefde gepraat, met intrigerende intermezzi met personen die Sara interviewt over racisme en de situatie in Beiroet: de harde werkelijkheid. Zonder moreel oordeel toont Denis een complexe driehoeksverhouding die gepaard gaat met leugens en zelfbedrog. Denis filmt daarbij haar uitstekende acteurs van heel dichtbij, wat vooral een claustrofobisch effect oplevert. Een claustrofobie die goed past bij het kleine Parijse appartement van Sara en Jean, waarbij een balkon dat met glazen deuren kan worden afgesloten een grote rol speelt. Want met wie belt Jean (of Sara) op het balkon? En waar gaat het gesprek over? De afgesloten ruimte voedt de achterdocht die toch al langzaam hun relatie vergiftigt. In haar ogenschijnlijk ‘typisch Franse’ maar  prikkelende film viert Denis de liefde niet, integendeel. Liefde is hier benauwend, zelfs verstikkend, iets om je uit te bevrijden. Daarbij laat Denis veel weg, zo komt François (Grégoire Colin, eerder memorabel in Denis’ Beau travail) bijvoorbeeld nauwelijks uit de verf. Hij is dan ook slechts de katalysator. Drama Avec amour et acharnement Regie: Claire Denis. Met: Juliette Binoche, Vincent Lindon, Grégoire Colin, Bulle Ogier. Lengte: 116 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/06/liefde-als-iets-om-je-uit-te-bevrijden-a4140873
2022-09-06||Neokoloniale nietsnut in Acapulco||Onverschilligheid is een luxe. Er zijn niet zoveel mensen die het zich kunnen permitteren om rijk en apathisch te zijn. Toch worden er relatief veel films over dit soort personages gemaakt. Soms zijn die satirisch, of iets wat daarvoor moet doorgaan, zoals Triangle of Sadness van Ruben Östlund, of het net in Venetië gepresenteerde Bardo, van Alejandro González Iñárritu. Soms lijkt in de kritiek ook bewondering verscholen: de westerse film- en literatuurgeschiedenis zit vol met ontzag voor de ‘overbodige held’ à la Oblomov. Vorig jaar bracht Venetië al het vergelijkbare Sundown, van de Mexicaanse regisseur Michel Franco, die in zijn films vaak kijkt naar privilege en disfunctionele familieverhoudingen.   In Sundown kijkt hij  naar Mexico vanuit het perspectief van een welgestelde Brit. Niets lijkt hem te raken. Als er voor zijn ogen iemand wordt vermoord reageert hij amper. Deze door Tim Roth gespeelde Neil Bennett blijft met een slap excuus in Mexico achter nadat zijn zus en haar twee tienerkinderen onverhoopt hun vakantie hebben moeten afbreken vanwege een sterfgeval in de familie. „What the fuck is wrong with you?!”, bijt zij hem toe als ze hem twee weken later aantreft  op een strand in Acapulco, een fles bier in zijn hand en aan zijn zij een dertig jaar jongere vriendin  met wie hij lusteloze seks bedrijft. De moderne versie van de neokoloniale nietsnut, de degéneré met een permanente midlifecrisis. Wat er precies met hem aan de hand is blijft lang de grote vraag van de film. Die raadselachtigheid is de kwaliteit van Sundown, mede door de vele verblindende abstracte beelden van cameraman Yves Cape. Evenals door het slimme, extreem elliptische scenario, waardoor je het gevoel hebt naar een karakterstudie van een man zonder ziel te kijken. Is hij een psychopaat of tragisch? Dat er aan het einde van de film alsnog een verklaring voor zijn gedrag wordt gegeven trekt het ventiel uit de film en houdt het versleten archetype in stand van de enigmatische man die niet verantwoordelijk kan worden gehouden voor zijn daden. Psychologische thriller Sundown Regie: Michel Franco. Met: Tim Roth, Charlotte Gainsbourg, Iazua Larios. Lengte: 83 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/06/neokoloniale-nietsnut-in-acapulco-a4140872
2022-09-06||Een Fins mijndorp waar niets rest, behalve  zuipen||De Estse filmmaker Veiko Õunpuu brak in 2007 door met Autumn Ball, waarin bewoners van een desolate woonkazerne in Tallinn met veel alcohol hun sores en verdriet verdrinken. In zijn nieuwe film The Last Ones wordt ook weer flink gedronken. Omdat er verder niet veel te doen is in het Finse mijnstadje waar de handeling zich afspeelt, rest er niets dan het op een zuipen zetten. Het werk in de mijn is zwaar en gevaarlijk. Kari, de eigenaar van de mijn, manipuleert zijn werknemers, onder wie de zwijgzame Rupi, met drank, drugs en cadeautjes, zodat ze loyaal aan hem blijven. De uitbuiter heeft op deze manier het hele stadje in zijn zak, op één uitzondering na: Rupi’s vader, een traditionele Sami-rendierhouder, wil zijn land niet verkopen aan de grillige Kari. En dan is er nog Riitta, een van de weinige vrouwen in de gemeenschap. Zij wordt dan ook door iedereen het hof gemaakt, opnieuw met veel drank: wie weet hoe inschikkelijk ze wordt in liederlijke staat.  The Last Ones moet het vooral hebben van sfeer en de tolerantie van de toeschouwer voor weer een drankovergoten scène. Het deprimerende bestaan in het treurige dorp wordt gecontrasteerd met prachtige beelden van de natuurlijke omgeving, de besneeuwde toendra’s waaruit de bittere kou voelbaar wordt. Als de plot hortend en stotend op gang komt, wordt duidelijk dat The Last Ones zich tegen het destructieve kapitalisme keert, waar Kari het symbool van is. In een interview in de Filmkrant zegt Õunpuu er het volgende over: „Overal zie je hetzelfde gebrek aan moraliteit, die totale uitbuiting uit de naam van geld en gewin. Ons wordt een loer gedraaid.” Net als in zijn eerdere werk toont Õunpuu zich met het sfeervolle The Last Ones opnieuw als een wat onevenwichtige maar interessante maker, al krijg je het gevoel dat zijn film een kwartier te lang duurt. Drama The Last Ones Regie: Veiko Õunpuu. Met: Pääru Oja, Laura Birn, Tommi Korpela. Lengte: 117 min.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/06/een-fins-mijndorp-waar-niets-rest-behalve-zuipen-a4140871
2022-09-06||Zo&#8217;n vijftig vrouwen melden ongewenst gedrag bij Formule 1 in Zandvoort||Zo’n vijftig vrouwen zeggen dat ze bij de Grand Prix in Zandvoort afgelopen weekend te maken hebben gehad met ongewenst gedrag van mannen. Ze hebben zich gemeld bij de fanclub Formule 1 Vrouwen, die zes jaar geleden is opgericht door Svenja Tillemans. In juli kreeg zij ook al meldingen van seksisme en racisme bij de Grand Prix in het Oostenrijkse Spielberg. Dat zijn er tot nu toe meer dan honderd. Volgens Tillemans blijven die, net als de berichten over Zandvoort, nog steeds binnenkomen.  Tillemans hoorde verhalen van vrouwen die in Zandvoort zijn betast op de borsten, billen en buik of ongevraagd gezoend op de mond. Ook zijn vrouwen lastig gevallen met opmerkingen als „kijk niet zo chagrijnig, volgens mij moet je gewoon hard genomen worden” of „ik loop even achter je langs maar ik stop er wel wat in bij je”. Sommige vrouwen die Max Verstappen niet steunden, vertelden Tillemans dat ze een bierdouche hebben gekregen. Een vrouw die zich bij Tillemans meldde, heeft zich zo onveilig gevoeld dat ze het sportevenement nooit meer wil bezoeken.  Ook hebben zo’n tien mannen zich bij Formule 1 Vrouwen gemeld die soortgelijke incidenten in Zandvoort zagen gebeuren. Ze zeggen zich te schamen omdat ze niet hebben ingegrepen, vertelt Tillemans. Andere mannen berichtten haar om te zeggen dat vrouwen „niet moeten zeiken” en dat dit gedrag „erbij hoort”. Tillemans zegt de vrouwen die zich bij haar melden aan te moedigen om aangifte te doen. Tot nu toe heeft niemand dat naar haar weten gedaan. Op basis van de verzamelde verhalen gaat Tillemans in gesprek met de organisatie van de Grand Prix.   De organisatie van de Grand Prix laat desgevraagd aan NRC weten „ongewenst en intimiderend gedrag” niet te tolereren. „Elk incident is er een te veel. We doen er alles aan om al onze bezoekers een veilig en plezierig verblijf te laten beleven.” Via het SOS-noodnummer dat de organisatie toont op de grote schermen is slechts één melding binnengekomen van ongewenst gedrag, zegt de organisatie, die nu wil evalueren in hoeverre de huidige veiligheidsprotocollen voldoende hebben gewerkt.||https://www.nrc.nl//nieuws/2022/09/06/zon-vijftig-vrouwen-melden-ongewenst-gedrag-bij-formule-1-in-zandvoort-a4140868
2022-09-06||We spelen allemaal mee in een gokspel|| Een goeie honderd mensen hebben verzameld bij de kerk naast de dennenbossen. De zon is te ongegeneerd vrolijk, de kerkklokken willen haar doen zwijgen. Er zijn wielrenners met een ouderwetse bloemenkrans, oud-collega’s van de overledene in zwarte pakken, een man met een shirt van een doe-het-zelfzaak. Vandaag wordt Paul Vandevelde begraven, eenentachtig jaar, slachtoffer van anonieme schurken en zichzelf. De vier vrouwen lopen tussen de rouwenden. Billie staat naast haar mama, weggedoken in een zwarte hoodie. De vrouwen omhelzen bekenden, knikken bij woorden van troost en blijven de hele tijd in elkaars buurt. Alsof een zesde zintuig hen samenhoudt. Dat de vrouwen elkaar onderling niet zijn gaan wantrouwen of zwart maken, dat is het enige lichtpuntje in deze fraudezaak.  Ik vraag me af of ik hier wel mag zijn. Of ik me niet te pletter moet schamen. Als detective ben ik een mislukkeling. Ik heb Pauls geliefden ondervraagd en binnenstebuiten gedraaid, ik heb zijn dode lichaam besnuffeld. Ik heb zijn dubbelleven wel aangevoeld maar ben het online inferno van Paul Vandevelde niet binnengegaan.  De halve identiteit van een mens is online terug te vinden. De andere helft blijft onbekend. We spelen allemaal mee in een gokspel waarvan niemand de uitkomst kan voorspellen. De scammer of de groep scammers zijn als een schrijver te werk gegaan. Met grote toewijding hebben ze geobserveerd, gelezen en een personage gekneed dat op de kleindochter van Paul Vandevelde leek. Ze hebben Billies taal overgenomen en haar geschiedenis uitgeput; de gokverslaving van haar mama ingezet om Paul over de streep te halen, om de in zichzelf gekeerde man uit zijn tent te lokken. Volledig op zijn zwakke plekken ingespeeld. Ze hebben gegokt en gewonnen. De vis heeft gebeten. Het verbaast me niet dat deze man een begrafenis en geen crematie wilde. Misschien springen er kaboutertjes mee in het graf om de dode met verhaaltjes te vermaken tot zijn geliefden terug bij hem zijn. Wanneer de kist de grond ingetakeld is, lijkt het eeuwige leven verder dan ooit. De vier vrouwen staan in een halve cirkel bij het graf en klampen zich aan elkaar vast. Er worden snijbloemen op de kist geworpen, in de donkerbruine aarde, waar de bloemen niet horen, ze zijn er net hun hele leven lang uitgekropen, naar de zon.  Nu weet ik het heel zeker. Na deze begrafenisdienst neem ik afstand. Ik lever mijn badge in en ik stop ermee. Ik denk dat ik genoeg verhalen heb verzameld, dat ik de echte lelijkheid van zoveel kanten in de ogen heb gekeken. Het is de hoogste tijd om er iets mee te gaan doen. Ik neem een hond en ik word schrijver. Schrijvers zijn allemaal mislukkelingen en lafaards, maar ze maken er iets van. Ik sluip stilletjes weg en glimlach als ik zie hoe een onbekende een stenen egel op zijn grafsteen heeft geplaatst, een klein monument voor Paul Vandevelde. Gelukkig heb ik mensen nooit als normale wezens beschouwd.  Dit feuilleton van Saskia De Coster, Vlaams auteur en beeldend kunstenaar (bekend van bijvoorbeeld Wij en ik en Nachtouders) verscheen deze zomer in tien delen elke woensdag op de Achterpagina van NRC en op nrc.nl. Dit is de laatste aflevering. Meer afleveringen 
				De vrouwen van Paul
			||https://www.nrc.nl//nieuws/2022/09/06/we-spelen-allemaal-mee-in-een-gokspel-a4140870
2022-09-06||&#8216;Shell en ExxonMobil zetten gaswinner NAM te koop&#8217;||Shell en ExxonMobil zetten dochteronderneming de Nederlandse Aardolie Maatschappij (NAM) te koop. Dat bevestigt een bron aan NRC na berichtgeving door het Britse persbureau Reuters. De olie- en gasbedrijven, die beide 50 procent aandeel in de NAM hebben, zouden 1 miljard dollar (1 miljard euro) op willen halen met de verkoop. Of er zich al een (potentiële) koper heeft gemeld, is niet bekend.  Volgens Reuters willen Shell en ExxonMobil van de NAM af vanwege de huidige ontwikkelingen op de gasmarkt, zoals de sterk gestegen prijzen. Ook zou het passen bij de strategie om onderdelen te verkopen die niet langer tot de kernactiviteiten van de twee bedrijven horen. Vorig jaar maakte NAM-directeur Johan Atema bekend dat de maatschappij alle gas- en olievelden in Nederland verkoopt, met uitzondering van het Groningenveld en gasopslagen bij Norg in Drenthe en Grijpskerk in Groningen.  De NAM, die is opgericht in 1947 en ongeveer 1.100 medewerkers heeft, is hoofdzakelijk bekend van de gaswinning in Groningen. De maatschappij exploiteert het Groningenveld. Deze gaswinning leidde vervolgens tot aardbevingen en onveilige woonsituaties voor Groningers – wat de NAM ontkende. Ook weigerde de maatschappij zich toe te leggen op het betalen van de versterkingsoperatie voor de 26.000 beschadigde Groningse huizen.  Het conflict hierover met het Rijk is hoog opgelopen. De NAM wilde niet meer dan 60 procent van de versterkingskosten betalen – de overheid zou niet duidelijk genoeg hebben gemaakt waar het geld voor nodig was – en betaalde facturen niet. De NAM begon daarover een arbitrageproces tegen de staat. Later bleek dat de NAM het Rijk sinds mei 2020 onder druk heeft gezet om minder huizen te versterken dan de overheid wilde. Volgens de maatschappij hoefden nauwelijks huizen versterkt te worden. ||https://www.nrc.nl//nieuws/2022/09/06/shell-en-exxonmobil-zetten-gaswinnaar-nam-te-koop-a4140866
2022-09-06||Wat vindt NRC | Onder Staghouwer zijn acht kostbare maanden verloren||Minister Henk Staghouwer (Landbouw, ChristenUnie), die maandag plotseling aftrad, zag zichzelf niet als „de juiste persoon” om leiding te geven aan de grondige hervorming van de landbouw. Het was een zelfinzicht dat zeldzaam én prijzenswaardig is in de politiek. Acht maanden was de beminnelijke Groninger medeverantwoordelijk voor misschien wel het meest gevoelige dossier van het kabinet-Rutte IV: de stikstofcrisis. In die acht maanden is, helaas, kostbare tijd verspild. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	  Staghouwer maakte vanaf het begin duidelijk dat hij niet de aangewezen persoon was om de agrarische sector zo te hervormen dat de stikstofreductie van 50 procent in 2030 gehaald kan worden, dat de landbouw duurzamer wordt. Staghouwer opereerde aarzelend, liet over zich heenlopen door zijn ministerie én door zijn coalitiepartners. Hij liet zich min of meer onder curatele stellen door de Kamerleden van de coalitiepartijen, die actief ‘meedachten’ voor hij een brief naar de Tweede Kamer stuurde. Een minister zonder gezag kan geen leiding geven. En juist in het stikstofdossier komt het aan op leiderschap. Staghouwer, en minister Christianne van der Wal (Stikstof, VVD) waren aangesteld om de belangen van boeren, industrie, natuur en samenleving af te wegen. Maar duidelijk was meteen, voor iedereen die het coalitieakkoord kende, dat de tijd van harde keuzes is aangebroken. De landbouw moet krimpen en drastisch hervormen. Staghouwer luisterde en luisterde, maar bracht niets in beweging. Bij een grote en noodzakelijke hervorming van de landbouw hoort een visie van het kabinet. Hoe moet het straks verder, welke vormen van landbouw hebben nog toekomst, welke niet? Staghouwer schreef in juni een ‘perspectiefnota’, maar de Tweede Kamer vond het maar niks: veel algemeenheden, weinig richting. Staghouwer zegde meteen toe een nieuwe brief te schrijven, vóór Prinsjesdag nog. En terwijl ambtenaren op zijn ministerie overuren moesten maken om dat voor elkaar te krijgen, werden de inspanningen alweer teniet gedaan door een nieuwe speler. Johan Remkes ging op verzoek van het kabinet bemiddelen tussen boerenorganisaties en kabinet. Gaandeweg werd Remkes’ taak steeds breder, van gespreksleider tot schaduwminister. Iedereen wacht nu op zijn eindrapport, waarin hij óók een perspectief voor de landbouw belooft. Staghouwer moest vlak voor zijn aftreden aan de Tweede Kamer laten weten dat zijn brief er niet komt zolang Remkes nog bezig is. Zijn werk is op die manier ook van binnenuit onmogelijk gemaakt. Bestuurlijk is het proces rommelig verlopen, en er is veel te veel tijd verspild. Het is te hopen dat de aanstelling van een nieuwe minister van LNV het proces vlot trekt. Erg realistisch is die hoop niet. Het stikstofdossier wordt keer op keer vooruit geschoven. Hoe langer dit getreuzel doorgaat, des te steviger moet er uiteindelijk worden ingegrepen. Dat maakt de verloren maanden van dit jaar zo onverteerbaar. Boeren én samenleving betalen hier een prijs voor. Vlak voor hij aftrad, moest Staghouwer nog „een  grote klap” voor Nederlandse boeren bekendmaken. Nederlandse boeren mogen veel meer mest uitrijden dan die in andere Europese landen, maar raken die uitzonderingspositie vanaf 2026 kwijt. Dat komt omdat compenserende maatregelen, zoals het verbeteren van de kwaliteit van het water, bij lange na niet gehaald worden. Opnieuw een teken dat het duurzamer maken van de landbouw niet vanzelf gaat. Er moet fors in de veestapel worden ingegrepen, door een daadkrachtige nieuwe minister. ||https://www.nrc.nl//nieuws/2022/09/06/onder-staghouwer-zijn-acht-kostbare-maanden-verloren-a4140865
2022-09-06||Vakbonden ontevreden over nieuw cao-voorstel NS, stakingen gaan vooralsnog door||NS heeft dinsdagochtend een nieuw cao-voorstel gestuurd naar de spoorvakbonden, met daarin een loonsverhoging van 5 procent per 1 juli dit jaar. Voor de spoorvakbonden is dat bod „een bemoedigende eerste stap”, maar nog niet goed genoeg om de voor deze en volgende week geplande spoorstakingen af te gelasten, zo laat een woordvoerder van vakbond FNV weten aan NRC. „We blijven staken totdat er volgens ons een goede cao ligt. Het voorstel van nu staat te ver van de eisen die we stelden in het ultimatum.” De vakbonden hebben woensdag met elkaar een overleg over het voorstel van NS en over „verdere stappen”.  Het cao-voorstel van NS houdt ook een loonsverhoging in van 2,5 procent per 1 januari en een eenmalige uitkering van 650 euro. Dat bevestigde FNV vanmorgen na berichtgeving van AD. Ook wil de directie „afspraken maken over hoe om te gaan met de onzekerheid van de inflatieontwikkeling”. In de brief die het verbeterde cao-voorstel bevat, trekt de NS-directie het boetekleed aan. Richard Greve, directeur personeelszaken, erkent dat het vervoersbedrijf fouten heeft gemaakt. NS heeft door de coronapandemie te laat gereageerd op de krappe arbeidsmarkt, stelt hij. De gevolgen daarvan zijn op de schouders van het personeel terechtgekomen: „instabiele roosters, onvoldoende ruimte om vrij te kunnen nemen en uitval.”  Als de spoorvakbonden eindelijk een akkoord hebben bereikt met NS, krijgen circa 16.700 medewerkers een verbeterde cao. Om die af te dwingen hielden ze de afgelopen twee weken vijf dagen een ‘estafettestaking’. Treinverkeer in het hele land lag hierdoor plat. Maandag kondigden de spoorvakbonden drie nieuwe stakingen aan, te beginnen op aanstaande vrijdag in de regio’s Noordwest en West. Die stakingen gaan dus „vooralsnog” door, zegt de FNV-woordvoerder.||https://www.nrc.nl//nieuws/2022/09/06/ns-biedt-personeel-5-procent-loonsverhoging-per-1-juli-dit-jaar-a4140860
2022-09-06||In het heetst van de strijd blijft de brandweer in Charkov stoïcijns blussen||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/06/in-het-heetst-van-de-strijd-blijft-de-brandweer-in-charkov-stoicijns-blussen-a4140580
2022-09-06||Pianist Lars Vogt liet duizenden schoolkinderen kennismaken met klassieke muziek||Pianist en dirigent Lars Vogt is maandag op 51-jarige leeftijd overleden. Dat maakte zijn management maandagavond bekend op Twitter. Hij leed sinds februari vorig jaar aan leverkanker. Vogt werd geboren in het Duitse plaatsje Düren, 35 kilometer ten zuidoosten van Heerlen. Hij studeerde piano in Hannover, waar hij in 2013 docent werd. In 1990 won hij de tweede prijs op het prestigieuze Leeds pianoconcours. Sindsdien werd hij bekend als pianist die alles kon spelen van Bach tot Berg, zowel solistisch als in vele kamermuziekformaties. In 2003 werd hij de eerste ‘pianist in residence’ van de Berliner Philharmoniker. In 2005 verwierf hij naast faam ook nog veel sympathie in Duitsland met de oprichting van zijn educatieproject ‘Rhapsody in School’, dat professionele klassieke musici verbindt aan scholen. Ondanks zijn ziekte speelde Vogt afgelopen jaar gewoon door. In mei van dit jaar maakte hij nog indruk met Beethovens Hammerklaviersonate en Janáceks Pianosonate 1.x.1905 in TivoliVredenburg in Utrecht en het Muziekgebouw in Amsterdam. Over de diagnose was Vogt vorig jaar openhartig in een interview met Van Magazine: „Alles wat ik heb kunnen ervaren in mijn leven was geweldig. Zelfs als het nu zou eindigen… ik weet niet of er een schepper is, maar als hij er is, dan kan ik alleen maar tegen mijn petje tikken en hem danken. Het is te gek, de mensen die ik heb mogen ontmoeten, het werk dat ik heb mogen doen. Werkelijk ongelofelijk.” Ook vertelde hij dat hij soms zelfs tijdens de chemokuren doorging met pianospelen.   Naast pianist was Vogt ook artistiek leider van een eigen festival ‘Spannungen’ , dat hij in 1998 oprichtte bij een waterkrachtcentrale in Heimbach bij Keulen. Ook  begon hij zich steeds meer toe te leggen op dirigeren. Hij  was dirigent van het Britse kamerorkest Royal Northern Sinfonia tussen 2015 en 2020. In 2020 werd hij chef van het Orchestre de chambre de Paris, waar zijn contract vorig jaar nog verlengd werd tot en met 2025. Vogt zou het orkest deze vrijdag leiden, maar het orkest zocht vorige week al naar een vervanger.  Met het Orchestre de chambre de Paris bracht Vogt in maart dit jaar nog zijn laatste cd-opname met daarop de twee pianoconcerten van Felix Mendelssohn.  Volgens zijn management Askonas Holt stierf Vogt omringd door familieleden. Hij laat een vrouw en drie kinderen achter. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/06/zelfs-tijdens-chemotherapie-kon-pianist-lars-vogt-niet-stoppen-met-spelen-a4140859
2022-09-06||Experimenteel duo pingpongt samen op het klavecimbel||Duo’s te over in de wereld van de klassieke muziek, maar een duo van klavecimbel en slagwerk kom je zelden tegen. Het unieke Two Envelopes uit België is dit jaar ‘ensemble in residence’ tijdens de Gaudeamus Muziekweek, het Utrechtse festival voor jonge makers. Two Envelopes treedt tweemaal op, op donderdag en zaterdag, en is 18 september ook in Amsterdam te zien. Behalve het illustere duo van klaveciniste Elisabeth Chojnacka en percussionist Sylvio Gualda uit de jaren 1980 heeft Two Envelopes geen voorgangers. Maar dat er voor hun instrumentencombinatie nauwelijks repertoire bestaat, hield hen niet tegen: „Er was een muzikale klik”, zegt slagwerker Jacob Vanneste simpelweg. „En het laat juist veel ruimte voor experiment”, voegt klaveciniste Lisa Kokwenda Schweiger toe. Die ruimte benutten ze ten volle. Oók in theatrale zin: in Merlin goes wild van Stefaan Quix pingpongen ze op het klavecimbel, van Pedro Guajardo’s El clave mal temperado (Das schlechttemperierte Clavier) maakten ze een korte film waarin ze geüniformeerd door een grensgebied marcheren, vergezeld door een kudde schapen.  Vrijwel alle stukken die Two Envelopes speelt, zijn speciaal voor hen geschreven, doorgaans door componisten die ze goed kennen. Dat laatste is deze week anders. Als gastartiest bij Gaudeamus voert het duo werken uit van drie van de vijf genomineerden voor de Gaudeamus Award, de aanmoedigingsprijs voor componisten die het festival al uitreikt sinds de begindagen van Louis Andriessen (in 1959 de derde winnaar). Een hele eer, maar ook spannend, zegt Vanneste in een repetitiestudio van het Muziekhuis in Utrecht: „Wij studeren al weken op het stuk van Alex Paxton, maar gisteren pas kwamen we hemzelf tegen, hij stond hier in de lift.” Nauwe samenwerking met componisten is belangrijk voor ze. Schweiger: „Ik kom uit de wereld van de oude muziek. Toen ik me met hedendaagse muziek ging bezighouden vond ik het heel verfrissend om met levende mensen te werken. Dat heeft invloed gehad op hoe ik oude muziek interpreteer. Ook een dode componist was immers ooit een ‘hele persoon’, iemand van vlees en bloed, een mens met een universum.” Juist dat persoonlijke aspect maakt ieder werk bijzonder. „Wij noemen ook nooit de titels van de stukken, we zeggen: we gaan Boris spelen, we gaan Julia spelen”, zegt Vanneste. De composities van Boris Bezemer en Julia Emmery staan op de cd Inner Phrases die Two Envelopes in 2021 uitbracht. Om die ‘innerlijke stemmen’ is het hen te doen: „De werken zijn haast portretten, de muziek is heel menselijk, ze leeft”, zegt Schweiger. Het werk van genomineerde Paxton, Justgum friends, bewijst die stelling: tijdens de repetitie klinkt het net zo vrolijk eclectisch als de componist er uitziet, in een paars T-shirt, oranje korte broek, roze sneakers, een rode sok en een blauwe sok. Op hol geslagen kermismuziek is het.  Schweiger heeft synthesizers aan weerszijden van haar klavecimbel, Vanneste hamert met een kazoo tussen zijn lippen op het glockenspiel. Paxton vindt het geweldig, maar insisteert dat de geluidsband en live elektronica harder moeten. „Toen ik de partituur zag dacht ik: dit is onspeelbaar. Maar nu heb ik er plezier in, juist omdat het zo flashy en overweldigend is”, zegt Schweiger. Nog niet te horen tijdens de repetitie, maar in de vorm van een grote installatie wel prominent aanwezig, is het werk van de genomineerde Bethany Younge. Vanneste, droogjes: „Bethany zei: het zou leuk zijn als er iets gebeurt met dingen die draaien. Dus ik zei: ik kan wel iets bouwen.” Achter het klavecimbel doemt zijn ‘instrumentmachine’ op, een gevaarte van buizen en schijven (op Facebook is een preview te zien). Vanneste laat zien waar hij allemaal motortjes heeft ingebouwd en wat ze doen: een bak met glas laten knarsen, knikkers die in een omgekeerde trommel klateren, een rad van fortuin brengt een intrigerende boventoonmelodie voort. „Jacob mag altijd alle leuke dingen doen”, grapt Schweiger. „Machines aanzetten, dingen in het klavecimbel gooien. Ik zit alleen maar aan het klavier.” Wie haar in eerder video’s heeft zien pingpongen en marcheren weet dat dat niet waar is, en ook in het werk van Younge doet  Schweiger volop mee in de choreografie, geeft ze toe: „Eigenlijk is het een klanksculptuur. En wij zijn er onderdeel van.” Meer dan 70 concerten, multidisciplinaire voorstellingen en geluidsinstallaties omvat de Gaudeamus Muziekweek dit jaar. Gaudeamus heeft de formule van de populaire Saturday Night dit jaar uitgebreid naar het hele programma: je bezoekt geen losse concerten, maar koopt kaartjes per dagdeel voor een bundeling van voorstellingen. Als bij een popfestival, aldus Gaudeamus. Naast vaste gasten als AskoSchönberg, Ensemble Klang en New European Ensemble zijn er optredens van onder anderen een Bretons doedelzakkwartet (Sonneurs), een barokkwartet (Castello Consort) en een performance voor stenen. Zondag wordt tijdens het slotconcert de Gaudeamus Award uitgereikt aan een van vijf genomineerde componisten. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/06/pingpongen-op-het-klavecimbel-met-two-envelopes-op-gaudeamus-muziekweek-a4140858
2022-09-06||&#8216;In hiphop zitten metaforen, intertekstuele verwijzingen, woordspelingen, neologismen&#8217;||Een leescrisis woekert door Nederland. Het PISA-onderzoek, een vergelijkend onderzoek in 77 landen naar onderwijsprestaties, toont aan dat bijna een kwart van de vijftienjarigen zo slecht leest, dat ze het risico lopen laaggeletterd de school te verlaten. Nergens is het leesplezier zo laag als hier: bijna de helft van de 15-jarigen vindt lezen tijdverspilling. Beleidsmakers, docenten en academici proberen een inhaalslag te maken: met nieuwe manieren van literatuuronderwijs willen ze jongeren weer aan het lezen krijgen. Een van hen is letterkundige Aafje de Roest. De Roest promoveert op een door de Nederlandse Organisatie voor Wetenschappelijk Onderzoek gefinancierd onderzoek naar culturele identiteitsvorming in hedendaagse Nederlandse hiphop. De Roest pleit ervoor dat songteksten, en juist ook hiphopnummers, thuis horen in het literatuuronderwijs.  Waarom moet hiphop als literair genre gerekend worden? „Hiphop is een orale overdrachtsvorm waar veel narratieve én poëtische technieken in zitten. Het genre kent veel overeenkomst met romans: er wordt een belevingswereld geschetst, maar ook wordt er gespeeld met taal. In hiphopteksten zitten metaforen, intertekstuele verwijzingen, woordspelingen en neologismen.” En waarom is hiphopmuziek geschikt voor het literatuuronderwijs? „Jongeren zijn continu in aanraking met hiphop, het is het meest beluisterde muziekgenre in Nederland. Doordat de teksten in een muziekvorm zijn gegoten, zijn ze makkelijk te consumeren. In het onderwijs is er de mogelijkheid om deze teksten te vergelijken. „Neem de Libris Literatuurprijs-winnende roman Wees onzichtbaar van Murat Isik uit 2017. Het verhaal over de Turkse Metin die in de Bijlmermeer van 1983 opgroeit, kan in thematiek verbonden worden aan een nummer als ‘Tonnop’ van hiphopcollectief Smib – omgekeerd Bims, een bijnaam voor de Bijlmer – over de haat-liefdeverhouding met de wijk. Een ik-persoon spreekt in beide verhalen over een door anderen verguisde plek waarin zij opgroeien. Wat biedt de vorm van een roman ten opzichte van een hiphoptekst en andersom? Dat is materiaal voor in de klas.” Veelgehoorde kritiek is dat de hiphop te grof zou zijn. Vormt dat een probleem? „Ik probeer niet over problematische kanten van hiphop heen te stappen. Maar jongeren komen met dit soort grove teksten in aanmerking, of je nou wil of niet. Hiphop is een spiegel van de samenleving en ontsnapt niet aan maatschappelijke problemen. Die kun je volgens mij beter bespreekbaar maken op school. In een les kan de docent kijken naar wat teksten voor reactie oproepen. Waarom is taalgebruik soms schokkend? Grof taalgebruik kan een manier van aandacht trekken zijn, als stijlmiddel. Dat gebeurt overigens niet alleen in hiphop. Het is dan ook hypocriet om dit muziekgenre te weren vanwege grof taalgebruik en het werk van Herman Brusselmans niet. In plaats daarvan moet je leerlingen hulpmiddelen aanreiken om hier op een geïnformeerde, analytische manier naar te kijken: dat levert kritische geletterdheid op.” Verlaag je de literatuurnormen niet op deze manier? „Nee, het is een kwestie van verschillende niveaus en genres verbinden. Het een sluit het ander niet uit. Als je jongeren veelvraat maakt in lezen, kunnen ze daarna zelf kiezen wat ze lusten. Natuurlijk wil je dat ze in aanmerking komen met literair sterke teksten, maar begin met wat hen aanspreekt, dat is de eerste stap.”  En die eerste stap kan zorgen voor een sprong naar meer literatuur? „Ik heb verschillende projecten bestudeerd, zoals ‘Hiphopinjebieb’ [waarbij hiphop-workshops en -programma’s in de bibliotheek worden aangeboden]. Hiphop als literatuurgenre aanbieden, bleek interesse aan te wakkeren in het werk van Anton de Kom, Confrontaties van Simone Atangana Bekono of De Geschiedenis van mijn seksualiteit van Tobi Lakmaker. Deze werken gaan in op onderwerpen als kolonialisme, racisme en seksualiteit, die in hiphopnummers vaak aan bod komen. In Nederland is nog uitvoerig onderzoek nodig om te zien wat hiphop als literatuur aanbieden, betekent voor in het onderwijs. Maar in de VS is via onderzoek al gebleken dat hiphop in de klas lezen zeker stimuleert. Door hiphop kunnen jongeren dus leeshonger krijgen.”||https://www.nrc.nl//nieuws/2022/09/06/hiphop-kan-leeshonger-bij-jongeren-aanwakkeren-a4140857
2022-09-06||Door Trump aangestelde rechter vertraagt FBI-onderzoek naar oud-president||Een federale rechter heeft maandag ingegrepen in het strafrechtelijk onderzoek naar Donald Trumps omgang met gevoelige staatsdocumenten. Aileen M. Cannon, een rechter die door Trump zelf werd voorgedragen, besloot dat een onafhankelijke controleur de ruim 11.000 documenten gaat doornemen die de FBI vorige maand in beslag nam in de villa van de ex-president in Florida.  Door de inwilliging van Trumps verzoek loopt FBI-onderzoek vertraging op. Niet alleen gaf de rechter hem zijn zin; ze verleende de zogeheten special master ook ruime bevoegdheden. Verwacht werd dat de onafhankelijke controleur alleen de documenten uit de stapel zou filteren die onder bescherming vallen van het advocaat-cliënt-privilege, dat vertrouwelijkheid tussen Trump en zijn advocaten garandeert.  Maar Cannon ging verder dan dat. Ze gaf de special master ook toestemming de documenten te filteren op het executive privilege, het recht van de Amerikaanse president om bepaalde vertrouwelijke informatie te onthouden aan de rechterlijke macht. Daarnaast heeft ze het FBI-onderzoek min of meer een halt toe geroepen: totdat de inspectie klaar is, mogen de federale aanklagers de in beslag genomen documenten niet in hun onderzoek gebruiken. Onverwacht is het vonnis niet. De rechter liet al blijken dat ze ernaar neigde Trumps verzoek te honoreren, voordat het ministerie van Justitie vorige week tegenargumenten had geformuleerd. In die respons kwamen nieuwe pikante details naar boven over de zaak: dat Trump hoogstwaarschijnlijk moedwillig geheime documenten verborg in zijn residentie in Florida, en dat hij zo het FBI-onderzoek naar hem probeerde te ondermijnen. Op 8 augustus deed de FBI een onaangekondigde huiszoeking op het landgoed van Trump in Florida. Dat was nog nooit eerder vertoond bij een voormalig president. Uit een eerder vrijgegeven huiszoekingsbevel en een lijst met in beslag genomen voorwerpen is gebleken dat een deel van het in Trumps residentie gevonden materiaal onder meer de status ‘topgeheim’ had, dat volgens protocollen in overheidsfaciliteiten moet worden opgeborgen. Daarmee heeft Trump mogelijk meerdere wetten, waaronder de spionagewet, geschonden. Als justitie het vonnis van Cannon besluit aan te vechten, dan wordt het bezwaar behandeld door een rechtbank in Atlanta, waar zes van de elf rechters door Trump zelf zijn voorgedragen. 
Nieuwsbrief
		NRC Amerika
	 
		De laatste ontwikkelingen rond het Witte Huis en president Joe Biden
	||https://www.nrc.nl//nieuws/2022/09/06/door-trump-aangestelde-rechter-vertraagt-fbi-onderzoek-naar-oud-president-a4140852
2022-09-06||Het werk van deze forensisch onderzoeker is ‘te saai en te smerig’ om over te vertellen||Berkenzaadjes, de maaginhoud van maden, een haar van een huisdier, de grond onder een schoenzool, eencellige algjes uit een sloot. In Groene Getuigen, een  special van De Kennis van Nu (NTR),   ging een wereld open voor wie opgroeide tussen beton en asfalt. In strafzaken zijn het soms de niet-humane biologische sporen die helpen bewijzen dat de ene mens de ander vermoordde. We zien twee forensisch onderzoekers uit een witte bestelbus stappen. Samen worstelen ze een nep-lijk in de houding waarin ze in 2012 John Smidt (86) vonden, achtergelaten in een greppel lang een weg in Zeeland. „De situatie was begroeid”, zegt de een. Waarmee hij bedoelt dat er een berm was met vegetatie erop en een bos ernaast. De ander vertelt hoe ze de plaats delict destijds „onlogisch” benaderden, via een omweg door het bos om sporen op en rond het lichaam niet te vernielen. Slim van ze. Monsters van de grond op de vindplaats konden zo in het laboratorium worden vergeleken met het „mengmonster” dat uit de zolen van een verdachte was gehaald.   Dit was beter dan CSI en boeiender dan een misdaadserie. Een forensisch plantenonderzoeker, een forensisch biofysicus en een forensisch bioloog vertellen hoe in echte zaken  de kleinste sporen naar de  dader  leidden. De berkenzaadjes. Gevonden op een schep. Elke berk heeft een eigen DNA-profiel. Elk gevonden zaadje kan maar van één boom gevallen zijn. De boom stond bij een zelfgegraven graf, daarin lag een lijk. De eigenaar van de schep had op z’n minst iets uit te leggen. Het lichaam van Savannah uit Bunschoten werd in 2017 gevonden in een sloot. De eencellige algjes op het (gewassen) t-shirt van een verdachte bewezen dat in elk geval zijn t-shirt ook in die sloot had gelegen.  Forensisch bioloog Mark Benecke kan nog een hoop ontdekken als regen de sporen van een gevonden lichaam heeft gewist. Aan de maaginhoud van de  maden kan hij zien of het slachtoffer is verkracht –  maden eten sperma. Hij toont een foto van een lichaam dat half in de sloot werd aantroffen. Aan de hand van de langst levende insecten op het lichaam kon hij aantonen hoe lang het er al lag. Hij wist waar hij ze moest zoeken. Beestjes houden van „warm, vochtig en donker” en in de onderbroek van het slachtoffer was er  voldoende „ontbindend weefsel” voor ze om te overleven. Wonderlijk type, deze man. Weet hij zelf ook. Op feestjes zegt hij dat hij bioloog is, want wat hij echt doet is „te saai, te smerig en te sociaal onaangepast” om te vertellen.  Al kijkend kon je maandagavond stellen dat gras eigenlijk ook een soort ‘niet-humaan biologisch bewijs’ is. En wel van een mensenwereld die wordt gesmoord. In de 2Doc Het einde van het grasperk (Human) surveilleert de waterpolitie in de auto door een woonwijk in Los Angeles op zoek naar groene gazons. Op waterverspilling staat in Nevada, de droogste staat van de VS, een boete die kan oplopen tot 1.200 dollar. Boosdoeners zijn de sproeiers en de sprinklers die permanent moeten aanstaan om de grasvelden lommerrijk te laten lijken. Tachtig procent van het sproeiwater verdampt direct en de voorraad water droogt rap op. Het waterpeil van het reservoir in de Rocky Mountains is  55 meter gedaald, getuige de uitgesleten badkuipring in de rotsen rond het meer.  Nieuwbouwhuizen mogen  geen voortuin meer hebben, en binnenkort is ook een achtertuin verboden.   Landschapsarchitect Kurtis Hyde is  belast met de verwijdering van al het „niet-functioneel” gras in zijn stad.  Gras dat er alleen ligt voor de sier moet in 2026 overal weg zijn. Als troost plant hij er tropische palmen en droogtebestendige planten voor in de plaats. Mooi hoe 2Doc-maker Ilja Willems in een kwartiertje een groot drama aantonen met iets zo klein als een grassprietje. Correctie (13 september): In een eerdere versie werd de documentaire Het einde van het grasperk in Los Angeles gesitueerd. Dat moet Las Vegas zijn. Tevens is de naam van de 2Doc-maker toegevoegd.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/06/deze-special-over-forensisch-onderzoek-is-beter-dan-csi-a4140853
2022-09-06||Zeker 35 doden bij aanslag in Burkina Faso||Bij een aanslag in het noorden van Burkina Faso zijn maandag zeker 35 mensen om het leven gekomen en nog 37 gewond geraakt. Dat melden internationale persbureaus. Alle slachtoffers zijn burgers.  Een voertuig in een bevoorradingskonvooi reed tijdens een rit van het noorden van het land richting hoofdstad Ouagadougou op een explosief. Jihadistische militanten plegen in deze regio in het West-Afrikaanse land sinds 2015 toenemend aanslagen op dorpen, politie en militairen. De aanslag van maandag is voor zover bekend niet opgeëist.  Noord-Burkina Faso maakt onderdeel uit van de Afrikaanse Sahel, een regio die de afgelopen jaren toenemend door geweld wordt geteisterd. Verschillende groeperingen vechten om land en handels- en smokkelroutes. De lokale bevolking lijdt daaronder: de humanitaire ngo Norwegian Refugee Council becijferde maandag dat een op de tien mensen in Burkina Faso, zo’n twee miljoen burgers, momenteel ontheemd is door conflict en geweld. ||https://www.nrc.nl//nieuws/2022/09/06/zeker-35-doden-bij-aanslag-in-burkina-faso-a4140850
2022-09-06||&#8216;Rusland koopt wapens van Noord-Korea&#8217;||Rusland is van plan wapens te kopen van Noord-Korea. Dat melden The New York Times en persbureau Reuters dinsdag op basis van Amerikaanse regeringsfunctionarissen. Deze hebben weinig details bekendgemaakt over de exacte omvang en timing van de aankoop. Wel is bekend dat het gaat om „miljoenen raketten en artilleriegranaten”.  Een Amerikaanse ambtenaar zei per mail tegen persbureau Reuters dat de aankoop erop zou wijzen dat het Russische leger „blijft lijden onder ernstige leveringstekorten in Oekraïne, deels als gevolg van exportcontroles en sancties”. De ambtenaar, die anoniem wil blijven, verwacht dat Rusland in de toekomst vaker wapens zal kopen van Noord-Korea.  Vorige week ontving Rusland drones van Iran. Ook de keuze zich tot Iran te wenden, laat volgens Amerikaanse regeringsfunctionarissen zien dat Rusland door sancties moeite heeft het leger te onderhouden. ||https://www.nrc.nl//nieuws/2022/09/06/rusland-koopt-wapens-van-noord-korea-a4140851
2022-09-06||Opnieuw inflatierecord: 12 procent in augustus||De inflatie lag in augustus op 12 procent. Dat is opnieuw een record: nog nooit werd zo’n hoog percentage gemeten. Dat blijkt dinsdag uit cijfers van het Centraal Bureau voor de Statistiek, dat de inflatie sinds 1963 bijhoudt. In juli bedroeg de inflatie nog 10,3 procent, destijds het hoogst gemeten percentage sinds 1975. Met name voedsel en energie zijn fors duurder geworden.  Het inflatiecijfer wil zeggen dat prijzen van consumentenproducten in augustus gemiddeld 12 procent hoger waren dan in diezelfde maand een jaar eerder. Met name de prijzen van energie - zoals elektriciteit, gas en stadswarmte - drijven de inflatie op. De energieprijzen worden gemeten op basis van nieuw afgesloten contracten. Pas bij het afsluiten daarvan gaan de kosten die burgers maken daadwerkelijk omhoog, al komt de prijsstijging lager uit voor wie nog geen nieuw contract heeft gekregen. In augustus was energie 151 procent duurder dan een jaar eerder.  Ook voedsel is fors duurder geworden, aldus het CBS, gemiddeld zo’n 13,1 procent. Met name de prijzen van pastaproducten, zoals spaghetti of macaroni, zijn in prijs gestegen. Waarschijnlijk komt dat door de wereldwijde graantekorten als gevolg van de oorlog in Oekraïne. Rusland en Oekraïne zijn twee van de grootste exporteurs van graan ter wereld.  Het CBS hanteert twee verschillende methoden om de inflatie te berekenen. In dit geval gebruikt het instituut zogeheten consumentenprijsindex, maar eenmaal per maand brengt het ook de HICP uit. Dat is een methode die de Europese Centrale Bank gebruikt voor het monetaire beleid in de eurozone, waarmee de inflatiecijfers van de lidstaten met elkaar kunnen worden vergeleken. Het belangrijkste verschil met de Nederlandse consumentenprijsindex is dat de HICP de kosten voor wonen in een koophuis niet meeneemt, maar in plaats daarvan enkel de huurprijzen. In augustus lag de HICP op 13,6 procent.  ||https://www.nrc.nl//nieuws/2022/09/06/opnieuw-inflatierecord-12-procent-in-augustus-a4140849
2022-09-06||Hoe de VN Nederlandse donaties verkwistte aan toiletten||Nederland wil mensen in ontwikkelingslanden aan schone toiletten helpen. Maar over de daarvoor opgerichte kleine VN-organisatie kwamen klachten binnen. Er zou sprake zijn van zelfverrijking en vriendjespolitiek. Dus werd een grotere VN-organisatie ingeschakeld om beter toezicht te houden, vertelt onderzoeksjournalist Carola Houtekamer. Maar daar bleken de schandalen nog groter.||https://www.nrc.nl//nieuws/2022/09/06/hoe-de-vn-nederlandse-donaties-verkwistte-aan-toiletten-a4140848
2022-09-06||Verdachte dodelijke steekpartij Canada dood aangetroffen||Een van de twee broers die verdacht worden van de reeks steekpartijen in het westen van Canada is dood aangetroffen door de politie. Dat meldt persbureau Reuters op basis van informatie van de regionale politie. Het tweetal zou zondag in een inheemse gemeenschap zeker tien mensen hebben gedood en achttien anderen hebben verwond. Sindsdien zijn honderden politieagenten betrokken bij een klopjacht op de daders. Bij deze klopjacht werd het lichaam van de 31-jarige Damien Sanderson dood aangetroffen in dezelfde gemeenschap in de provincie Saskatchewan waar de meeste steekpartijen plaatsvonden. Volgens Rhonda Blackmore, ondercommandant van de politie in Saskatchewan, is hij mogelijk door zijn nog voortvluchtige broer Myles omgebracht.  Deze Myles Sanderson is volgens de politie waarschijnlijk gewond. Desondanks wordt men gewaarschuwd hem niet te benaderen. „Myles heeft een lang strafblad met betrekking tot zowel personen als eigendomsdelicten”, aldus Blackmore. „We beschouwen hem als gewapend en gevaarlijk. Benader hem niet”. Over het motief van de daders, die volgens de politie hun slachtoffers willekeurig hebben aangevallen, is nog niets bekend. Onder de doden zijn vrouwen en ouderen. In Saskatchewan en de nabijgelegen provincies Alberta en Manitoba is na de reeks aanvallen de noodtoestand uitgeroepen. Premier Justin Trudeau heeft met afschuw gereageerd op de steekpartijen en zijn medeleven aan de nabestaanden van de slachtoffers betuigd.||https://www.nrc.nl//nieuws/2022/09/06/verdachte-dodelijke-steekpartij-canada-dood-aangetroffen-a4140847
2022-09-06||Column | Gratis warmte||Gisteravond pufte een vriendin bij me uit. Ze had die middag haar dochter verhuisd. De achttienjarige had ondanks de enorme woning- en kamernood een plekje in een studentenhuis weten te bemachtigen. Nu wil het toeval dat mijn vriendin uit een gezin met elf (!!!) kinderen komt en dat door een speling van het lot zij de enige is met nageslacht. Alle broers en zussen stonden erop hun nichtje te helpen met klussen, sjouwen en schilderen. „We pasten niet eens met zijn allen in dat kamertje”, grinnikte mijn vriendin. „Dus mijn oudste broer begon de gemeenschappelijke kamer van nieuwe bedrading te voorzien, mijn tweelingzusjes deden de afwas, mijn broertje schilderde de gang, mijn vader mestte de berging uit en mijn moeder lapte ook maar meteen de ramen van de huisgenoten. De rest ging op en neer naar het tuincentrum waardoor het balkon nu een soort Hof van Eden is.” „Wat vond je dochter ervan? Kon die een beetje leven met al die bemoeienis?” „Ze vond het hilarisch. Je herkent dat hele pand niet meer terug joh, zelfs de kelder is gestofzuigd.” Ik liep de keuken in om aardbeien te pakken. Het was een bakje waar voorheen 500 gram in ging, maar dat toen ik het kocht slechts voor de helft was gevuld. Op het etiket stond weliswaar keurig dat er tegenwoordig 250 gram in zat, maar toch voelde het een beetje als bedrog.  ‘Dapper van haar om nu het huis uit te gaan”, zei ik toen ik terugkwam, „met al die inflatie.”  „Ze is er klaar voor en ze leent maximaal bij. Volgens haar kan ze dat later probleemloos aflossen want ze gaat toch rechten studeren.” „Dat ze in dit soort tijden nog gelooft in de rechtsstaat.” Het was eruit voor ik er erg in had. Mijn vriendin keek zo gekwetst dat ik toen pas besefte dat zij zich ook zorgen maakte over de toekomst, en zichzelf gerust had gesteld met de gedachte dat de advocatuur haar dochter straks nog enige bestaanszekerheid zou bieden. Ik zei maar even niets meer. Een deel van mijn vrienden heeft kinderen die inmiddels weer thuis wonen. Twintigers en dertigers. Enkelen studeren nog, de meerderheid werkt, allen komen nu al niet meer rond. „Misschien dat het onverwachts toch vrede wordt in Oekraïne en de energiecrisis dan weer verdwijnt?” probeerde ik tegen beter weten in.  „Laten we het maar even niet over de energiecrisis hebben”, zei mijn vriendin, „laten we even alsjeblieft niet verder kijken dan deze dag.” Stil baadden we in de septemberzon. Gratis warmte, misschien wel de laatste van het jaar, drong diep tot onze botten door.||https://www.nrc.nl//nieuws/2022/09/06/gratis-warmte-2-a4140818
2022-09-06||‘Geld kun  je niet eten, de natuur zal  je eeuwig voeden’||Op een ochtend in juli, nadat de Braziliaanse inheemse filosoof, schrijver en milieuactivist Ailton Krenak (68) een speech heeft gegeven op een grote Pan-Amazone conferentie,  gebeurt er iets bijzonders. Terwijl studenten op het universiteitscomplex dat aan de Amazonerivier ligt  hun lunch nuttigen en genieten van het uitzicht, beginnen de takken van een boom boven hen heen en weer te schudden. Verschrikt kijken ze op. Het geritsel wordt heviger. Plotseling zien ze hoe een enorme leguaan verschijnt en zich naar het uiterste punt van de takken manoeuvreert. Dan laat het dier zich in een vrije val naar beneden storten en plonst de rivier in. Verbluft kijken de studenten hoe de leguaan wegzwemt, zijn kop boven water, mee met de stroming van het water.  Ailton Krenak –  aan wie dinsdag een Prins Claus Award wordt toegekend voor zijn inzet  de inheemse cultuur en natuur te beschermen – zou deze situatie kunnen beschrijven als een moment van inzicht dat mensen niet het middelpunt zijn van alles.  Ook dieren en de natuur eisen hun plek op. En ze zullen ons,  als we onze levensstijl die draait om consumptie  en geld verdienen niet aanpassen, met de stroom in de rug gaan inhalen.  In boeken en lezingen bekritiseert Krenak fel hoe sinds de koloniale tijd de natuur in Brazilië en de rest van wereld is opgeofferd aan de  ‘ontwikkeling’ van vooral het westen. Terwijl je geld – aldus een inheemse zegswijze –  niet kunt eten, maar de natuur je eeuwig zal voeden, mits je goed met haar samenleeft.  Vandaag zijn de   Impact Awards van het Prins Claus Fonds  toegekend aan kunstenaars die met hun werk  mens  en omgeving willen verbeteren of de status quo aanpakken. De Awards zijn voor:   Ailton Krenak, Alain Gomis, Hassan Darsi, Luis Manuel Otero Alcántara, Maria Medrano,  May al-Ibrashy. De mensheid, zo stelt Krenak, staat door industrialisatie voor een ecologische en economische afgrond van ziekten en milieurampen. Maar het is nog niet te laat om dat in te zien en te veranderen, stelt hij. Om verdere milieurampen te stoppen moeten we een nieuwe vorm van dromen omarmen, die ons in staat stelt onze plaats in de natuur die we nu verloren hebben  terug te krijgen.  In zijn recente boek Ideeën om het einde van de wereld uit te stellen beschrijft Krenak hoe de Covid-19-pandemie de mensheid tot tijdelijke stilstand dwong. Het herinnerde ons eraan dat we kwetsbaar zijn, en sterven als ze onze lucht een paar minuten afsluiten. Voor het uitwissen van de mensheid is geen ingewikkeld oorlogssysteem nodig.  Ailton Krenak behoort tot de groep Krenak-inheemsen die leven rondom de rivier Rio Doce in de deelstaat Minas Gerais in het zuidwesten van Brazilië. Hij is een van belangrijkste hedendaagse denkers van Latijns-Amerika en schrijvers in Brazilië en maakt zich als milieuactivist en voorvechter van inheemse rechten hard tegen verdere vernietiging van de natuur en uitroeiing van de inheemsen.  Het gebied waar Krenak vandaan komt wordt al eeuwenlang, sinds de kolonisatie, geteisterd door landonteigeningen en andere conflicten tussen inheemsen en grootgrondbezitters. In de streek vestigden zich veel grote mijnbouwbedrijven voor de winning van goud, mineralen en ijzererts. In 2015 kwam het gebied in het nieuws door een grote natuurramp: een dam van mijnbedrijf Vale brak, tientallen mensen overleden en grote modderstromen stroomden de Rio Doce in. Waren de Krenak ooit met zo’n vijfduizend leden, doordat ze opgejaagd, verdreven en uitgemoord zijn, zijn er nu nog maar honderdvijftig Krenak-inheemsen in Brazilië.  Ook Ailton Krenak maakte het opjagen mee als kind, vertelt hij een volle zaal op de Federale universiteit van Belém tijdens de Amazone-bijeenkomst, waar door leden van inheemse organisaties, leiders en milieuactivisten van alle Amazonelanden werd gepraat over de staat van het grootste tropisch regenwoud ter wereld.  De ontbossing gaat in zo’n rap tempo dat de noodtoestand uitgeroepen moet worden, volgens de deelnemers. „Wij, mijn familieleden en voorouders, verstopten zich in de bossen”, aldus Krenak, wiens deelname aan de conferentie eerst was afgeblazen omdat hij, net als veel andere inheemse leiders, wordt bedreigd. Vooral sinds het aantreden van de ultrarechtse regering Bolsonaro, die een voorstander is van het openstellen van de Amazone voor economische doeleinden en het terugdringen van inheems land, is het leven voor activisten gevaarlijker geworden: vorig jaar werden meer dan dertig leiders en milieuactivisten in Brazilië vermoord. „Tijdens mijn tienerjaren sloeg ik met mijn vader herhaaldelijk op de vlucht omdat ons land werd ingenomen door landeigenaren en mijnbedrijven”, gaat Krenak verder.  „Op mijn zeventiende vestigden we ons in het zuiden van Brazilië, in Paraná, daar leerde ik lezen en schrijven”.  Ailton Krenak: „Tijdens mijn tienerjaren sloeg ik met mijn vader herhaaldelijk op de vlucht omdat ons land werd ingenomen door mijnbedrijven.” Beeld via Prins Claus Fonds
 Krenak werd journalist en schrijver en is in Brazilië uitgegroeid tot een belangrijke vertegenwoordiger van de inheemse volkeren. Hij werd in een klap bekend toen hij live op televisie, tijdens een van de debatten over de nieuwe grondwet van 1988 en de positie voor inheemsen, zijn gezicht zwart verfde met rituele symbolen van rouw. In diezelfde periode steunde hij de strijd van milieuactivist en voormalig rubbertapper Chico Mendes tegen de aanleg van wegen en grote fazenda’s in de Amazone. In 1988 werd Mendes vermoord om zijn activisme. Ailton Krenak werd medeoprichter van verschillende inheemse rechtenorganisaties zoals de União dos Povos Indígenas (Unie van inheemse volkeren) en de Alliantie van in de jungle levende volkeren.  In zijn boek vertelt Krenak over de Rio Doce. „We noemen die ‘Watu’, grootvader. We zien de rivier als een persoon, niet als een hulpbron zoals de westerse economen.”  En als kind leerde Krenak dat ook de bergen een karakter hebben, en dat je bergen kunt ‘lezen’. „In het dorp waar ik opgroeide, kijken de mensen elke ochtend naar de berg om te zien of het een goede dag wordt, of dat ze beter binnen kunnen blijven. Soms lijkt de berg humeurig, dan kun je beter binnen blijven. Maar soms ontwaakt de berg in volle glorie en ziet hij er prachtig stralend uit – met witte wolken rond de toppen. Dan weten we dat het een goede dag wordt.”  Krenak ontvangt de Prins Clausprijs op een kritiek moment. De klimaatcrisis wordt door droogte en overstromingen steeds duidelijker. De inheemse wijsheid uit zijn boeken lijkt verder van ons af te staan dan ooit.  De Cubaanse performancekunstenaar Luis Manuel Otero Alcántara (1987) zal het nieuws van de Prins Claus Award ontvangen in zijn cel. In juni 2021 werd hij weer eens opgepakt en zit nu nog steeds vast. Aanleiding was  een video die hij op Instagram had geplaatst. Hij vroeg erop mensen mee te doen aan een demonstratie voor de vrijheid van meningsuiting.  Alcántara is de leider van het San Isidro Collectief dat opkomt voor cultuurrechten en vrijheid van meningsuiting in Cuba. Ook is hij medeoprichter van het online Museum van Dissidenten, een openbaar kunstproject dat de kunst van Cubaanse dissidenten viert. Door zijn performancekunst en interventies is Alcántara meerdere malen gearresteerd. In 2017 vanwege het bezit van ‘illegale bouwmaterialen’ toen hij een alternatieve Biënnale opbouwde in Havanna. Twee jaar later omdat hij bij een performance een Cubaanse vlag om zijn schouders had gedrapeerd, terwijl dat in strijd zou zijn met hoe je met een Cubaanse vlag omgaat. „Heritage is ours”, vat de Egyptische architect May al-Ibrashy haar werk samen. Vanuit het platform Athar Lina wil ze erfgoed behouden, mensen bewust maken van het belang  en het inbedden in het maatschappelijk belang. „Als mensen erfgoed zien als bron waar ze van kunnen profiteren, zullen ze  harder hun best doen die te behouden. Dat doen we door onderwijs, handwerk en kunst dat gericht is op erfgoed. De lokale gemeenschap is daarbij essentieel voor het behoud ervan.” Al-Ibrashy krijgt de Prins Claus Award niet alleen voor haar inzet en het betrekken van de lokale gemeenschappen bij het behoud van dat erfgoed, maar ook voor het ‘herschrijven’ van de geschiedenis door het behoud van erfgoed te koppelen aan de lokale gemeenschap. „Kunst en cultuur zijn de beste manieren voor mensen om hun horizon te verbreden en bestaande dogma’s uit te dagen. Kunst heeft het vermogen ons te raken ongeacht cultuurverschillen. We hebben de verantwoordelijkheid om op intellectueel niveau stappen te zetten om die cultuurverschillen te overbruggen, maar ook om genuanceerd te kijken naar het begrip van andere kunsten en culturen.”  „Het verlangen naar verandering in de samenleving was enorm en ik moest artistieke vormen vinden om daarmee te kunnen omgaan”, mailt de Marokkaanse kunstenaar Hassan Darsi (1961). Toen hij zich na zijn opleiding in Europa in Casablanca vestigde, merkte hij dat kunst werd gedomineerd door conventionele kunst. Er was weinig ruimte voor jonge kunstenaars om zich te ontwikkelen en  richtte daarom  La source du Lion op, een collectief waar kunstenaars, journalisten, studenten en het publiek de rol van kunst in de samenleving kunnen bediscussiëren. „Dat begon in 1995 en tot op de dag van vandaag hebben we artistieke projecten die afwijken van wat in Marokko gangbaar is. Het was voor mij een kwestie van overleven om me te kunnen uiten.”  Opvallend was zijn project L’Hermitage Park in Casablanca waar hij met  bewoners  een plan maakte voor  kunst en gemeenschappelijke ruimtes.   „In een samenleving kan elk woord dat afwijkt als een bedreiging  worden opgevat. Het kennisnemen van elkaars kunst en cultuur leidt tot een samenlevingsmodel dat openstaat voor verschillen, en schept een samenleving waar het territorium een poëtische wordt.” „Met mijn kunst probeer ik zo subtiel en eerlijk als kan de maatschappij te beïnvloeden. Maar ik zal mensen nooit kunnen opdringen wat ze te  doen.” Met deze woorden omschrijft de Senegalese filmregisseur en scenarioschrijver Alain Gomis (1972) zijn werk. Hij is  bekend van zijn films L’Afrance (2001), Andalucia (2017), Aujourd’hui (2021). Zijn film Félicité (2017) – over een vrouw op zoek naar geld  om de beenamputatie  van haar zoon te voorkomen –  kwam op de shortlist van de Academy Awards voor Beste Buitenlandse film en won een Zilveren Beer (Grand Jury Prize) tijdens de Berlinale.  In  2018 richtte hij het Yennenga Center op om filmproducties van het continent te stimuleren en jonge talenten op te leiden. Hij krijgt de Prins Claus Award voor het toegankelijk maken van film voor de Senegalese gemeenschap en om maatschappelijke onderwerpen voor een breed publiek toegankelijk te maken door zijn „effectieve en empathische manier van vertellen”. Gomis zelf hoopt dat culturele verschillen door kunstenaars zijn te overbruggen, waarbij „sommige kunst lokaal is bedoeld maar de wereld verovert, en sommige kunst universeel moet zijn maar nog niet eens voorbij de straathoek komt”. „We creëren omdat we moeten breken met iets wat ons beperkt of ons ongemakkelijk maakt”, vermoedt de Argentijnse schrijver, dichter en activist María Medrano (1971). In haar land strijdt ze onder meer voor de rechten van vrouwen in Argentijnse gevangenissen. Voor haar is werken vanuit een collectief essentieel.  „Zo proberen we de wereld leefbaarder te maken. In mijn werk rebelleer ik tegen een onrechtvaardige wereld, en hoop ik de status quo te beïnvloeden en te verleggen.” Medrano richtte YO NO FUI op nadat ze in 2002 poëzieworkshops had gegeven in vrouwengevangenissen. Drie jaar later richtte ze uitgeverij Tinta Revuelta op om het werk van de lhbtq+ers die aan de workshops hadden meegedaan uit te geven. Poëzie als middel om kansen te creëren en gemarginaliseerde vrouwen een kans te geven op terugkeer in de maatschappij is een van de redenen dat Medrano de Award is toegekend. „Kunst is een hulpmiddel dat ons in staat stelt om andere werelden te bouwen en om vluchtlijnen te creëren in relatie tot macht. Cultuurverschillen zijn daarbij een rijkdom, want zo komen de meest uiteenlopende nuances, betekenissen, tekens en aandoeningen erin tot uitdrukking.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/06/geld-kun-je-niet-eten-de-natuur-zal-je-eeuwig-voeden-2-a4140785
2022-09-06||Column | Wie hoort wat Rutte zegt over de oorlog?||Op de avond dat Russische troepen Donetsk en Loehansk binnentrokken, maandag 21 februari, was de VVD net begonnen aan de campagne voor de gemeenteraadsverkiezingen. Mark Rutte zat bij Jinek en had het over zijn oude Saab – die had een lekke band. Pas ná het reclameblok ging hij weg en op sociale media zag je foto’s van George W. Bush die op 9/11 over de aanslagen hoort. Hij zit in een klas met kinderen en blijft nog minutenlang meedoen met de les. De Duitse bondskanselier Olaf Scholz haalde zondag uit naar Poetin en zei dat zijn regering iedereen helpt die het moeilijk krijgt door de hoge energieprijzen. Emmanuel Macron zei in augustus dat de Fransen zich moesten voorbereiden op een zware winter. Dat was „de prijs van de vrijheid”. En Rutte? Die moet, zei Tweede Kamerlid Sjoerd Sjoerdsma (D66) vorige week bij BNR, ook eens zeggen wat er voor Nederland „op het spel staat”, en dat er „offers” gebracht moeten worden. Hoeveel persconferenties waren er niet geweest in de coronacrisis? En nu, over de oorlog? Nul, zei Sjoerdsma. Dat Rutte het al vanaf vrijdag 25 februari élke week over „die verschrikkelijke oorlog in Oekraïne” heeft, op zijn persconferentie na de ministerraad, weet misschien alleen het groepje journalisten in de zaal van Nieuwspoort en politieke junks die online meekijken. Hij zegt vaak dat de strijd tegen „de agressie van Poetin” ook die „van ons” is, en soms ook wat er op het spel staat: „Onze vrijheid, onze manier van leven.” Ambtenaren van Ruttes ministerie zetten de oorlog in Oekraïne steeds in zijn tekst, hoor ik, omdat die zoveel betekent: de prijzen stijgen, de asielopvang is voller. Maar als het bijna geen krant of tv-uitzending haalt, doe je dan niet iets fout? Er was één persconferentie, in juni, waarop Rutte minutenlang doorpraatte over Oekraïne. Bijna alsof hij Nederland toesprak vanuit het Torentje. Hij begon over de zorgen van mensen „in deze onzekere tijd” en zei dat de gevolgen van de oorlog nog een tijd „onder ons” zouden blijven. Het viel niet op, omdat het de inleiding was op het nieuws dat Nederland het kandidaat-EU-lidmaatschap van Oekraïne steunde, al had Rutte eerst gezegd van niet. Dáár gingen de vragen over. Op Ruttes ministerie hoor ik ook dat Nederlanders niet zitten te wachten op grote woorden zoals die van Macron. Ze willen oplossingen, plannen op Prinsjesdag. De premier begint dus week na week over de oorlog, maar niemand hoeft het te horen? Afgelopen vrijdag zegt Rutte dat er een „afgewogen pakket koopkrachtmaatregelen” komt, het gaat beter in Ter Apel en de boeren praten weer met het kabinet. „Op drie terreinen voortgang. We zijn er zeker nog niet.” De ambtenaren hadden het er van tevoren over gehad. Wéér Oekraïne, dus vier onderwerpen? Het werd net wat te veel.||https://www.nrc.nl//nieuws/2022/09/06/wie-hoort-wat-rutte-zegt-over-de-oorlog-a4140844
2022-09-06||Chili verwerpt ‘radicale’ nieuwe grondwet||Het grondwetsvoorstel dat volgens voorstanders een modern en progressief Chili beloofde, is zondag afgewezen in een referendum. Bijna 62 procent van de stemgerechtigden stemde tegen het voorstel, dat onder meer het onderwijs gratis zou maken en de zorg goedkoper. Hoewel peilingen uitwezen dat goedkeuring van het voorstel lastig zou worden, is de ruime marge waarmee het zondag werd afgekeurd een gevoelige nederlaag voor de linkse president Gabriel Boric. Als president moest hij zich voorafgaand aan het referendum neutraal opstellen, maar vorig jaar verknoopte Boric, die eind 2021 gekozen werd en in maart aantrad, zijn presidentiële campagne nog nauw met de nieuwe grondwet. De uitslag van zondag toont aan dat de progressieve wind die onder Boric door Chili leek te gaan waaien, enigszins is geluwd. De huidige grondwet, geschreven tijdens de dictatuur van Augusto Pinochet en meermaals herschreven onder de democratisch gekozen presidenten na hem, blijft voorlopig van kracht in het Zuid-Amerikaanse land. Met de nadruk op voorlopig: Boric zei enkele weken geleden al dat er hoe dan ook een nieuwe grondwet komt. Of dit document nu geschreven gaat worden in het parlement of weer door een comité van direct gekozen vertegenwoordigers, is nog onduidelijk. Dat de zaken anders moeten in Chili, daarover blijft brede consensus in het land. Ook de campagne tégen de voorgestelde grondwet stelde dat sociale voorzieningen betaalbaar moeten worden. Maar de hervormingen in dit voorstel gingen velen te ver. Wie ging die gratis zorg betalen? Hoe ziet gendergelijkheid in overheidsinstanties eruit in de praktijk? En eigen rechtbanken voor de inheemse volkeren: dat zou zorgen voor meer tweedeling. Het budget van het tegen-kamp was veertig keer groter  dan dat van de voorstanders. Een deel van dit geld ging naar campagnes met nepnieuws via sociale media. Ook traditionele media, in handen van de rijkste Chilenen, hadden soms moeite met neutrale verslaggeving. Volgens politiek expert Javi Arce toont de uitslag dat de gematigde politieke krachten die van Chili een baken van stabiliteit en economische welvaart maakten in de jaren negentig, deze stemming de doorslag gaven. „Het jonge, progressieve links van Boric wilde geen politieke akkoorden. Hun voorstellen waren radicaal. En daardoor hebben het politieke centrum en rechts tegen gestemd”, zegt ze.||https://www.nrc.nl//nieuws/2022/09/06/chili-verwerpt-radicale-nieuwe-grondwet-a4140834
2022-09-06||‘Cultuursector zal moeten digitaliseren’||Dinsdag brengt de Raad voor Cultuur een ongevraagd advies uit aan het kabinet, dat overigens past in de beleidsagenda van de staatssecretaris voor cultuur en media; investeer in (verdere) digitalisering van de cultuursector. Tijdens de coronalockdowns gingen veel gezelschappen en instellingen voorstellingen streamen, en bedachten ze meer innovatieve manieren van online werken. En hoewel het enthousiasme daarvoor bij makers al tijdens corona grotendeels wegebde, ook omdat er geen geld mee kon worden verdiend, denkt de Raad dat digitalisering ook in de toekomst onvermijdelijk is. In het advies inventariseert de raad welke maatregelen nodig zijn om die transformatie voort te zetten. Kort gezegd: er zijn gerichte investeringen voor nodig, de sector moet meer samenwerken om schaalvergroting te bereiken en de kwetsbare positie van makers moet beter.   Er staan al veel kostbare onderwerpen op de hervormingsagenda voor de cultuursector – arbeidsmarkt, diversiteit/inclusie, meer cultuurparticipatie, muziekonderwijs – en geld is schaars. Waarom moet de regering investeren in digitalisering?  Kristel Baele, voorzitter van de Raad voor Cultuur: „De rode draad in al onze corona-adviezen was ‘wendbaar en weerbaar’ en daar hoort digitalisering bij. Het digitaliseringsproces dat begon tijdens de lockdowns, leidde ook al tot nieuwe kunstvormen. Makers hadden tijd om te experimenteren en tot nieuwe vormen te komen. Je vertoont bijvoorbeeld niet alleen de voorstelling, maar ook korte docu’s over het maakproces. Daarbij trekken digitale voorstellingen ook ander publiek. Een dame van 70+ vertelde ons dat ze gestreamde concerten bekeek waar ze anders nooit een kaartje voor gekocht zou hebben.  „Daarnaast digitaliseert de hele samenleving, dus ook de cultuursector, en het is belangrijk dat de sector daar zelf de regie over voert zodat ontwikkelingen passen bij de praktijk van makers en leidt tot een eerlijke verdeling in de productieketen. Tot slot zien we kansen voor Nederland als geheel. In het VK hebben ze als onderdeel van hun Brexit-strategie een  witboek uitgebracht over de verbinding tussen cultuur en digitaal. Zij zagen; we hebben een fantastische digitale infrastructuur én een kwalitatief hoogstaand artistiek landschap. Als we beide verbinden, kunnen we tot de culturele wereldtop behoren. Dat inspireerde mij, want voor Nederland geldt hetzelfde. Wij denken daarom dat er in meer digitalisering voor Nederland enorme kansen liggen.”  De Raad heeft het over ‘technologie-hubs’. Wat zijn dat en hoe spelen die een rol in dat proces? „De inspiratie voor die ‘ hubs’ komt uit de wetenschap. In de wetenschap leiden samenwerkingen tussen universiteiten en hogescholen en het bedrijfsleven tot kennisontwikkeling. Daaromheen ontstaan scale-ups, start-ups en allerlei nieuwe ontwikkelingen. Maar het vereist dat je kennis, economische bedrijvigheid en innovatie combineert op één fysieke plek. Dat kan ook in de cultuursector.” Een van de problemen na corona zijn lege zalen, behalve bij grote producties. Leidt digitalisering niet tot kannibalisering, nog legere zalen?  „Nee, net andersom. Je merkt dat grote namen publiek trekken, maar dat jongere makers en artiesten niet aan de bak komen, en nieuwe en experimentele producties er niet tussen komen. Het begin van de loopbaanketen stagneert nu.  Het is het derde jaar op rij dat jonge makers niet kunnen laten zien wie ze zijn. Bij gebrek aan speelplekken en expositieruimten is daarom een van de dingen die we voorstellen een digitaal kanaal: een nationaal platform voor digitale cultuuruitingen waar je juist dit soort producties kunt vertonen.” Ontstaat dan geen tweedeling tussen gezelschappen, live versus alleen digitaal?  „Nee, het is niet of/of maar en/en. Jonge experimentele makers proberen dingen uit. Elementen daaruit worden door grotere namen overgenomen. De kern van dit advies is dat er een creatieketen bestaat waarvan alle elementen op elkaar ingrijpen.  „Ik zeg niet dat alleen kleine producties naar het digitale kanaal moeten, integendeel. Daar moeten ook grote dingen te zien zijn, waar sommige mensen anders geen kaartje voor zouden  kopen.” Ambiëren makers ook deze digitalisering, of is het een beleidslieveling?  „Een aantal mensen vindt fysieke voorstellingen fijner dan digitaal, prima. Er zijn ook makers die zeggen; digitaal, dat ga ik nooit doen. Ook prima. Maar veel  mensen zeggen: omdat we weer open zijn en de waan van de dag  alle tijd, geld en energie vraagt, komen we niet meer toe aan het verder brengen van die digitale vernieuwing, en dat willen we wél.  „Het kenmerk van digitalisering is de mogelijkheid onafhankelijk van tijd en plaats te creëren én deel te nemen. Dat is een groot goed, dat hadden we daarvoor niet. Je ging naar een voorstelling op één plek, op één tijd. En ondanks alle goede bedoelingen creëerde dat een tweedeling in de samenleving. Als je niet kunt reizen of hebt andere dingen te doen, dan kom je er niet aan toe. Dat vind ik het voordeel van digitalisering. Die creëert een ‘new space’.” Die eenheid van tijd/plaats is juist bijzonder aan live-voorstellingen. „Zeker. Digitalisering gaat de ‘normale’  analoge cultuuruitingen ook niet vervangen. Maar ik denk soms dat wij, die de tijd en mogelijkheden hebben om in die cocon van de zaal te zitten, vergeten dat heel veel mensen die mogelijkheid níét hebben.” ||https://www.nrc.nl//nieuws/2022/09/06/cultuursector-zal-moeten-digitaliseren-a4140819
2022-09-06||Column | Dit zijn de barbaren in onze eigen gelederen: we hebben ze zelf geschapen||
		Karin Amatmoekrim is schrijver en letterkundige. Ze schrijft om de week een column.
	 

							Karin Amatmoekrim is schrijver en letterkundige. Ze schrijft om de week een column.
						
 
						Ze publiceerde zes romans, waaronder het boek Het gym (2011) en de historische roman De man van veel (2013) over het leven van verzetsheld Anton de Kom. De documentaire die Gulsah Dogan maakte over de memoir Tenzij de vader (2016) werd genomineerd voor een Gouden Kalf. Momenteel werkt Amatmoekrim aan een proefschrift in de vorm van een biografie over essayist Anil Ramdas en ze werkt aan een grote geschiedenis van Suriname.
					 

								Meer artikelen van Karin Amatmoekrim
							
 Ik ging niet op vakantie deze zomer, maar ik dook wel even onder – wat ook een soort vakantie is. Kranten las ik nauwelijks, het journaal keek ik niet. De reden was dat er een boek geschreven moest worden en een nieuw huis ingericht (iets wat verrassend goed te combineren bleek met  schrijven). Ook moest er een vader begraven worden, de mijne om precies te zijn. Verdriet en een zacht soort tevredenheid gingen deze zomer hand in hand, en ik lette erop om mijn zegeningen te tellen want wat meer kan je doen als de belangrijkste zaken – ik denk aan liefde, gezondheid, veiligheid – buiten je macht liggen. De zomer liep op z’n einde, dus ik las de krantenkoppen, de opiniestukken, zag de televisie-interviews en keerde terug in de wereld buiten mijn nieuwe huis, buiten mijn nieuwe boek. Ik zag sensatiebeluste mannen bier drinken en racistische leuzen bij asielzoekerscentra ophangen. Ze staken vuurwerk af, bedreigden politici, hingen de Nederlandse vlag ondersteboven en klaagden, opvallend giechelig, over het gevaar van buitenlanders, alsof ze het zelf ook niet helemaal geloofden. Ík geloof die angst in elk geval zeker niet. Er stierf een baby in een sporthal, en gezonde Hollandse mannen verkozen alsnog woede boven mededogen. Dit was geen angst, zag ik. Dit was een volledig gebrek aan beschaving. Een land krijgt de barbaren die het verdient, en dit zijn die van ons: mensen die zich verliezen in complottheorieën, zich vastdraaien in een wantrouwen naar de politiek zonder daar werkelijke verandering tegenover te willen stellen. Ze bekogelen vluchtelingen met eieren en yoghurt en stellen de democratie te willen ontmantelen, zich er zalig onbewust van dat elk ander politiek systeem duizend kiemen van geweld in zich draagt. Ik weet het, ik schuif nu veel dingen op één hoop, maar dat mag gewoon een keertje. Feit blijft dat dit ze zijn, de barbaren in eigen gelederen. De grinnikende, licht ontvlambare want stiekem sterk verveelde mannen en vrouwen die blind zijn voor hun eigen onvermogen om zich aan te passen aan een veranderende wereld. De mens die liever een vijand verzint, dan zich probeert in te leven hoe hij zich zou voelen, als hij zelf had moeten vluchten. Ik kan het ze niet kwalijk nemen, want we hebben ze zelf geschapen. Deze mannen en vrouwen zijn tot wasdom gekomen in een land waarin decennialang zoveel over de multiculturele samenleving als bron van ellende is gesproken, dat ze erin zijn gaan geloven dat het Eigene eeuwig behaaglijk is, en de Ander zonder meer het gevaar. Zoveel aandacht en energie werden er de laatste jaren besteed aan haatspraak dat er niets meer overbleef voor iets van opvoeding van de burger, voor het overdragen van dat broze en vluchtige idee dat je de beschaving van een volk kan aflezen aan de mate waarin het de kwetsbaarste individuen onder zich beschermt. Zo gaan wij dus om met de meest kwetsbare mensen: we bekogelen ze, we laten ze op straat slapen. We laten ze sterven in een sporthal. De rest van Nederland kijkt hoofdschuddend toe, maar doet niets. Nog steeds heeft het afhouden van vluchtelingen bij de meesten van ons de hoogste prioriteit. Nog steeds denken we dat het de wildelingen zijn die van buiten komen, die ons alles willen afpakken wat ons dierbaar is. Ik heb het gevoel dat we zo hartstochtelijk mogelijk onze zegeningen moeten tellen. Dankbaar moeten zijn voor de vrijheid die we nog hebben, en de veiligheid. Want kijk ons nou zitten; verschanst achter de muren die ons moeten verdedigen, samen met die barbaren die we zelf hebben gecreëerd – en geen muur om ons tegen hén te beschermen.||https://www.nrc.nl//nieuws/2022/09/06/dit-zijn-de-barbaren-in-onze-eigen-gelederen-we-hebben-ze-zelf-geschapen-a4140816
2022-09-06||Opinie | Geolied||Haar ongeboren kind was in nood; de moederkoek had losgelaten. Met spoed deed ik een keizersnede. Ruim één kwartier na haar binnenkomst in het ziekenhuis werd een blakend gezond mannetje geboren. Het was een goed geolied staaltje teamwork. Zes weken later spreek ik de jonge moeder uitgebreid tijdens een nacontrole op de polikliniek. Ik vraag hoe zij het allemaal heeft beleefd. „Goed”,  zegt ze, „maar wat ging het akelig snel, ik voelde me net als Max Verstappen tijdens een pitstop.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/06/geolied-a4140807
2022-09-06||In het midden||Horizontaal: 3.  ‘Nederlandse boeren mogen minder __ uitrijden’ 6.  Duur spul 8.  Duitse (Bauhaus)stad 11.  De __ Kanaäns 13.  ‘Doden bij aanslag op Russische ambassade __’ 14.  Binair met nullen 15.  Past voor trip of eend  16.  Hangt bij een joodse deur 20.  Ruimte voor baantjes 22.  Boeren__worst 23. The Dark Side of the __ 24.  Religieuze strijd 26.  Bepaalt de afstand aan het eind 27.  Internetschrijver?  28. The __ Who Came in from the Cold 29.  Stroomt langs de Hermitage  Verticaal: 1.  Malerij 2.  Ging op in Fortis Bank  3.  Onsamenhangende vis 4.  Past geen tank in 5.  Daar is de Kilimanjaro 6.  Alternatief voor deze 7.  Spuitwater 9. __ Singalong Songs, Anouk-album 10.  Naaldbosvogel 12.  __ de Winter 16.  ‘Linda de __ terug van weggeweest’  17.  ‘Jaap van __ vanaf 2024 chef-dirigent in Zuid-Korea’ 18.  Zo is de Dromaius novaehollandiae beter bekend 19.  Bezong de hel  20.  Griekse oppergod 21.  ‘Obama wint __ voor inspreken Netflixserie’ 22.  Doe niet zo __ 24.  __ Biesheuvel, schrijver 25.  Kan haastig eten veroorzaken  Oplossing puzzel 5 september. Horizontaal: 1. RATSMODEE 8. PIEP 9. TON 10. XIAN 12. SAMENDOEN 14. SNOR 15. POEL 16. DOR 19. BLU 20. UFO’S 22. UCHE 23. TARANTINO 25. SLIB 26. SIE 27. ARTS 28. ECHTELIJKE Verticaal: 1. RESOLUTIE 2. APARI 3. STEP 4. MONOTONIE 5. ONDERSTEL 6. EXE 7. EINDSCORE 8. POSTBUS 11. NERVEUS 13. OLU 17. ZUR 18. SUNAK 21. FAST 24. ABC In het midden: LIZ TRUSS ||https://www.nrc.nl//nieuws/2022/09/06/in-het-midden-a4140794
2022-09-06||Sudoku van dinsdag 6 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/06/sudoku-a4140788
2022-09-06||Spicy tofu met ei||Snijd de tofu over de lengte doormidden en dan in plakken van circa een centimeter. Kluts de eieren in een diep bord en haal de tofu er voorzichtig doorheen, zodat hij aan alle kanten bedekt is. Echt voorzichtig hoor, anders breekt de tofu. Verhit een flinke laag olie in een wok of koekenpan en bak hierin de tofu in circa vier minuten goudbruin. Doe dit eventueel in delen. Laat de tofu uitlekken op keukenpapier en veeg de pan schoon.  Hak intussen de knoflook en gember fijn en de bosuien in dunne ringen. Bewaar het wit en groen apart. Verhit een paar eetlepels olie in de pan en fruit hierin de knoflook, gember en het bosuiwit een tot twee minuten. Voeg de sambal oelek toe en bak een minuut. Voeg de sojasaus, zwarte azijn, oestersaus of paddestoelensaus en kristalsuiker toe.  Meng de maizena met 100 milliliter water tot een slurry en voeg toe aan de pan. Doe de tofu terug in de pan en schep voorzichtig om zodat de tofu niet breekt. Laat de saus drie tot vijf minuten  pruttelen tot hij grotendeels is ingekookt en de saus in de tofu is getrokken. Proef en breng op smaak met zout. Serveer met het bosuigroen bovenop.  VOOR 3 PERSONEN: Emma de Thouars Tofu Nijgh & Van Ditmar 192 blz. € 23,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/06/thuiskok-spicy-tofu-met-ei-a4140787
2022-09-06||Ook overheid steekt miljoenen in Lightyear|| Lightyear, de Helmondse start-up die werkt aan personenauto’s met zonnepanelen, haalt in een nieuwe financieringsronde 81 miljoen euro op. Daar zitten onder meer investeringen bij van  de provincie Noord-Brabant én het nationale investeringsfonds Invest-NL, zo maakt Lightyear dinsdag bekend.  Lightyear, opgericht in 2016, is één van de bekendste start-ups van Nederland. Het bedrijf ontwikkelt al enkele jaren een auto met een elektrisch zonnedak, die daardoor zichzelf oplaadt. De eerste 150 handgemaakte modellen worden intussen afgeleverd. Vanaf het najaar worden in Finland de eerste duizend fabrieksauto’s gebouwd.  Lightyear, voortgekomen uit de TU  Eindhoven, haalde al eerder tientallen miljoenen euro’s op bij onder meer familieconcern SHV. Ook Jaap Korteweg, oprichter van De Vegetarische Slager, en Rob van Gansewinkel (afvalbedrijf) stapten in. Zij zien een toekomst voor het bedrijf, ondanks de notoir hoge barrières voor toetreding tot de automarkt: veel start-ups worstelen met  opschalen.   Onder meer  de Brabantse Ontwikkelingsmaatschappij (BOM) en de Limburgse ontwikkelingsmaatschappij LIOF stappen in, naast de eerdergenoemde investeringen van de provincie Noord-Brabant en Invest-NL. Ook investeren sommige eerdere partijen die betrokken waren opnieuw mee, zoals SHV. De precieze uitsplitsing van de 81 miljoen euro is niet bekend; Lightyear wil dit niet delen. Volgens een woordvoerder van Invest-NL investeert het 25 miljoen.    Van de investering van  81 miljoen euro komt 25 miljoen van  Invest-NL  Volgens Lightyear (circa 500 werknemers) is het geld onder meer bedoeld om de auto verder te ontwikkelen en  de massaproductie mogelijk te maken. Vanaf 2025 wil het bedrijf seriematig auto’s bouwen,  met een startprijs van 30.000 euro. De duizend auto’s die dit najaar worden gebouwd, kosten nog 250.000 euro.  De bekendmaking van de investering volgt slechts vijf dagen na het aantreden van een nieuwe directeur bij Invest-NL, Rinke Zonneveld. Op 1 september volgde hij Jan Pieter Postma. op. Onder zijn leiding – en onder diens voorganger, Wouter Bos – kreeg Invest-NL te maken met veel kritiek. Zo zou het fonds te weinig in bedrijven en te veel in andere fondsen investeren. Ook zouden veel bedrijven die een aanvraag deden bij Invest-NL een afwijzing krijgen.  Tegelijkertijd klonk ook het geluid dat Invest-NL een onmogelijke opdracht had meegekregen: investeren mét rendement, maar alleen op plekken waar de markt zelf het laat afweten. In de praktijk ging Invest-NL daardoor ook investeren in bedrijven die ook van particuliere partijen al geld ophaalden.  Invest-NL wil  vaker direct in bedrijven investeren, zo bleek uit een Kamerbrief van minister van Economische Zaken en Klimaat Micky Adriaansens (VVD) eind juni. Dat dat even heeft geduurd, komt volgens Invest-NL omdat er tijd nodig was om marktkennis op te doen. Het investeringsfonds gaat zich daarbij nadrukkelijker richten op bedrijven die bijdragen aan de energietransitie.   Als het Lightyear lukt om uiteindelijk auto’s in massaproductie te produceren, staan de eerste klanten overigens al klaar. Eerder dit jaar maakte het bedrijf bekend afspraken te hebben met Leaseplan en MyWheels: zij hebben beide al 5.000 reserveringen geplaatst voor het massamarktmodel.||https://www.nrc.nl//nieuws/2022/09/05/ook-overheid-steekt-miljoenen-in-lightyear-a4140833
2022-09-06||Klopjacht na bloedbad in Canada|| De Canadese politie heeft een klopjacht ingezet naar twee mannen die worden verdacht van een reeks steekpartijen in de westelijke prairieprovincie Saskatchewan, waarbij zondag tien mensen zijn omgekomen en zeker vijftien anderen gewond zijn geraakt. De twee voortvluchtigen, de 31-jarige Damien Sanderson en de 30-jarige Myles Sanderson, zijn volgens de politie gewapend en gevaarlijk. De meeste slachtoffers van de steekincidenten, op dertien verschillende plaatsen, vielen zondagochtend in de afgelegen inheemse gemeenschap James Smith Cree Nation, een nederzetting van ongeveer 3.400 inwoners, op bijna tweehonderd kilometer ten noordoosten van de stad Saskatoon. Ook in het nabijgelegen dorpje Weldon, dat zo’n tweehonderd inwoners telt, vielen enkele slachtoffers. „Het is afschuwelijk wat er vandaag in onze provincie is gebeurd”, zei Rhonda Blackmore, ondercommandant van de politie in Saskatchewan. Volgens haar lijkt het erop dat sommige slachtoffers gericht zijn aangevallen, terwijl anderen willekeurig zijn gestoken. Over de motieven van de verdachten is nog niets bekend. Het was maandagavond ook onduidelijk of ze nog bij elkaar zijn. De twee verdachten zijn volgens de politie gevlucht in een zwarte Nissan Rogue. Die zou zondag rond het middaguur voor het laatst zijn gezien in Regina, een stad ongeveer 320 kilometer ten zuiden van de aanvallen. In de drie prairieprovincies Saskatchewan, Alberta en Manitoba is een noodtoestand uitgeroepen. Inwoners zijn opgeroepen binnen te blijven. De Canadese premier Justin Trudeau heeft met afschuw op het geweld gereageerd. „De aanvallen vandaag in Saskatchewan zijn afschuwelijk en hartverscheurend”, schreef hij op Twitter. „Ik denk aan degenen die een dierbare hebben verloren en degenen die gewond zijn geraakt.” De eerste steekincidenten in James Smith Cree Nation, die bestaat uit drie inheemse gemeenschappen, werden tegen zes uur ’s ochtends plaatselijke tijd gemeld bij de politie. Eén van de verdachten, Myles Sanderson, werd sinds mei gezocht. Hij was na een veroordeling tot bijna vijf jaar wegens beroving, geweldpleging, baldadigheid en bedreiging, voorwaardelijk vrijgelaten, maar kwam in mei niet meer opdagen bij zijn reclasseringsambtenaar. De relatie tussen de twee verdachten is onbekend; de naam Sanderson komt veel voor in de gemeenschap.  De steekpartijen behoren tot de bloedigste aanvallen in de Canadese geschiedenis. In april 2020 doodde een man vermomd als politieagent 22 mensen  in de provincie Nova Scotia. In de zomer van 2019 hield een  klopjacht naar twee jonge mannen uit British Columbia het land twee weken in zijn greep, nadat ze waren aangewezen als verdachten van de moorden op drie mensen in een afgelegen gebied van die provincie aan de westkust. Zij werden dood gevonden in de prairieprovincie Manitoba.||https://www.nrc.nl//nieuws/2022/09/05/klopjacht-na-bloedbad-in-canada-a4140836
2022-09-06||Geldstress? Schaam je niet, en zoek vooral tijdig hulp||Ze redt het nog, zegt Monique van Dijk (53), maar ze maakt zich wel zorgen. „Ik moet het komende jaar 2.000 euro aan beugelkosten voor mijn kind betalen. Dat geld moet ergens uit het leefgeld komen, in mijn geval toch al geen vetpot: 500 euro per maand, voor eten, drinken, kleding, persoonlijke verzorging en extraatjes. En ik heb geen buffer waarmee ik me kan redden in tijden van nood.”  Van Dijk is niet de enige. Vanwege de stijgende prijzen kampen steeds meer Nederlandse huishoudens met financiële stress. Niet alleen de minima, ook de middeninkomens ervaren geldstress. Het Nibud berekende in juli dat een op de drie Nederlandse huishoudens worstelt met het rondkrijgen van de begroting. „De boodschappen worden naar verwachting minstens 1.500 euro per jaar duurder”, zegt Nadja Jungmann, die als lector aan de Hogeschool Utrecht gespecialiseerd is in schuldenproblematiek. „Terwijl de jaarlijkse energierekening gemiddeld naar 4.000 euro per gezin stijgt. Logisch dat veel mensen daar stress van krijgen. Het kan de kant op gaan van de Verenigde Staten, waar volgens recent onderzoek van de American Psychological Association liefst 90 procent van de Amerikanen last heeft van onrust over de prijsstijgingen.”  Nu zou je kunnen zeggen: een beetje geldstress is zo erg niet, als je maar adequaat reageert. Even de broekriem aanhalen en wachten op betere tijden. Maar zo simpel is het helaas niet, zegt Jungmann. „Ik leg het mijn studenten vaak als volgt uit. Ons stress-systeem is gebouwd op de fysieke wereld, niet op die van incassobureaus. En dat leidt vaak tot de verkeerde reflexen. Bij fysiek gevaar kun je beter wegrennen, maar bij geldstress is vluchtgedrag meestal onverstandig. Je kunt beter je rekenmachine pakken.” Geldstress kan ervoor zorgen dat je juist het verkeerde gaat doen, zegt Nibud-directeur Arjan Vliegenthart. „Daar is de laatste jaren veel onderzoek naar gedaan. Mensen raken meer gericht op de korte termijn. Verliezen de lange termijn uit het oog. Gaan meer handelen vanuit emotie, hebben minder ruimte in hun hoofd voor rationele besluiten. Komen in een overlevingsmodus en nemen beslissingen die op de lange termijn negatief uitpakken.” Vraag je mensen met geldstress: ‘wil je vandaag 25 euro of morgen 30 euro?’, dan kiezen de meesten die 25 euro. Vliegenthart verwijst naar het boek Scarcity (2013) van gedragseconoom Sendhil Mullainathan en psycholoog Eldar Shafir. „Zij berekenden dat je brein gewoon minder goed werkt: je IQ ligt 12 punten lager, zolang je die geldstress ervaart. Dat verklaart waarom mensen met geldzorgen juist domme dingen gaan doen, waardoor ze nog verder in de penarie belanden.”  De kans op impulsaankopen wordt bij geldstress juist groter. Je vermogen om verleidingen te weerstaan neemt af. Omdat je zoveel stress hebt, ben je eerder geneigd jezelf te verwennen Erik Scherder neuropsycholoog Inderdaad heeft financiële stress impact op het functioneren van je brein, zegt neurowetenschapper Erik Scherder (Vrije Universiteit). „Juist die frontale netwerken die gericht zijn op plannen, organiseren en in de toekomst kijken, hebben onder geldstress te lijden. Dat zijn nu net de netwerken die je nodig hebt om de juiste beslissingen te nemen wanneer je in geldnood komt. Ondertussen wordt de kans op impulsaankopen juist groter, want je vermogen om verleidingen te weerstaan neemt af. En omdat je zoveel stress hebt, ben je eerder geneigd jezelf te verwennen.” Dat mensen dit niet weten, zegt Scherder, heeft tot gevolg dat ze hun eigen vermogen hun problemen op te lossen overschatten. „Dat maakt het des te noodzakelijker met anderen te praten over je geldzorgen”, aldus Scherder. „Ik adviseer iemand erbij te halen die jouw stress niet ervaart en die dus beter in staat is om probleemoplossend te denken en rationele keuzes te maken.” Dat kan een vriend of familielid zijn, een online buddy of lokale vrijwilliger of – afhankelijk van de ernst van de problemen – een budgetcoach of schuldhulpverlener van de gemeente.  Toch is tijdig hulp zoeken juist niet wat mensen doen, observeert gedragswetenschapper Minou van der Werf, voorheen verbonden aan het Nibud, nu aan Maastricht University. „Dat heeft onder meer te maken met gevoelens van trots, schuld en schaamte. Er rust een taboe op geldzorgen. Heb je schulden, dan wordt dat vooral in het calvinistische Nederland vaak letterlijk gezien als je eigen schuld: je bent onverantwoord met geld omgegaan en daarom zit je nu in de problemen. Dat is meestal onterecht, want vaak zijn het life events zoals ziekte, ontslag of scheiding die ervoor zorgen dat iemand grip verliest.” Het ideaal van zelfredzaamheid pakt vaak verkeerd uit, zegt Van der Werf. „Mensen denken dat ze het zelf wel kunnen oplossen, maar gaan meestal het ene gat met het andere vullen. Dingen met creditcard kopen, rood staan, kopen op krediet. Zo gaat het van kwaad tot erger.” Daarom moeten we extra alert zijn, zegt Van der Werf, nu we in Nederland allemaal wat krapper komen te zitten. „Het is tijd voor budgetteren, ook voor mensen die tot nu toe prima geld konden uitgeven zonder precies bij te houden waar het heen ging. Mensen hebben vaak een allergische reactie bij het idee van een kasboek, maar je hebt tegenwoordig ook allerlei apps waarmee je heel makkelijk je financiën kunt bijhouden en die je helpen budgetteren.”  Als je dan toch nog te krap komt te zitten, is het zaak tijdig in actie te komen, zeggen alle experts. „Dat hoeft niet meteen te betekenen dat je bij de schuldhulp aanklopt”, zegt Vliegenthart. „Gemeenten organiseren financiële cafés en er zijn laagdrempelige platforms zoals Geldfit.nl, waar je bij beginnende geldzorgen terecht kan.”  Geldfit.nl is een publiek-private samenwerking, waarbij onder meer zorgverzekeraars, banken en gemeenten zijn aangesloten. Je kunt er met een korte, anonieme test kijken hoe ‘geldfit’ je bent. „En zo nodig verwijzen we je door naar het juiste loket voor hulp”, zegt Martin Suithoff, directeur van de Nederlandse Schuldhulproute, de organisatie achter Geldfit.nl. Het is momenteel drukker dan ooit op Geldfit.nl, zegt Suithoff. „Sinds onze oprichting in 2019 werd de site door ruim een miljoen Nederlanders bezocht, en de laatste tijd is sprake van recorddrukte. Vanochtend tussen negen  uur en half een hebben alweer zestienduizend mensen onze test gedaan, vooral omdat ze door de hoge energieprijzen in de knel komen. En dat gaat om steeds grotere groepen: zzp’ers, ouderen, jongeren. Een snelgroeiend aantal Nederlanders kampt met financiële stress.” Voor Jungmann is dit de grote vraag van Prinsjesdag, de derde dinsdag van september: „Wat gaat de overheid doen om de financiële stress van de Nederlandse bevolking tegen te gaan? Het kabinet denkt tot nu toe in incidentele maatregelen, terwijl structurele oplossingen nodig zijn om Nederland mentaal gezond te houden. Stress maakt ziek, leidt tot grotere druk op de wijkteams en gezondheidszorg, structuren die nu al overbelast zijn. Ook daarom is het zo belangrijk schuldenproblematiek te voorkomen. Anders zullen de maatschappelijke kosten gigantisch zijn.” Financiële stress is een collectief probleem, zegt Vliegenthart. „We kunnen wel praten over psychologische aspecten van financiële stress en  tips geven voor individuen, maar we moeten ook niet alle verantwoordelijkheid bij het individu leggen.  Veel mensen redden het simpelweg niet.” Daarom is het bittere noodzaak dat – zoals het kabinet nu van plan lijkt te zijn – de uitkeringen en het minimumloon verhoogd worden, zegt Suithoff, van de Nederlandse Schuldhulproute. „En we moeten het simpeler maken. Vroeger zaten de meeste mensen in het ziekenfonds. Nu betalen ze een dure zorgverzekering en krijgen ze soms zorgtoeslag, maar je moet dat wel zelf regelen, en soms de premie voorschieten. Het Nederlandse toeslagenstelsel is voor grote groepen mensen veel te complex. Mensen durven vaak niet eens een toeslag aan te vragen, onder meer vanwege de toeslagenaffaire. En het is administratief ingewikkeld. We kunnen die toeslagen beter direct aan de zorgverzekeraar en de verhuurder uitkeren, zodat mensen alleen nog het restant hoeven over te maken.” Financiële stress is niks om je voor te schamen. De coronacrisis was nog niet voorbij of de oorlog in Oekraïne begon en er volgden een energiecrisis, inflatie, stijgende prijzen – en ook in Nederland is een recessie op komst Martin Suithoff De Nederlandse Schuldhulproute Wat ook kan helpen, is ‘stress-sensitieve dienstverlening’, zegt gedragswetenschapper Van der Werf. „De toon van een brief maakt veel verschil. Een vriendelijke, empathische benadering werkt beter dan formele, juridische taal. Ook ontdekte ik bij mijn onderzoek: als je mensen op de dag dat ze een afspraak hebben met een instantie een sms’je stuurt, reduceert dat het aantal no-shows met 50 procent.” Lector Jungmann van Hogeschool Utrecht stelt voor een gedragsunit op te richten voor financiële stress en geldzorgen, naar analogie van de Corona Gedragsunit die tijdens de pandemie onderzocht hoe mensen dachten over coronaregels en ermee omgingen. „Ik denk aan een interdisciplinair team dat gaat onderzoeken hoe mensen omgaan met de stijgende prijzen en geldstress en hoe we ze kunnen stimuleren om financieel gezond te blijven.” Zulke maatregelen zijn volgens Scherder niet voldoende. „Een mentaliteitsverandering is noodzakelijk. De collectieve verantwoordelijkheid begint bij opheffen van het taboe op geldzorgen. Weg met het eigen-schuld-dikke-bultdenken. Want anders gaan mensen zich verstoppen.” Jungmann sluit zich daarbij aan. „Om te zorgen dat mensen tijdig hulp zoeken is het nodig het taboe op geldzorgen te doorbreken. Anders gaat het bij grote groepen echt mis. En dan zit de hele samenleving straks met de gevolgen.” Financiële stress is niks om je voor te schamen, vindt Suithoff, zeker niet in deze tijd. „De coronacrisis was nog niet voorbij of de oorlog in Oekraïne begon en er volgden een energiecrisis, inflatie, stijgende prijzen – en ook in Nederland is een recessie op komst. Het is dus een goed moment om ons denken over geldzorgen te veranderen.” ||https://www.nrc.nl//nieuws/2022/09/05/geldstress-schaam-je-niet-en-zoek-vooral-tijdig-hulp-a4140821
2022-09-06||Hoe SNS Bank  wél haar filialen open kan houden||‘Blijven jullie gewoon open?”, vraagt een oudere vrouw in de vestiging van SNS Bank in Bussum. „Ik hoor van allemaal sluitende banken.” Het antwoord van de bankmedewerker stelt haar gerust: ja SNS houdt haar winkels open. Met alleen een stapeltje overschrijfenveloppen gaat ze weer naar buiten. SNS gaat er prat op. In de afgelopen jaren is het aantal vestigingen van de bank stabiel gebleven op net iets meer dan 200 ‘winkels’, zoals de Volksbank-dochter haar vestigingen noemt. De drie grootste banken van Nederland sluiten juist in hoog tempo hun veelal grotere kantoren. Zo sloot ABN Amro afgelopen anderhalf jaar 65 vestigingen, waardoor er nu nog 47 over zijn. Rabobank ging van 157 begin dit jaar naar 130 nu. ING heeft medio dit jaar nog 63 volledige filialen, vorig jaar waren dat er nog 100.  Op een hete woensdag in augustus aan de Huizerweg in Bussum is duidelijk dat – naast de koud afgestelde airco – de belofte van SNS om geen winkels te sluiten als een grote pre wordt ervaren door de, veelal oudere, klanten die langskomen.  Sommigen zijn zelfs net klant geworden juist vanwege het idee dat je altijd kunt binnenlopen als het geld overmaken via de smartphone even niet lukt. „Bij de bank waar we eerst zaten, kunnen we daarvoor niet meer terecht”, vertelt een 77-jarige vrouw die met haar dochter (53 jaar) is langsgekomen om internetbankieren te activeren. De dochter, die al klant was, valt haar bij: „Mijn ervaring met andere banken is dat ze heel onpersoonlijk zijn en verkeerd advies geven. Daarom zei ik tegen mijn ouders: kom ook bij SNS.” Dat SNS zoveel winkels open denkt te kunnen houden, heeft meerdere redenen. De winkels zitten veelal in kleinere, en dus goedkopere panden in winkelstraten. Er is geen geldautomaat of kasfunctie, wat personeel en veiligheidsmaatregelen scheelt. En misschien wel de belangrijkste reden is het franchisemodel waarmee SNS werkt. Twee derde van de 200 winkels is niet van SNS zelf, maar van lokale ondernemers die SNS betalen voor het voeren van hun logo op de gevel.  SNS koos er tien jaar geleden voor om met franchisers te gaan werken, om makkelijker buiten de regio’s waar de bank oorspronkelijk actief was, vestigingen te kunnen openen. „Door met franchisenemers te werken krijg je een ondernemer die wel wortels heeft in de regio waar je een vestiging opent. Die kent daar de huizenmarkt en de behoefte van de plaatselijke mkb’ers”, legt Ronald Pieters uit. Hij is als directielid verantwoordelijk voor de franchiseformule. „Die ondernemer wil vechten voor zijn of haar marktgebied – of zijn of haar klanten tevreden zijn bepaalt immers de verdiensten. Dat is toch anders dan iemand die in loondienst voor je werkt.” In Bussum is Maud Niemöller sinds 2018 de franchisenemer. Ze woont in Almere, maar groeide op in het Gooise dorp. Ze begon ooit in de reiswereld, maar stapte snel over naar de Rabobank waar ze achter de balie begon, hypotheekadviezen gaf en uiteindelijk private banker werd. Hierdoor had ze ook al een zakelijk netwerk in Bussum, waar ze nu profijt van heeft, nu ze ondernemer is geworden. „Voor mezelf beginnen, dat leek me zo fijn. Om m’n eigen team op te bouwen.” De voornaamste inkomsten voor Niemöller en de andere franchisenemers? Dat zijn de hypotheken die ze adviseren. Anders dan andere banken, bieden ze niet alleen leningen van SNS aan, maar ook zeven andere merken. Voor Niemöller is de hypotheekadviseur aan de overkant van de straat, die nog veel meer aanbieders op het schap heeft, dan ook een grotere concurrent dan de ING die even verderop aan de rotonde zit. Niemöller krijgt ook een vaste vergoeding voor het aantal klanten dat ze voor SNS van dienst is. Klanten die naar het algemene nummer van SNS bellen, komen bij haar medewerkers uit in de winkel – met een grote klanttevredenheid voor SNS tot gevolg. Ze heeft twee mensen voor de service in de winkel en de telefoontjes, en zij en een andere collega doen de hypotheken en zakelijke leningen. Alle klanten die de goed gekoelde SNS-winkel deze woensdag spontaan binnenlopen, worden vriendelijk te woord gestaan door Aaron Appiah, in een blauw pak met sportieve bies en kleine SNS-broche op de borst.  Medewerker Aaron Appiah legt onder meer ouderen uit hoe ze digitaal kunnen bankieren Appiah is normaal zaterdagkracht – dan is de winkel ook open – maar werkt deze zomer ook doordeweeks. Met engelengeduld legt hij de veelal oudere klanten uit hoe ze de app op hun smartphone kunnen bedienen, of hoe ze op hun iPad inloggen om een overboeking te doen. Telkens als de toegangscode moet worden ingetoetst, draait hij netjes zijn hoofd weg. Makkelijk is het niet. Sommige klanten hebben hun smartphone of tabletcomputer niet meegenomen – dan laat Appiah kort zien op het scherm van zijn computer hoe het moet of hij schrijft de stappen op voor thuis. „Als het u niet lukt, kunt u later nog terugkomen met uw iPad”, stelt hij de klanten steeds gerust. Al met al duren de gesprekken zoals Appiah die voert, best lang. Dat is een dilemma, zegt Niemöller. Want de deuren staan wel open voor alle klanten, maar het kan ook voor SNS niet uit als haar medewerkers steeds met simpele servicevragen bezig zijn. „Dat kost gewoon geld, want je had in die tijd telefoontjes kunnen opnemen en vooral andere interessante gesprekken kunnen voeren. Dus ook onze klanten moeten die simpele servicehandelingen digitaal gaan doen.” De vrij oude klantenkring van SNS in het Gooi, gewend aan een hoog serviceniveau, wordt door Niemöllers team actief opgevoed. „Klanten moeten veel meer zelf gaan doen via de app. Je kan ze nog een paar keer helpen, en dat doen we ook, maar daarna hopen we ze voldoende op weg te hebben geholpen om het zelf te doen.” Ze heeft in Bussum nog wel twee handjes vol klanten bij wie het echt niet lukt. „Ja, dan moet je denken: wat wil je ermee? Toch maar één op één blijven begeleiden?” Appiah zit in de winkel niet achter een hoge balie, maar aan een vierkante lage tafel waar klanten bij kunnen aanschuiven.  Het idee daarachter is, dat klanten meer ontspannen zitten, waardoor de bankmedewerker toekomt aan waar SNS wel graag de tijd voor wil nemen: advies. Over de verzekeringen van de klant. Over beleggen. En in de toekomst mogelijk advies over huren. Als klanten meerdere producten afnemen, levert dat SNS en de franchisenemer geld op in de vorm van een vergoeding, een fee.  Niemöller verzint dat allemaal niet zelf. SNS is een ‘harde’ franchise, wat betekent dat in principe in alle SNS-winkels alles hetzelfde is. Dat het bureau van Appiah laag is, wordt bedacht op het hoofdkantoor in Utrecht. En dat wachtende klanten overal goede koffie kunnen halen uit dezelfde automaat is ook daar bepaald – al zal het geen strategie zijn dat door het malen van de verse bonen de adviseur en de klanten elkaar even niet kunnen verstaan. Of SNS en de franchisenemers meer adviezen weten te geven en daardoor meer inkomsten krijgen, is cruciaal voor moederbedrijf de Volksbank, dat ook eigenaar is van ASN, Regiobank en BLG Wonen. Van de 3,3 miljoen klanten van de Volksbank, is ongeveer de helft van SNS.  De Volksbank is nog altijd in handen van de staat na de nationalisatie in 2013. Na al die jaren onder de vleugels van de staat is de bank nog altijd niet winstgevend genoeg om verzelfstandigd te kunnen worden, concludeerde minister van Financiën Sigrid Kaag (D66) eerder dit jaar opnieuw.  De Volksbank heeft vorig jaar een nieuwe strategie gepresenteerd, die ervoor moet zorgen dat in 2025 wel een nieuwe eigenaar gevonden kan worden. Belangrijke pijler is het bereiken van nieuwe doelgroepen. Voor SNS zijn dat jongeren, starters op de woningmarkt en kleine ondernemers. Voor de fees van die groepen houdt SNS de winkels open, ook op zaterdag, ook op koopavonden, zodat de drempel laag is om binnen te stappen. De bank is ervan overtuigd dat het steeds meer via apps en beeldbellen oplossen, waar naar de drie grotere Nederlandse banken streven, niet de enige weg is – ook niet voor jongeren.   „Die mensen hebben behoefte aan financiële coaching, zodat ze later wel een huis kunnen kopen of een lening kunnen krijgen”, vertelt de begin 2022 aangetreden SNS-topvrouw Angela Eijlander. „Die willen dat advies via persoonlijk contact, die willen echt niet alles digitaal, blijkt uit onze onderzoeken. Daarmee willen we ons onderscheiden van andere banken. Daar durven deze groepen soms niet eens binnen te lopen, horen wij.” Bij groei kan ik werknemer aannemen om events te organiseren voor jongeren en zzp’ers In Bussum is duidelijk dat de marketingplannen uit Utrecht in de praktijk minder makkelijk zijn. Het klantenbestand van SNS in het Gooi is vergrijsd, jongeren kunnen de veelal grote huizen moeilijk betalen en trekken weg naar Amersfoort en Flevoland – zoals Niemöller zelf ook ooit deed. „Je kan ze dan nog wel leuk helpen met de hypotheek, maar daarna zijn ze hier geen klant meer.”  Voorlopig lukt het Niemöller goed te groeien via haar bestaande netwerk, zegt ze. „En pas dan kan ik een nieuwe werknemer aannemen om events te organiseren voor jongeren of zzp’ers. Er zitten immers maar 24 uur in een dag.”  Het zijn wel de franchisenemers van SNS zoals Niemöller, die de plannen moeten uitvoeren. Die worden inmiddels door het hoofdkantoor goed betrokken bij de strategie en het testen van nieuwe plannen. „Wij kennen onze klanten uiteindelijk natuurlijk beter dan de collega’s in Utrecht”, zegt voorzitter van de Franchiseraad Ralph Driezen. Hij is eigenaar van vier SNS-winkels, in onder meer Enschede en Hengelo.  Volgens Driezen is het adviseren aan jongere doelgroepen en kleinere ondernemers een goed plan. „Maar dan moet je wel de producten aanbieden die daarbij passen. We hebben daarvoor niet altijd die gereedschapskist goed gevuld. Zo bieden we nu geen hypotheek aan voor panden waarin zowel gewoond als gewerkt wordt. Dat is juist precies de hypotheek voor kleine mkb’ers die wij als klant willen. En we hebben ook geen arbeidsongeschiktheidsverzekering, waar de zzp’ers juist naar op zoek zijn.” Ook Niemöller heeft nog wel een wensenlijst voor het hoofdkantoor – al is die wat meer gericht op haar oudere doelgroep in ’t Gooi. Ze zou dolgraag een overwaardehypotheek in het schap willen hebben. „Ik had daar van de week weer klanten voor: die mensen wilden 150.000 euro lenen om lekker van te eten en leuke dingen van te doen. Die hadden vijf ton overwaarde op het huis, maar ze konden het niet betalen op hun pensioeninkomen. Dat zijn er veel hier. Juist in deze regio heb je vaak oud-ondernemers die nooit iets aan hun pensioen hebben gedaan en prachtig wonen. Maar nu met een klein pensioen het onderhoud niet kunnen bekostigen maar er wel willen blijven wonen. Die moet ik nee verkopen. Dat is echt zonde.”||https://www.nrc.nl//nieuws/2022/09/05/hoe-sns-bank-wel-haar-filialen-open-kan-houden-a4140826
2022-09-06||Het opstappen van minister Staghouwer vertraagt het toch al complexe stikstofdossier  van het kabinet||Anderhalve minuut had Henk Staghouwer (ChristenUnie) op maandagavond nodig om duidelijk te maken waarom hij per direct opstapt als minister van Landbouw, Natuur en Voedselkwaliteit (LNV). „Ik heb mij de vraag gesteld of ik de juiste persoon ben om leiding te geven aan de opgaven die er liggen”, zei hij op een kort persmomentje. Ik ben afgelopen weekend tot de conclusie gekomen dat ik die persoon niet ben.” Vragen beantwoordde hij niet.  Met Henk Staghouwer (60) vertrekt de eerste bewindspersoon van het kabinet-Rutte IV. De voormalige gedeputeerde was vanuit Groningen naar Den Haag gekomen, zo zei hij zelf, om de boeren perspectief te bieden in een onzekere tijd. Maar in die missie slaagde  hij in acht maanden nooit. Weinigen in Den Haag zijn écht verbaasd over zijn vertrek. Staghouwer had weinig krediet in de Tweede Kamer, in het kabinet en op zijn eigen ministerie.  Staghouwer werd door de ChristenUnie naar voren geschoven om een van de meest complexe dossiers van Rutte IV op zich te nemen: de stikstofcrisis. In het coalitieakkoord staat dat de stikstofuitstoot met 50 procent moet zijn verminderd in 2030. Dat vereist harde ingrepen in de landbouw. Om die klus te klaren trok Staghouwer op het ministerie van Landbouw op met Christianne van der Wal (VVD), de minister voor Stikstof en Natuur.  Op het eerste oog had Van der Wal  de moeilijkste portefeuille. Zij gaat over het uitkopen van boeren, zij moet zorgen dat het kabinet de harde reductiedoelen haalt waartegen boeren al maanden protesteren. Staghouwer mocht de zachte hand van het kabinet vertegenwoordigen. Aan hem de taak om te laten zien hoe boeren het in de toekomst dan wél konden volhouden, te midden van nieuwe technieken, nauwere regels en banken die nog niet staan te springen voor de stap naar biologische landbouw.  De doelen van Rutte IV zijn ambitieus, maar de uitvoering liet te wensen over. In juni presenteerden Staghouwer en Van der Wal een – inmiddels berucht – kaartje waarop per gebied was ingekleurd hoever de stikstofuitstoot moest worden teruggedrongen. Dat kaartje leidde direct tot boosheid onder boeren. Op dezelfde dag had Staghouwer ook zijn zogeheten perspectiefnota voor de landbouw gepresenteerd. Ook die kon op kritiek rekenen. Toen het ministersduo de plannen twee weken later in de Tweede Kamer verdedigde, liep hun lot verder uiteen. Van der Wal oogstte ondanks alle kritiek lof voor haar standvastigheid en duidelijkheid. De onvrede in de Kamer over Staghouwer nam alleen maar verder toe. De minister probeerde zich uit de situatie te redden door ter plekke te beloven om met een nieuw, veel gedetailleerder perspectief te komen. In september al, vóór Prinsjesdag. Op LNV   keken ze verbaasd op. Zo’n gedetailleerde brief, zo snel al? In de coalitie ontstonden in die tijd al twijfels over de vriendelijke, maar weifelend overkomende Staghouwer. In debatten oogde hij afwezig, zijn spreekteksten waren vaag, en de indruk ontstond dat Staghouwer intern weinig gezag had. Landbouwwoordvoerders van de vier coalitiepartijen (VVD, D66, CDA en ChristenUnie) kwamen geregeld langs op het ministerie om feedback te leveren voordat Kamerbrieven verstuurd zouden worden. Het viel Kamerleden op dat hij niet vaak zelf met ideeën kwam, maar onder druk stond van ambtenaren die niet zitten te wachten op een grote hervorming van de agrarische sector. Het leek volgens betrokkenen op een minister onder curatele – van zowel de coalitie als zijn eigen ambtelijk apparaat.  Complicerende factor was dat het kabinet naar aanleiding van  boerenprotesten Johan Remkes aanstelde als ‘onafhankelijk gespreksleider’. Remkes’ rol  werd groter dan alleen die van bemiddelaar. Hij moet ook een probleem in de coalitie oplossen. CDA-leider Wopke Hoekstra noemde onlangs 2030 als jaar dat de doelen gehaald moesten worden „niet heilig”. Vooral D66 hecht zeer aan 2030. Zolang Remkes niet met aanbevelingen komt, is deze mogelijke crisis even bevroren. De partijen hebben hun meningsverschillen even opgeschort. Duidelijk is dat in de coalitie verschillend wordt gedacht over het stikstofdossier.  Staghouwer beloofde vorige week nog dat hij snel klaar zou zijn met zijn brief, maar in de Kamer was er steeds minder vertrouwen in. Maandag stuurde Staghouwer een (laatste) brief naar de Kamer, waarin hij schreef dat zijn perspectief op de toekomst van de landbouw voorlopig is uitgesteld, in afwachting van Remkes.  Tot er een opvolger  is, wordt Staghouwer vervangen door partijgenoot Carola Schouten. Zij is nu minister voor Armoedebestrijding, maar ze is ook Staghouwers voorganger als minister van Landbouw. Hoe dan ook: het stikstofdossier loopt fikse vertraging op. ||https://www.nrc.nl//nieuws/2022/09/05/opstappen-staghouwer-vertraagt-complex-stikstofplan-van-kabinet-a4140846
2022-09-06||Tegen IJsland moet alles goed gaan voor de Oranje Leeuwinnen||‘Kaatsen, komaan! Hop, rechterbeen, andere rechterbeen. Tik, tik! Juist. Hard inspelen, naar je rechterbeen, niet naar je linkerbeen! Dat is goed, dat is goed. Tik, tik!” Wie Andries Jonker, de nieuwe bondscoach van de Nederlandse voetbalsters, de afgelopen week aan het werk zag weet: dit is een man met wie niet te spotten valt.  Met minder dan het maximale neemt hij geen genoegen, en wie niet kan meekomen moet dat eerlijk zeggen, maar dan is daar de deur. „Heel direct” noemde aanvoerder Sherida Spitse hem na een training in de aanloop naar de WK-kwalificatiewedstrijd van dinsdag tegen IJsland. „Old school.” Ze hield er wel van, zei ze, hoe directer hoe beter. „Iedereen zal  keihard moeten werken om weer stappen te maken met elkaar.” Na het teleurstellend verlopen EK onder Jonkers voorganger Mark Parsons staat er behoorlijk wat druk op die progressie, want van de wedstrijd tegen IJsland hangt veel af. Na zeven wedstrijden staat Oranje op de tweede plaats in de groep, met een achterstand van een punt op IJsland, dat vrijdag met ruim verschil Wit-Rusland versloeg. (6-0). Nederland moet winnen om als eerste in de poule te eindigen en daarmee kwalificatie voor het WK in Australië en Nieuw-Zeeland, volgend jaar zomer, af te dwingen. De nummer twee krijgt een herkansing in de play-offs.   In een laatste test voor de cruciale wedstrijd tegen IJsland won Oranje vrijdag  nipt van Schotland, de nummer 23 van de wereld. Nederland was aanzienlijk sterker, maar sprong slecht om met de vele kansen: 2-1.  Vivianne Miedema maakte in de tiende minuut  het eerste doelpunt, op aangeven van Daniëlle van de Donk, maar twee minuten later volgde al de gelijkmaker. Invalster Fenna Kalma maakte in de slotfase de winnende treffer.  Jonker sprak na afloop van een „prachtige avond”. Er zat volgens hem „veel energie en power” in de ploeg. „Alleen hebben we dit allemaal vergeten uit te drukken in de score. Het had gewoon 6-1 moeten zijn.” Wel erkende hij dat de defensie soms kwetsbaar was. „Maar dat heeft ook tijd nodig. Ik kan nu wel van blijdschap uit het stadion springen. Als je ons woensdag op de training had gezien: alles ging verkeerd.” Het vertrek van Parsons moet voor veel speelsters  een opluchting zijn geweest. Want al probeerde iedereen het P-woord in de eerste trainingsweek te mijden – „ik heb geen zin om ouwe koeien uit de sloot te halen”, zei Spitse – tussen de regels door werd wel duidelijk waar het aan heeft geschort. En dat is niet alleen de breedsprakigheid van de Brit, waar spits Jill Roord zich tijdens het EK kritisch over uitliet. Het is ook het gebrek aan fysiek vermogen op het internationale podium. „Zo fit als Engeland, Duitsland, Spanje en Frankrijk zijn”, zei Spitse,  „daar moeten wij een paar procent bij opzetten om aan te haken”. Als de ploeg fitter is, maakt het niet uit hoeveel procent balbezit de tegenstander heeft, zei ze, want dan kun je met uithoudingsvermogen veel tegenwicht bieden. „En Andries vraagt in dat opzicht veel van de ploeg.” Niet alleen bij het Nederlands elftal, maar ook bij hun clubs moeten speelsters  volgens Spitse aan hun fysieke gesteldheid  werken. „Daar moeten ze hun verantwoordelijkheid in nemen. Ben ik waar ik wil zijn? Ben ik tevreden of wil ik meer? Die vragen moet eenieder zichzelf elke dag stellen.” Maar de voetbalsters zijn het afgelopen jaar door meer zaken achterop geraakt. Parsons mag dan „een mooi mens” zijn, zei Shanice van de Sanden, maar een Van Gaal-achtige duidelijkheid is op dit moment  „echt nodig”. Nederlanders zijn heel direct, zei ze, en Jonker is – anders dan Parsons – „een echte Nederlander”. Van de Sanden, die na twee WK’s, een EK en de Olympische Spelen  op een zijspoor was beland onder Parsons, voelt zich „een heel gelukkig mens” sinds zij door Jonker aan de selectie is toegevoegd. Ze was niet boos dat Parsons haar buiten de selectie voor het EK had gehouden, maar wel teleurgesteld. „Je moet niet te lang in een teleurstelling blijven hangen”, zei ze. „Een dag of twee dagen verdrietig zijn en dan moet de kop weer omhoog.” Jonker lijkt vooralsnog een goede keus voor het Nederlands elftal in deze fase. Hij is veeleisend, direct, maar ook toegankelijk en gevat. „Speelsters mogen alles zeggen en vragen”, zei hij indirect verwijzend naar de  kritiek van Roord op zijn voorganger, maar „uiteindelijk beslis ik”. Inbreng van sporters is belangrijk, zeker  in een land als Nederland waar „iedereen een mening heeft over alles”, maar „iemand zal moeten beslissen”. Tijdens een training vorige week stond Jonker ontspannen te praten met Roord, een glimlach op het gezicht. Maar als het hem even later niet snel genoeg gaat tijdens het kaatsen, verheft hij zijn stem. „Ritme krijgen, Jill, ritme krijgen. Het moet perfect. Het is nog steeds niet perfect!” Bij zijn eerste kennismaking met de ploeg, een week geleden, had hij twee belangrijke boodschappen, vertelde hij vorige week aan de verzamelde pers. De eerste was dat speelsters „te allen tijde als groep moeten optreden”. Individualisten hadden beter voor tennis kunnen kiezen. Dan kun je je eigen ding doen. Bij voetbal moet je voortdurend rekening houden met je medespelers. De tweede boodschap was dat je in topsport alleen succesvol kunt zijn, als je er alles voor doet en laat. In het verleden behaalde resultaten bieden geen garantie voor de toekomst. „Als we ons dát realiseren, komt het talent vanzelf bovendrijven.”||https://www.nrc.nl//nieuws/2022/09/05/tegen-ijsland-moet-alles-goed-gaan-voor-de-groepswinst-a4140825
2022-09-06||Noodstroomverbinding met kerncentrale in Zaporizja afgesloten na brand||De kerncentrale van Zaporizja heeft de verbinding met het Oekraïense elektriciteitsnet, die de centrale ook van elektriciteit voorzag, ontkoppeld. Dat hebben het nationaal energiebedrijf Energoatom en het Internationaal Atoom Energie Agentschap (IAEA) maandag bekendgemaakt. Volgens het VN-atoomagentschap hebben Russische beschietingen een brand veroorzaakt in de centrale, waarna de noodstroomverbinding met een nabijgelegen thermische centrale opzettelijk werd losgekoppeld.  De stroomlijn is niet beschadigd en zal weer worden aangesloten als de brand volledig is geblust, zo hebben Oekraïense werknemers van de centrale aan het IAEA laten weten. De centrale ontvangt in de tussentijd nog wel de nodige elektriciteit van de enige werkende reactor. De Oekraïense president Volodymyr Zelensky zei maandag volgens persbureau Reuters dat de stroomuitval „één stap verwijderd was van een catastrofe”. Elektriciteit is cruciaal voor de koeling van de reactoren. Drie van de vier hoogspanningsleidingen naar de kerncentrale waren al eerder beschadigd door beschietingen van het Russische leger. Het VN-agentschap had vorige week een team van experts gestuurd naar de door Rusland bezette centrale in Zaporizja, de grootste van Europa, om de veiligheid in het complex te controleren en de stroomvoorzieningen te stabiliseren. Twee IAEA-experts blijven voorlopig op de locatie. Het agentschap heeft aangekondigd dinsdag een rapport uit te brengen over de missie naar de kerncentrale. De centrale in Zaporizja heeft zes reactoren die als ze allemaal aan staan 5,7 gigawatt aan elektrisch vermogen leveren, genoeg om ruim vier miljoen huishoudens van elektriciteit te voorzien. Vorige week sprak IAEA-baas Rafael Grossi zijn zorgen uit over de situatie in Zaporizja, nu beschietingen rondom het complex de afgelopen maand weer zijn toegenomen. ||https://www.nrc.nl//nieuws/2022/09/05/noodstroomverbinding-met-kerncentrale-in-zaporizja-afgesloten-door-brand-a4140827
2022-09-06||Russische oud-journalist Safronov veroordeeld tot 22 jaar cel voor hoogverraad||Een Russische rechtbank heeft ex-onderzoeksjournalist Ivan Safronov maandag tot 22 jaar celstraf veroordeeld voor „hoogverraad”, zo melden internationale persbureaus. De rechtbank in Moskou stelt dat Safronov zich schuldig heeft gemaakt aan het delen van staatsgeheimen, maar critici spreken van een politiek proces, bedoeld om een Kremlin-kritische (oud-)journalist het zwijgen op te leggen. Safronov moet zijn straf uitzitten onder een streng regime in een strafkolonie. Safronov (32) werd in juli 2020 gearresteerd en zit sindsdien in voorarrest. Hij werd beschuldigd van het delen van militaire geheimen met Tsjechische inlichtingendiensten en een Duitse staatsburger. Safronov pleitte onschuldig en noemde de aanklacht tijdens zijn slotpleidooi „absurd”. Hij zei nooit toegang te hebben gehad tot geheime documenten en benadrukte dat in het strafproces geen getuigenverklaringen zijn gebruikt ter ondersteuning van de aanklacht.  Ruim een jaar voor zijn arrestatie werd Safronov plotseling ontslagen door de zakenkrant Kommersant. Voor die krant schreef hij jarenlang over onder meer het Russische leger. Samen met een collega had hij gepubliceerd over het mogelijke vertrek van Valentina Matvienko, de machtige voorzitter van het Russische Hogerhuis en een bondgenoot van president Vladimir Poetin. Na het ontslag van Safronov en zijn collega stapte een groot deel van de redactie ook op bij de krant in solidariteit met hun collega’s. Safronov ging na zijn vertrek aan de slag als adviseur bij de Russische ruimtevaartorganisatie Roskosmos. Afgewezen schikking
Aan het eind van het proces bood de aanklager Safronov een schikking aan: in ruil voor een bekentenis zou hij een gevangenisstraf van twaalf jaar krijgen, de helft van de eis van 24 jaar. Volgens zijn advocaat liet Safronov in niet mis te verstane bewoordingen weten niet op het voorstel in te gaan, zo vertelde de raadsman aan The Guardian. Persbureau AP tekende op dat Safronov „ik houd van jullie allemaal” riep naar collega’s en vrienden die naar de rechtbank waren gekomen om hem te steunen. Volgens mensenrechtenorgannisatie Amnesty International toont de veroordeling van Safronov „de hachelijke realiteit waarmee journalisten in Rusland vandaag worden geconfronteerd”. Dat zei Natalia Priloetskaja, Rusland-onderzoeker voor Amnesty in een verklaring. De advocaten van Safronov lieten aan het Russische persbureau RIA Novosti weten in beroep te gaan tegen de uitspraak.||https://www.nrc.nl//nieuws/2022/09/05/russische-oud-journalist-safronov-veroordeeld-tot-22-cel-wegens-verraad-a4140774
2022-09-06||Nederland is koploper in het besparen op gasverbruik. Wat doen andere Europese landen?||Energieminister Rob Jetten (D66) zei het voor de zomervakantie al. De „crux” om deze winter een ramp te voorkomen, is gas besparen, en niets anders. Na dit weekend lijkt het de vraag hoe lang het kabinet daarbij nog uitgaat van de vrijwillige bereidheid van burgers en bedrijven, en wanneer het overgaat tot (meer) dwingende maatregelen. Vrijdag kondigde het Russische staatsgasbedrijf Gazprom aan dat de belangrijke Nord Stream 1-pijpleiding voorlopig niet meer opengaat, na een vermeende „lekkage”. Als het Westen zijn sancties intrekt en reparatiewerkzaamheden weer mogelijk zouden worden,  is er een kans dat er weer gas gaat stromen, claimde het Kremlin maandag. In de energieoorlog die Rusland sinds de invasie van Oekraïne  voert met Europa, lijkt het een zoveelste prik. Maar wie uitzoomt, ziet dat Moskou zijn gaswapen inmiddels zonder schroom inzet. Van de oorspronkelijke volumes die naar Europa stroomden, is nu minder dan een kwart over. De gasprijzen schoten maandagochtend  de lucht in. De euro daalde en Europese aandelenbeurzen gingen in het rood. Die onrust ontstond ondanks op het oog geruststellend nieuws dat steeds meer Europese landen – inclusief Nederland – hun wintervoorraden flink hebben aangevuld. De ontnuchterende waarheid is dat voor veel EU-landen die voorraden onvoldoende zijn om een volledige winter door te komen, bij een totale stop van de Russische gastoevoer. Dan komt het aan op alternatieven – maar die zijn schaars, en (peper)duur. Blijft over: besparen. Dat gebeurde tot nu met wisselend succes. In sommige EU-landen schiet het nauwelijks op, Nederland daarentegen is een Europese koploper. In een Kamerbrief die Jetten eind juli verstuurde, staat dat Nederland in de eerste vier maanden van dit jaar zijn gasverbruik met 20 procent had weten te verlagen. Dat was deels te verklaren door de milde winter. Maar burgers en bedrijven hadden ook daadwerkelijk flink bespaard op hun energieverbruik – al was dat soms noodgedwongen: sommige bedrijven hebben hun productie (deels) stilgelegd omdat ze de energierekening niet meer kunnen betalen. Of de trend doorzet, is nog onduidelijk. Of het genoeg zal zijn voor de winter evenmin. Volgens de Gasunie  komt zelfs bij een volledige stop van de Russische toevoer de gasvoorziening niet in gevaar, omdat Nederland over grote voorraden beschikt en verschillende alternatieven heeft. Maar die conclusie is onder andere gebaseerd op de aanname dat er een milde winter komt. En als Duitsland wél in problemen komt, zou het, de solidariteit inroepend, een  beroep kunnen doen  de Nederlandse voorraden. En Duitsland voorziet problemen. Maandag werd bekend dat twee kerncentrales in het zuiden, die met die in Nedersaksen eind december hadden moeten worden uitgeschakeld,  tot half april aan het stroomnet blijven.  Tot nu toe hebben vrijwel alle Europese landen, inclusief Nederland, met de zachte hand besparingen proberen af te dwingen.  Minister Jetten lanceerde voor de zomer een campagne (‘Zet ook de knop om’) om burgers en bedrijven aan te moedigen energie te besparen. Op Twitter deelde hij een gelikte gids met tips om minder energie te verbruiken. En er kwam meer en sneller geld om (kwetsbare) huishoudens te helpen met het verduurzamen van hun huis. Maar echt dwingend werd het nooit. Ja, de reeds bestaande zogeheten ‘energiebesparingsplicht’ voor bedrijven werd in juli aangescherpt. Ook van grotere bedrijven wordt nu geëist dat zij investeringen in verduurzaming doen, als daarvan bewezen is dat die zich binnen vijf jaar terugverdienen (zoals LED-verlichting installeren). Maar de controle op naleving van die wet was tot nu vrijwel non-existent, en moet zich straks nog maar bewijzen. Jetten heeft hiervoor extra geld aangekondigd. Net als andere Europese landen heeft Nederland wel een plan klaarliggen met dwangmaatregelen voor als het écht misgaat, het Bescherm- en Herstelplan. Daarin staat dat bedrijven op rantsoen gezet kunnen worden, of zelfs helemaal afgesloten. De vraag is of het niet te laat is als dat plan uit de kast gehaald moet worden. Hoewel het bedoeld is om chaos te voorkomen, breekt die mogelijk toch uit. Politici van verschillende partijen zeggen dat vooralsnog onvoldoende duidelijk is welke bedrijven  als eerste afgesloten worden, en welke pas later. Dat is een recept voor ruzie. Op dit moment grijpen steeds meer Europese landen  naar middelen om de financiële pijn  te verzachten en torenhoge energierekeningen betaalbaar te houden. Duitsland kondigde afgelopen weekend een gigantisch – derde – steunpakket aan ter waarde van 65 miljard euro. In Nederland plant het kabinet koopkrachtreparatiemaatregelen ter waarde van 15 miljard euro –  die pas begin volgend jaar van kracht worden. Zweden en Finland kwamen met vergaande hulp voor noodlijdende energiebedrijven.  Het blijft in zekere zin symptoombestrijding en kan zelfs averechts werken. Want valt de rekening minder hoog uit, dan verdwijnt de prikkel om gas te besparen. Precies het tegenovergestelde van wat Jetten graag wil.   De kern van de Franse strategie is sobriété énergétique, energiesoberheid. Mens en bedrijf moeten de komende twee jaar het nationale energieverbruik met 10 procent verlagen. Er zijn nog geen stringente maatregelen. Wel moeten bedrijven deze maand een plan presenteren hoe zij dit gaan doen. Wat de consequentie is als zij dit niet doen, is nog niet duidelijk. Ministeries publiceerden reeds plannen: van de thermostaat op maximaal 19 graden tot het vergroenen van het wagenpark. Burgers worden aangemoedigd „kleine gestes” te doen. Premier Élisabeth Borne beloofde dat ze niet hoeven te vrezen voor rantsoeneringen. Bedrijven zullen in het geval van energiequota als eerste moeten inleveren. De minister van Ecologische Transitie Agnès Pannier-Runacher toonde zich vrijdag optimistisch en zei dat Frankrijk goed op weg is de gasvoorraad op orde te krijgen. In combinatie met kernenergie en Europese solidariteit zou dit voldoende moeten zijn om de winter door te komen. Maar, de regering bereidt ook scenario’s voor waarin wel quota worden opgelegd en in het ergste geval geplande stroomuitvallen zullen plaatsvinden. Floor Bouma    Energiebesparing, nee, daar zet de Poolse regering voorlopig niet op in. Wel op kostenbesparing voor burgers die lijden onder de stijgende prijzen. Vier miljoen – vooral armere – huishoudens stoken kolen. Die kwamen vooral uit Rusland, maar Polen kondigde in april onmiddellijk een kolenboycot af. De prijs van steenkool voor thuiskachels dreigt te verdrievoudigen. De conservatief-nationalistische regering besloot burgers die van kolen afhankelijk zijn te subsidiëren. Het wegvallen van Russisch gas is voor Polen een minder groot probleem, maar verschillende fabrieken hebben vanwege de gasprijs aangekondigd hun productie terug te schroeven. Er dreigen tekorten aan bier, kaas, kunstmest en andere chemicaliën. Ook deze grootverbruikende producenten beloofde de regering financiële steun. Polen ligt op Europees niveau regelmatig dwars als het gaat om het reduceren van CO2-uitstoot en lijkt niet geneigd energiebesparing prioriteit te geven. Wel is er een hernieuwd initiatief mensen te helpen hun huis te isoleren. Steden waar de oppositie aan de macht is, lijken het meest geneigd tot energiebesparing, zoals het lager zetten van de thermostaat. Emilie van Outeren    De Belgische regering geeft zelf graag het goede voorbeeld door in alle federale overheidsgebouwen de airco niet lager te zetten dan 27 graden, en komende winter de thermostaat van 21 naar 19 graden terug te draaien. Hetzelfde is gevraagd aan bedrijven. Per graad omlaag geldt een energiebesparing van 7 procent. Dat ga je wel voelen, viel vrijdag in Het Laatste Nieuws te lezen. Maar, zeiden experts, binnen zeven tot tien dagen is een mens eraan gewend. In bejaardentehuizen kunnen bewoners wat langer nodig hebben zich aan te passen. Maar ook zij komen met een dikke trui de winter wel door. Ook buiten zal het op veel plaatsen wat minder warm gaan aanvoelen nu de dagen korten. Tussen zeven uur ’s avonds en zes uur ’s ochtends gaat de verlichting van monumenten en federale overheidsgebouwen uit. Op straat worden lampen gedoofd waar dat kan. Diverse gemeenten plaatsen nu in hun lantaarnpalen LED-verlichting. Ter inspiratie kregen Vlaamse gemeenten van minister Bart Somers (Open-VLD) van Binnenlands Bestuur vrijdag een gids met besparingstips voor de korte en lange termijn. De goede voorbeelden van ijverige besturen zijn legio; in Genk is de temperatuur van het zwembadwater verlaagd naar 28 graden en staat de douche een graad kouder, in Zaventem wordt de verlichting op sportvelden gedimd tot 75 procent – behalve bij wedstrijden. In Tervuren gaat de Jazzfontein voorlopig niet aan. Maar een echte ‘quick win’, staat in de gids, is verlagen van de temperatuur in ‘de vergeten ruimtes’; daar waar dataservers staan. Die worden meestal gekoeld om ze optimaal te laten werken. Dat blijkt, volgens Somers, helemaal niet nodig. Dennis Boxhoorn    In het Verenigd Koninkrijk gaat energie voorlopig niet op rantsoen. De nieuwe premier Liz Truss, sloot dit vorige week zelfs helemaal uit. Zoals een BBC-verslaggever deze week zei, „gaat zelfs de tip om een trui aan te trekken om energie te besparen onze politici al te ver”. Het VK is veel minder afhankelijk van Rusland voor gas dan veel andere Europese landen. Minister van Financiën Nadhim Zahawi zei vorige week echter dat „de realiteit is dat we naar onze energieconsumptie moeten kijken”. Concreter werd hij niet. Huishoudens in het VK gaan er volgens het Internationaal Monetair Fonds gemiddeld 8,27 procent aan koopkracht op achteruit, het hoogste percentage van West-Europa, iets meer dan in Nederland (8,25 procent). Huizen zijn over het algemeen matig geïsoleerd en veel verwarmingen draaien op gasketels. In Schotland en Noord-Ierland kijken de regeringen wat ze in overheidsgebouwen kunnen doen. En in het VK zijn ‘warmtebanken’ in oprichting; openbare voorzieningen waar mensen overdag terecht kunnen als ze de verwarming thuis niet kunnen betalen. Annemarie Kas    Wie deze zomer in een Duits zwembad sprong, kon onaangenaam worden verrast: openbare zwembaden draaiden de verwarming naar beneden of helemaal uit. Het ministerie van Economie en Klimaat roept sinds juli op om korter te douchen, onder het motto: „Wie energie spaart, versterkt de onafhankelijkheid van Duitsland”. Minder warm water betekent in de eerste plaats minder gasverbruik: in Duitsland wordt gevreesd voor lege gasopslag en een stilvallende industrie. Maar ook op stroom wordt bezuinigd. Warenhuisketen Galeria en elektronicamarkt Saturn zetten hun roltrappen stil. Openbare gebouwen mogen niet warmer dan 19 graden worden verwarmd. Etalageverlichting blijft uit. Bondspresident Frank-Walter Steinmeier kondigde aan zijn slot Bellevue alleen nog maar bij speciale gelegenheden te verlichten. Volgens de onlangs aangepaste energiewet mogen privézwembaden deze winter niet verwarmd worden. Sauna’s – ook openbare – moeten deze winter uitblijven, zoals de chef van het Duitse netbeheer, Klaus Müller voorstelt. „Op recreatiegebied doen alsof er niets aan de hand is”, aldus Müller, zou „grof onsolidair” zijn. Maandag werd bekend dat twee kerncentrales in het zuiden, die met die in Nedersaksen eind december hadden moeten worden uitgeschakeld, tot half april aan het stroomnet blijven. De maatregelen leiden tot politieke spanningen. De gemeente Bitterfeld-Wolfen in Saksen-Anhalt, kondigde aan het lokale zwembad te sluiten. Een regionale politicus van het rechts-populistische AfD riep op om daartegen te protesteren; de schattingen van de opkomst variëren tussen de 800 en 2.000 mensen. Vervolgens nam de gemeenteraad een resolutie aan die werd voorgesteld door de AfD, tegen de hoge stroomprijzen: Duitsland moet de sancties tegen Rusland opheffen, en niet langer wapens aan Oekraïne leveren. Verscheidene gemeentes uit Saksen-Anhalt ondertekenden deze week een brief aan minister Robert Habeck van Economie, waarin ze snelle hulp eisen voor de hoge energieprijzen en hun zorg uiten over sociale onrust in de gemeentes. Nynke van Verschuer ||https://www.nrc.nl//nieuws/2022/09/05/besparen-besparen-besparen-a4140838
2022-09-06||Europa is verwikkeld in een energie-oorlog met Rusland. De vraag die steeds urgenter wordt: wie heeft de langste adem?||Eigenlijk is er allang niemand meer die twijfelt aan het motief van de Russische president Vladimir Poetin om de gastoevoer naar Europa af te knijpen. Poetin zet Europa onder druk om het opmerkelijk eensgezinde anti-Rusland-front, dat na de inval in Oekraïne ontstond, uiteen te spelen. Rusland neemt daarbij altijd enigszins halfslachtig de moeite om zijn intenties te verdoezelen. De onderbreking van de gastoevoer via de befaamde Nord Stream 1-leiding, die Russisch gas naar Duitsland brengt, is maar tijdelijk, heette het eerst. De oorzaak van de onderbreking is een technisch mankement. Het wachten is op nieuwe onderdelen. Maandag kwam het Kremlin met een nieuwe, scherpere variant. Nord Stream 1 werd vrijdag volledig gesloten, omdat Europa Rusland sancties heeft opgelegd, zei woordvoerder Dmitri Peskov. „De problemen met het pompen van gas ontstonden omdat westerse landen sancties tegen ons land en een aantal bedrijven afkondigden. Er zijn geen andere oorzaken voor dit probleem.” Op de vraag of de pijpleiding weer open zou gaan als de sancties worden opgeheven, antwoordde Peskov volgens persbureau Reuters: „Zeker!” De Europese Commissie merkte op dat Nord Stream 1 niet de enige pijpleiding is die Russisch gas naar Europa brengt, maar dat de aanvoer via die andere leidingen niet substantieel is verhoogd. Oud-president Dmitri Medvedev, nu leider van de Russische Veiligheidsraad, beschuldigde Duitsland ervan een „hybride oorlog” tegen Rusland te voeren. De onzekerheid die Rusland keer op keer zaait met de gaskraan, is genoeg om handelaren en politici in het Westen in de gordijnen te jagen. Maandagochtend schoot de prijs voor gas omhoog. Met 30 procent. Europa is verwikkeld in een regelrechte energie-oorlog. En dat aan de vooravond van het stookseizoen. De messen liggen op tafel en één vraag wordt steeds belangrijker: wie heeft de langste adem? In theorie zijn democratische landen in zo’n confrontatie met een autocratie, waar de stem van de bevolking op het tweede plan komt, in het nadeel. Torenhoge energieprijzen kunnen in het Westen vroeg of laat leiden tot de prangende vraag of Oekraïne die extreme gasprijs wel waard is. Het klinkt cru en zover is het nog niet, maar het is geen buitenissig scenario. In Praag, hoofdstad van tijdelijk EU-voorzitter Tsjechië, gingen  zaterdag zeventigduizend mensen de straat op om te demonstreren tegen de EU, de NAVO én de hoge energieprijs, een dag nadat de regering een motie van wantrouwen over de energieprijzen net had overleefd. In Duitsland probeert die Linke mensen te mobiliseren door de verantwoordelijkheid voor de hoge energieprijs bij regeringspartij De Groenen te leggen. In Italië is het juist nationalistisch rechts dat de Russische sancties bekritiseert. We moeten Oekraïne steunen, zei Matteo Salvini, leider van Lega, maar hij wilde geen sancties die meer pijn doen in de landen die ze opleggen dan in het land dat ze opgelegd krijgt. Enfant terrible Hongarije maakt al maanden problemen als het om Europese sancties gaat en neemt sinds vorige week doodgemoedereerd méér gas af van Gazprom. In Nederland nemen critici het kabinet op de korrel omdat het niet genoeg zou doen om duidelijk te maken waarom de geopolitieke offers noodzakelijk zijn. Minister Wopke Hoekstra (Buitenlandse Zaken, CDA) waarschuwde maandag uitdrukkelijk dat de oorlog lang kan duren en dat ‘oorlogsmoeheid’ dreigt. „Inmiddels is de oorlog van de meeste voorpagina’s verdwenen, maar zijn hoge energieprijzen voor gezinnen in heel Europa keihard voelbaar geworden”, zei hij bij de opening van het academisch jaar in Leiden. „Oorlogsmoeheid ligt in zo’n situatie op de loer. En reken maar dat Poetin zal proberen deze vermoeidheid aan te wakkeren. Toch is er geen alternatief voor volhouden. Volhouden, in de volle wetenschap dat er geen enkele garantie is dat deze oorlog binnenkort voorbij is.” Hoekstra herhaalde dat steun voor Oekraïne óók noodzakelijk is omdat in Oekraïne ook de vrijheid van de rest van Europa wordt verdedigd. „Zij vechten daar voor de onafhankelijkheid van hun land, en voor waarden die ook de onze zijn: vrijheid, zelfbeschikking, mensenrechten en de  rechtsstaat.” Het is een bekende en steekhoudende argumentatie, maar zal de abstracte vrijheidsstrijd opwegen tegen reëel gevoelde sanctiepijn? Komen  steunpakketten  die huishoudens tegen extreme prijzen moeten beschermen op tijd? Intussen is het ook de vraag hoelang Poetin het zonder inkomsten uit gasleveringen  kan uitzingen. Autocraten hebben weliswaar minder last van demonstraties, ze zijn niet almachtig. Sancties zijn een populair instrument van buitenlands beleid, maar ze zijn niet zonder risico. Ze zijn vaak schadelijk voor de partij die ze uitvaardigt, bijvoorbeeld omdat ze leiden tot prijsstijgingen. En ze maken een tegenreactie los. Toen het Westen Oekraïne steeds nadrukkelijker ging steunen – met  militaire trainingen en zware wapens – kwam de vraag op hoe Poetin op die provocaties zou antwoorden. Dat antwoord is er nu.||https://www.nrc.nl//nieuws/2022/09/05/poetin-voert-de-druk-op-in-de-energie-oorlog-met-europa-a4140837
2022-09-06||Reed trucker M. motoragent Arno expres dood?||Buiten de rechtbank hangen zwarte en witte ballonnen en een spandoek met daarop #rustzachtArno. Binnen in de rechtszaal ligt op een schrijftafel een politiehelm met daarachter een foto van Arno de Korte, de Rotterdamse motoragent die op 7 juli 2021 omkwam na een aanrijding met een vrachtwagen, bestuurd door een trucker uit Melissant (Goeree-Overflakkee). De entourage van de zaak, maandag en dinsdag in de Rotterdamse rechtbank, over het dodelijk ongeluk, week af van die bij andere zaken. Daarvan getuigden niet alleen spandoek en helm. Politiemensen vervulden in de zaal niet slechts de gebruikelijke bewakingstaken, maar waren ook bij de zitting aanwezig, uit solidariteit met hun gestorven collega. Trucker M. (47) wordt er door het Openbaar Ministerie van verdacht de motoragent expres te hebben aangereden, dit uit „rancune” tegen de politie. Het OM legt M. moord ten laste, het opzettelijk doodrijden dus van De Korte, en daarnaast ook het doorrijden na de botsing. De verdachte ontkende, ook deze maandag weer, de beschuldiging. Hij heeft steeds volgehouden dat hij de motoragent niet tijdig had opgemerkt, doordat die plots voor hem kwam rijden en stopte. OM en verdediging sloegen elkaar maandag ter zitting met camerabeelden en een animatie om de oren. Justitie wilde een beeld scheppen dat de truck al lang gevolgd werd door de motoragent, die daarna op ruime afstand voor hem ging rijden om een volgteken te geven. De animatie moest dat beeld ondersteunen.  De advocaat van M. stelde daar andere camerabeelden uit andere hoeken tegenover. Die moesten juist tonen dat de motoragent pas in een laat stadium van de linkerbaan naar rechts was geschoven, op korte afstand voor de truck. Nadat de motoragent vervolgens hard had afgeremd voor het verkeerslicht om naar rechts te gaan, werd hij door de geschrokken trucker overreden.  Halverwege de middag kwam getuige-deskundige Aart Spek van het Nederlands Forensisch Instituut (NFI) aan het woord. Zijn conclusies – ook op basis van camerabeelden – weken op enkele punten af van de voorstelling van zaken door justitie en politie. De afstand tussen de achterkant van de politiemotor en de voorkant van de truck was volgens Spek veel korter dan de 28 meter die de verkeerspolitie had berekend. De truck volgde de motoragent op 7,5 meter richting stoplicht, aldus deskundige Spek. De truck reed toen 44 kilometer per uur.  Tot consternatie van aanwezige nabestaanden, spoelde Spek de beelden van de fatale botsing op de schermen in de zaal enige keren heen en terug. Verdachte M. zei maandag overigens zich niets van het hele voorval te kunnen herinneren, ook niet dat hij later nog langs de plek des onheils is gereden. Zijn herinnering werd pas actief bij zijn arrestatie door de politie.  De zaak rond de dood van motoragent Arno maakte, nu iets meer dan een jaar geleden, zowel binnen als buiten het Rotterdamse politiekorps veel los. Honderden motoren en politieauto's reden op 16 juli vorig jaar als eerbetoon door de stad. Ook toenmalig minister Ferd Grapperhaus (Justitie en Veiligheid, CDA)  en burgemeester Ahmed Aboutaleb waren erbij. Al snel bleek dat de betrokken trucker de jaren ervoor betrokken was geweest bij een reeks, deels zware, verkeersincidenten. In 2015 had hij eveneens  een motoragent aangereden die hem had willen laten stoppen vanwege mogelijke overbelading. De agent  was zwaargewond geraakt en had een arm verloren.   In 2020 reed M. een 79-jarige fietsster dood, die een provinciale weg overstak. Toen het verhoor in de rechtszaal hierop kwam, raakte M. geëmotioneerd; hij zei door het ongeluk een grote hekel aan zijn werk  te hebben gekregen („Ik haatte het”) en vergeefs naar een andere baan  te hebben gezocht („Maar ik was te oud”).    Volgens collega-agenten van De Korte had de trucker na deze voorvallen nooit zijn rijbewijs mogen terugkrijgen dat in 2020 was ingenomen. Uit nader onderzoek onder leiding van oud-verkeersofficier van justitie Koos Spee bleek dat eerdere  veroordelingen en incidenten met M. nooit  integraal zijn bekeken om de risico’s van M’s weggebruik in te schatten.  Meerdere bekenden van M. hebben tegenover Justitie  aangegeven zich zorgen te maken over de psychische toestand van de trucker. Hij was volgens hen met name verbolgen over de justitiële afwikkeling van het eerdere ongeval met een motoragent uit 2015. Tot aan de Hoge Raad had M. toen – vergeefs – geprobeerd de zaak te heropenen, omdat er een voor hem ontlastende getuigeverklaring was binnengekomen. M. kreeg voor die aanrijding  een taakstraf van 240 uur, voorwaardelijke celstraf van twee maanden en een voorwaardelijke rijontzegging voor achttien maanden.  Dorpsbewoners verklaarden vorig jaar tevens tegenover NRC dat M. het slachtoffer was van pesterijen door een collega van de zwaargewonde motoragent, die de straf veel te laag had gevonden. De collega  heeft een motorrijschool op Goeree, niet ver van Melissant waar M. woont. Volgens buurtbewoners voelde M. zich „opgejaagd door de politie”.  Een bekende van M. verklaarde tegenover Justitie dat de trucker  was geobsedeerd door politiemensen. „Als hij een blauw zwaailicht zag, begon hij al te koken.” Zelf ontkende M. persoonlijk iets tegen agenten te hebben, wel tegen het justitieel apparaat. Dat noemde hij  eerder „corrupt”, en verweet hij „stasi-praktijken”, verwijten die hij ter zitting herhaalde.  Dinsdag gaat de rechtszitting door, met nieuwe observaties van NFI-deskundige Aart Spek. Ook komen nabestaanden aan het woord en formuleert het OM mogelijk de strafeis.||https://www.nrc.nl//nieuws/2022/09/05/reed-trucker-m-motoragent-arno-expres-dood-a4140828
2022-09-06||Twee Duitse kerncentrales blijven toch langer open, &#8216;Atomausstieg&#8217; uitgesteld||Twee kerncentrales in het zuiden van Duitsland blijven, anders dan gepland, tot medio april volgend jaar aan het stroomnet. De ‘Atomausstieg’, die Angela Merkel kort na de kernramp in Fukushima in 2011 inluidde, wordt zo een paar maanden uitgesteld.  Volgens het oorspronkelijke plan zouden de drie laatste kerncentrales in Duitsland op 31 december van dit jaar worden uitgeschakeld.  Volgens een rapport, dat minister van Economie Robert Habeck (Groenen) maandagavond in Berlijn presenteerde, is de energievoorziening in met name het zuiden van Duitsland dusdanig fragiel dat de twee centrales in Beieren en in Baden-Württemberg bij wijze van reserve moeten blijven lopen.  De situatie in de twee zuidelijke deelstaten is bijzonder precair. Behalve de overspannen energiemarkt door de oorlog in Oekraïne, wordt in het zuiden energie van Franse kerncentrales afgenomen waarvan er nu veel stilliggen voor onderhoud, aldus Habeck. Daarnaast noemde Habeck de droogte, waardoor er minder energie uit waterkrachtcentrales komt en er over de rivieren minder kolen kunnen worden aangevoerd. En met name Beieren heeft weinig geïnvesteerd in duurzame energiebronnen.  Voor Habeck, die maandagavond geflankeerd werd door bestuurders van het netbeheer, is het tijdelijk openhouden van de kerncentrales een groot compromis. Zijn partij, de Groenen, werd mede opgericht als protest tegen kernenergie. Het zal voor de Groenen een schrale troost zijn dat de centrale in Nedersaksen wel dicht mag: in Nedersaksen zijn in oktober deelstaatverkiezingen. De Groenen in Nedersaksen zijn bijzonder fel tegen kernenergie omdat in de deelstaat een grote en zeer omstreden kernafvalopslag staat.  Habeck benadrukte dat het in april 2023 echt over en uit is met de kernenergie. Minister van Financiën Christian Lindner (FDP) is het daar niet mee eens: tegen de Süddeutsche Zeitung zei hij dat wat hem betreft alle drie de kerncentrales lopen tot 2024 om de energieprijzen te drukken.||https://www.nrc.nl//nieuws/2022/09/05/twee-duitse-kerncentrales-blijven-toch-langer-open-atomausstieg-uitgesteld-a4140817
2022-09-06||‘Nederland verdient het geld en wij zitten met de problemen’, zegt de Duitse burgemeester||Arbeidsmigranten die in Nederland werken maar in Duitsland wonen, zorgen voor verloedering van Duitse grenssteden. Het gaat om duizenden arbeidsmigranten die slecht zijn geïntegreerd, onder erbarmelijke omstandigheden wonen, en voor overlast zorgen.  Dat zeggen ambtenaren van Duitse grensgemeenten en de regionale afdeling van de Duitse vakbond DGB tegen NRC. Het huisvesten in Duitsland van arbeidsmigranten door uitzendbureaus is  goedkoper en de controle vanuit Nederland is minder scherp. Onder de balkons van het appartementenblok liggen tussen het metershoge onkruid twee matrassen met rode vlekken, een tiental vieze kleedjes, een televisiescherm en een dierenkooi. De tuin dient als afvalstortplaats. Een lik verf heeft het gebouw nooit gekregen, zwarte vuurplekken kleuren de muren. Het gebouw is de woonplek van tientallen arbeidsmigranten uit Oost-Europa in het Duitse Emmerich, vlak over de grens bij Arnhem, langs de Rijn. Buurtbewoners zien de arbeidsmigranten ‘s ochtends vroeg in kleine autootjes en bestelbusjes stappen. Na zonsondergang stromen de parkeerplekken  weer vol, de mannen en vrouwen glippen weg achter de voordeuren. Tot de volgende ochtend, als het tafereel zich herhaalt. Contact met de wijk blijft uit.  Toch weten buurtbewoners dat er tientallen arbeidsmigranten wonen. Ze zijn te herkennen aan de gele kentekens op hun auto’s. De arbeidsmigranten rijden elke dag in hun auto’s met Nederlands nummerbord van Duitsland naar Nederland om te werken, voor Nederlandse uitzendbureaus.   In het centrum van de Duitse grensplaats Goch gaat een raam omhoog. Hongaar Sandor heeft het warm. Hij heeft zijn shirt uitgetrokken na een lange dag werken voor een Nederlands uitzendbureau, in een vleesbedrijf in Tilburg. Elke dag wordt hij opgehaald, voor de rit van zo’n anderhalf uur. En ’s avonds weer anderhalf uur terug naar het appartement, dat hij huurt voor 320 euro per maand, vertelt hij. Dat hij in een ander land werkt dan woont, maakt hem zelf niet zoveel uit. Wel baalt hij dat zijn koelkast kapot is, nét tijdens het warme zomerweer.  Iets verderop in Goch staat een oude witte villa midden in een woonwijk, met een eigen parkeerterrein waar vijf busjes staan met Nederlandse kentekens. Binnen wonen acht Roemenen, die elk 330 euro per maand betalen. Ze liggen met z’n tweeën of drieën op een kamer, op bedden zonder bedlinnen of kussenslopen. Dagelijks reizen ze naar Nederland voor hun werk. Een half uurtje rijden.  Elke ochtend rijdt een optocht van Nederlandse auto’s en bestelbusjes naar Duitse grensgemeenten om arbeidsmigranten op te halen. Net over de grens in Duitsland wonen duizenden arbeidsmigranten  die in Nederland werken, zo  blijkt uit gesprekken met de Duitse vakbond Deutscher Gewerkschaftsbund (DGB), bestuurders en ambtenaren van Duitse grensgemeenten. Ze wonen vaak met meerdere personen in één woning.  Dat komt door een gebrek aan betaalbare woonruimte in Nederland. En dus kopen uitzendbureaus in het grensgebied woningen op om ze te verhuren aan mensen uit Oost-Europa, die voor hun werk de grens over trekken. De situatie is niet langer houdbaar, vinden Duitse gemeenten en de DGB. „Nederland verdient het geld en wij zitten met de problemen”, zegt Peter Hinze, burgemeester van Emmerich.  De groep arbeidsmigranten is de afgelopen jaren enorm toegenomen, zegt Hinze. In de grensplaats met dertigduizend inwoners is minstens één op de tien bewoners nu afkomstig uit Roemenië of Polen, blijkt uit cijfers van de gemeente. En dat zijn alleen nog de mensen die officieel geregistreerd staan. Hinze ziet dat vrijwel al zijn Oost-Europese burgers in Nederlandse fabrieken werken. „Uitzendbureaus  kopen huizen op, vaak van particulieren, en plaatsen daar dan soms wel elf tot vijftien arbeidsmigranten. Die betalen hier ongeveer evenveel huur als in Nederland, terwijl de woonlasten lager zijn. Daar wordt dus echt op verdiend.”  Dat  wordt herkend in het aangrenzende district Kreis Borken – een samenwerking van zeventien Duitse grensgemeenten met samen 380.000 inwoners. Bestuurslid Elisabeth Schwenzow van het district ziet nog een reden waarom Nederlandse uitzendbureaus voor Duitsland kiezen: „Ze kunnen hier onder de radar blijven. Controle van Nederlandse instanties is gewoon lastiger als mensen in het buitenland wonen, uitzendbureaus kunnen dan makkelijker hoge huurprijzen vragen en mensen op die manier uitbuiten. Bovendien richt de controle in Duitsland  zich op bedrijven, dus deze groep arbeidsmigranten valt buiten alle controles.”   De gemeente Emmerich heeft  daar wat op bedacht. Uitzendbureaus moeten het melden als ze een woonruimte verhuren aan arbeidsmigranten, waardoor er extra controle kan plaatsvinden en strengere regels gelden. Maar die meldplicht wordt omzeild, ziet burgemeester Hinze. „Bijna alle arbeidsmigranten huren van een particulier, maar uit onze informatie blijkt dat daar uitzendbureaus achter zitten, die er goud geld aan verdienen.”  De problemen in de Duitse grensgemeenten zijn tweeledig. Aan de ene kant onttrekken de arbeidsmigranten zich aan de van oudsher hechte gemeenschap van plaatsen zoals Emmerich. Ze vertrekken vroeg in de ochtend en zijn laat weer terug. Ze werken in Nederland, dus er lijkt geen noodzaak Duits te leren. Ook wordt afval regelmatig op de stoep gegooid en is er overlast door alcoholgebruik en barbecues op straat. Maar er zijn ook zorgen over de omstandigheden waaronder de Oost-Europese werknemers leven. „Ze leven in huizen waar je niet  wil doodgaan”, zegt Hinze. „Uitzendbureaus kopen de goedkoopste huizen, die vaak gebreken hebben, en knappen die nauwelijks op.”  Hij kent voorbeelden van huizen met ratten en kakkerlakken, zonder meubilair, waar acht mensen op een etage wonen. Huizen waar een eenvoudig kacheltje de enige verwarming is en mensen op een koude dag de hele dag met een deken in bed moeten blijven liggen. „We hebben situaties gezien waar zes mensen in een kamer sliepen, waar ze bijna 400 euro per persoon aan huur betaalden”, zegt Schwenzow van het district Kreis Borken.   Foto Eric Brinkhorst Tijdens een inval in februari in Emmerich – waaraan onder meer de Duitse politie, brandweer en de Nederlandse arbeidsinspectie meededen – werden in een huis veertig mensen  aangetroffen, die  één douche moesten delen. Het huis zat onder de schimmel en er liepen kakkerlakken. Ook werd in een huis een rottende varkenskop gevonden. Ook hier ging het om Roemenen die in Nederland werkten en geen Duits spraken.   Burgemeester Hinze sloot naar aanleiding van de inval vijf panden. Maar daarmee is het probleem niet opgelost, ziet hij. Om de problemen echt structureel aan te pakken, zijn Duitse grensgemeenten afhankelijk van Nederland. Daarom vindt Hinze, net als Elisabeth Schwenzow en DGB-bestuurder Frank Thon van deelstaat Noordrijn-Westfalen,  dat Nederland ook iets moet doen.  Zo zouden  Nederlandse uitzendbureaus geen rol meer moeten spelen, maar zouden arbeidsmigranten direct aan de slag moeten bij een werkgever. Net zoals dat in Duitsland het afgelopen jaar is gebeurd. „We hoorden in Duitsland ook dat het onmogelijk was om arbeidsmigranten in dienst te nemen”, zegt vakbondsbestuurder Thon. „Maar door een grote systeemverandering tijdens de pandemie werken werknemers in vleesfabrieken nu in loondienst met een direct contract bij de werkgever. Als dat in Duitsland kan, moet het ook in Nederland kunnen.”  Elisabeth Schwenzow snapt dat vleesverwerkingsbedrijven bang zijn dat hun arbeiders  minder flexibel kunnen worden ingezet. „Maar in Duitsland werkt het ook. Nederlandse bedrijven moeten, desnoods onder druk van de overheid, hun verantwoordelijkheid  nemen.”  Zo zouden arbeidsmigranten minder afhankelijk zijn van een uitzendbureau, en daardoor ook minder vaak goedkoop in Duitsland worden gehuisvest. Ook vinden burgemeester Hinze en de vakbond dat er vaker grensoverstijgende samenwerking moet komen om invallen zoals in februari op poten te zetten. „Het duurt vaak vier maanden voordat we zo’n actiedag kunnen doen, door al het overleg en de systemen die op elkaar moeten worden afgestemd”, zegt Hinze. „Dat moet echt sneller. Want als er geen serieuze gevolgen zijn voor Nederlandse werkgevers en uitzendbureaus, dan blijft het probleem bestaan.”  Ook onder de arbeidsmigranten zijn zorgen, blijkt uit onderzoek van de Duitse stichting Arbeit und Leben, onderdeel van de vakbond. Projectcoördinator en voormalig journalist Pagonis Pagonakis, die vijf films maakte met de Duitse undercoverjournalist Günter Wallraff  – in Nederland vooral bekend van Ik (Ali) –  gaat regelmatig langs de deuren bij arbeidsmigranten.   Foto Eric Brinkhorst Volgens Pagonakis moet het inhuren van arbeidsmigranten in Nederland drastisch op de schop. „Nu wordt de grensregio strategisch gebruikt, en kijken uitzendbureaus waar ze het meeste kunnen profiteren. Dus worden mensen uit Oost-Europa niet als echte mensen gezien, maar als productiemiddelen. Dat moet stoppen. Nederland moet verantwoordelijkheid nemen.”  Zo zijn er Roemeense werknemers die onder valse voorwendselen uit Roemenië zijn gehaald, blijkt uit rapporten die NRC heeft ingezien. Ze wisten dat ze zouden gaan werken in de vleesverwerkende industrie, maar dachten dat ze op de inpakafdeling zouden staan. In plaats daarvan werken ze als slachter, tussen de tien en dertien uur per dag. Fysiek zwaar werk, in de vrieskou.  De meeste Roemenen betalen zo’n 320 euro per maand voor hun woning, plus geld voor transport. Er zijn klachten dat de huizen te vol zijn, of dat er geen geschikte badkamer of wasmachines zijn. Ook krijgen ze zelden betaald als ze ziek zijn.  Als er op korte termijn geen vooruitgang wordt geboekt, moet Nederland volgens Duitse gemeenten en de vakbond minder arbeidsmigranten gaan inzetten in het arbeidsproces of iets aan de huisvestingsproblemen doen. Bestuurslid Schwenzow: „Ik snap dat er in Nederland weerstand is  als er ergens een grote plek voor arbeidsmigranten komt. Maar we moeten samen de uitbuiting van arbeidsmigranten stoppen.”   Burgemeester Hinze: „De problemen blijven nu aan de Duitse kant van de grens. Nederland is echt aan zet.” ||https://www.nrc.nl//nieuws/2022/09/05/nederland-verdient-het-geld-en-wij-zitten-met-de-problemen-zegt-de-duitse-burgemeester-a4140820
2022-09-06||Duitsland maakt 50 jaar na dato excuses voor gijzelingsactie op Spelen van München||De Duitse president Frank-Walter Steinmeier heeft maandag excuses aangeboden voor de manier waarop Duitsland vijftig jaar geleden omging met de gijzelingsactie op de Olympische Spelen van München in 1972. Bij de gijzeling op 5 september van dat jaar werden elf Israëliërs vermoord door een Palestijnse terreurgroep. Maandag legden de Duitse president en zijn Israëlische ambtgenoot Isaac Herzog een krans tijdens de herdenkingsceremonie.  „We hebben het over een grote tragedie en een driedubbele mislukking”, zei Steinmeier tijdens de ceremonie, waar ook nabestaanden van de slachtoffers aanwezig waren. De eerste fout waarvoor excuses werd aangeboden ging over de gebrekkige veiligheidsmaatregelen op de Spelen, de tweede over de gijzeling zelf en de derde over de ontkenning en „de stilte” in de nasleep van de terreuraanval. Vorige week woensdag werd al bekendgemaakt dat Duitsland 28 miljoen euro schadevergoeding aan de nabestaanden van de elf Israëlische slachtoffers zal betalen. Maandag is het precies vijftig jaar geleden dat acht leden van de Palestijnse terreurgroep Zwarte September het olympisch dorp binnendrongen. Zij schoten daar twee Israëlische sporters dood en gijzelden negen andere Israëlische atleten en functionarissen. De Duitse autoriteiten gingen in op de eis van de gijzelnemers om helikopters te sturen die de gegijzelden en de gijzelnemers naar het vliegveld brachten. Toen bij aankomst op het vliegveld van München het vuur werd geopend op de helikopters, doodden de gijzelnemers alle inzittenden. Drie gijzelnemers werden opgepakt, maar later onder druk van een nieuwe gijzelingsactie weer vrijgelaten. De ceremonie vond plaats op hetzelfde vliegveld als waar de tragedie plaatsvond. „We kunnen niet goedmaken wat er is gebeurd”, zei Steinmeier tegen de nabestaanden voor hij hen om „vergeving” vroeg. „Dat maakt me beschaamd.”||https://www.nrc.nl//nieuws/2022/09/05/duitsland-maakt-50-jaar-na-dato-excuses-voor-gijzelingsactie-op-spelen-van-munchen-a4140814
2022-09-06||NS-personeel kondigt drie nieuwe stakingsdagen aan||NS-medewerkers leggen het werk binnenkort opnieuw neer. De gezamenlijke spoorwegvakbonden hebben maandag drie nieuwe stakingsdagen aangekondigd: aanstaande vrijdag staakt het NS-personeel in de regio’s Noordwest en West. Op dinsdag 13 september leggen de medewerkers het werk neer in de regio’s Oost, Zuid en Noord en op donderdag 15 september in de regio Midden.  De spoorwegmedewerkers leggen het werk stil om een nieuwe cao met „werkdruk, waardering en koopkracht” af te dwingen, aldus een verklaring op de FNV-website. De bonden eisen een  compensatie in het salaris voor de prijsstijgingen door inflatie, een eenmalige uitkering van 600 euro en een aanpassing van de regeling om eerder te stoppen met werken. Onder de NS-cao vallen zo’n 16.700 medewerkers. De NS zegt hogere salarissen niet te kunnen betalen omdat het bedrijf kampt met lagere inkomsten vanwege het lage aantal reizigers. Onderhandelingen over een nieuwe cao-liepen eerder vast. De NS stelde toen dat sommige eisen praktisch onuitvoerbaar zijn. Wel liet het bedrijf weten open te staan voor nieuwe onderhandelingen. De actievoerders geven aan dat ze zullen doorgaan „tot er een goede cao ligt”. Gebeurt dat niet, „dan volgen er landelijke stakingen”. Eind vorige maand hield het personeel van de NS al een estafettestaking van vijf dagen. Met name de staking in Midden-Nederland had grote gevolgen voor reizigers, omdat met het uitvallen van treinknooppunt Utrecht Centraal in bijna het hele land het treinverkeer platlag.||https://www.nrc.nl//nieuws/2022/09/05/ns-personeel-kondigt-drie-nieuwe-stakingsdagen-aan-a4140803
2022-09-06||Minder vluchten en toch nieuwbouw op Schiphol. Hoe kan dat?||Minder vluchten en minder passagiers, maar toch meer nieuwbouw. Terwijl het kabinet in juni bekendmaakte dat Schiphol vanaf november volgend jaar 12 procent minder vluchten mag uitvoeren om de overlast van de luchthaven te beperken, werkt Schiphol aan nieuwbouw die de capaciteit van de luchthaven met ongeveer 20 procent vergroot.  Dat blijkt uit een openbare aanbesteding die Schiphol vorige maand publiceerde. Het gaat om de bouw van een terminal die de nieuwe A-pier en de huidige B-pier moet verbinden. Het project kost meer dan 1 miljard euro. Het Financieele Dagblad berichtte maandag als eerste over de plannen. Wat is er precies aan de hand? 1  Wil Schiphol echt uitbreiden? Daar lijkt het wel op. De luchthaven heeft een oud nieuwbouwplan afgestoft. In 2020, tijdens de pandemie, kondigde Schiphol aan de bouw van een nieuwe terminal met twee jaar uit te stellen. Het ontwerp van het Rotterdamse bureau Kaan Architecten had in 2023 klaar moeten zijn.  Nu gaat men verder nadenken over „het concept en de timing van de plannen”, aldus een woordvoerder van Schiphol. „Er is nog geen investeringsbesluit over de nieuwe terminal genomen.” In de eind augustus gepubliceerde ‘marktconsultatie’, waarbij Schiphol de bouwsector vraagt om mee te denken over allerlei nieuwbouw en renovatie, schrijft de luchthaven: „Eind 2021 is door Schiphol besloten de nieuwe terminal alsnog te laten bouwen onder de naam ‘Terminal Zuid’, zij het in een andere vorm.” Opleveringsdata tussen 2030 en 2033, staat in het rapport.   In het oorspronkelijke plan zou de nieuwe terminal 14 miljoen passagiers per jaar kunnen verwerken. Het is onbekend of dat aantal nog steeds de bedoeling is. Voor de coronacrisis telde Schiphol ruim 70 miljoen passagiers per jaar (2019). Een grootschalig nieuwbouwproject moet eerst worden voorgelegd aan de aandeelhouders, stelt een woordvoerder van het ministerie van Infrastructuur en Waterstaat. Schiphol is eigendom van het Rijk (70 procent) en de gemeenten Amsterdam en Rotterdam. 2  Is dit het enige bouwproject op Schiphol? Nee, absoluut niet. In de aanbestedingsinformatie meldt de luchthaven dat Schiphol de komende jaren voor 500 miljoen euro per jaar nieuwbouw- en renovatieprojecten gaat aanbesteden. Schiphol polst nu of er bouwbedrijven in Nederland of elders zijn die interesse hebben om de nieuwe terminal te bouwen, een pier te renoveren of lounges op te knappen. Gebouwd wordt de komende jaren in elk geval aan de veelgeplaagde A-pier. Die had al af moeten zijn, maar kent allerlei tegenslag. De bouwkosten liggen veel hoger dan de geraamde 400 miljoen euro. Vorige maand meldde Schiphol dat BAM Bouw en Techniek de A-pier, de „duurzaamste van Schiphol”, gaat afbouwen. Eerder dit jaar staakte Schiphol de samenwerking met bouwcombinatie Ballast Nedam en het Turkse TAV na ernstige conflicten over de uitvoering van de bouw van de A-pier. Schiphol enerzijds en Ballast Nedam en TAV anderzijds claimen nu miljoenen van elkaar. 3  Maar waarom nieuwbouw? Schiphol moet toch krimpen? Dat klopt. In juni maakte minister Mark Harbers (Infrastructuur en Waterstaat, VVD) bekend dat Schiphol vanaf november 2023 maximaal 440.000 vliegbewegingen mag verwerken. Vliegbewegingen zijn starts en landingen. Nu ligt het maximum op 500.000. Harbers wil zo onder meer de geluidsoverlast van de luchthaven verlagen. Het besluit of Lelystad Airport, eigendom van de Schiphol Groep, ooit nog open gaat, is uitgesteld tot 2024. Schiphol en zijn klanten, de luchtvaartmaatschappijen, voelden zich in juni overvallen door de aangekondigde krimp. KLM, dat circa de helft van het aantal vluchten op Schiphol uitvoert, stelde dat de krimp dramatisch is voor de maatschappij en de internationale bereikbaarheid van Nederland schaadt.  De luchthaven zelf heeft veel vragen bij het aantal van 440.000, de gevolgen voor met name de vrachtsector in Amsterdam en de juridische houdbaarheid van de krimpmaatregel. Het zou nog onduidelijk zijn of het kabinetsplan alle Europese regels heeft gevolgd voor zorgvuldige besluitvorming. Wat de bouwplannen betreft, stelt Schiphol dat op een aantal plaatsen renovatie hard nodig is. In het aanbestedingsrapport staat: „De C-pier is als oudste pier van Schiphol zowel bouwkundig als installatie-technisch aan het einde van zijn levensduur. Een grootschalige renovatie of vervanging is noodzakelijk om het functioneren van de pier naar de toekomst te kunnen borgen.”  De nieuwe Terminal Zuid moet de luchthaven onder meer ruimte geven om later ook andere onderdelen van de luchthaven te vernieuwen. In het aanbestedingsrapport gebruikt Schiphol regelmatig het woord „schuifruimte”. 4  Hoe kan Schiphol gaan bouwen als het stikstofprobleem rond de luchthaven niet is opgelost? Dat is onduidelijk. Het woord ‘stikstof’ komt niet voor in de toelichting op de aanbesteding. De luchthaven moet duidelijk maken in hoeverre de stikstof die vrijkomt bij alle activiteiten op het vliegveld, neerslaat op Natura 2000-gebieden in de regio.  Brengt Schiphol de emissies afdoende in kaart en is de uitstoot niet te hoog, dan krijgt de luchthaven een natuurvergunning van het ministerie van Landbouw. Zonder die vergunning kan geen zogenaamd Luchthavenverkeersbesluit (LVB) worden genomen waarin onder meer staat hoeveel vluchten Schiphol mag afhandelen. Na aanvullende vragen van Landbouw heeft Schiphol inmiddels een aangepaste aanvraag voor een natuurvergunning ingediend, maar die aanvraag ging nog uit van 500.000 vluchten. De luchthaven moet nu weer een nieuwe aanvraag doen op basis van 440.000 vluchten. Eind 2022 of begin 2023 maakt het kabinet voorlopige stikstofdoelen bekend voor de sectoren vervoer en industrie. 5  Hoe reageren critici van de luchtvaart? Tweede Kamerlid Suzanne Kröger (GroenLinks) stelt op Twitter dat Schiphol „totaal [is] losgezongen van de realiteit”. „Stikstof, de gezondheid van omwonenden, het klimaat: we gaan naar een kleinere luchtvaart. Schiphol is er voor Nederland en niet andersom.” Kröger meldt dat ze minister Harbers vragen wil stellen over de nieuwbouw.  Dewi Zloch van Greenpeace Nederland is teleurgesteld dat Schiphol toch „dit onzinnige plan voor een nieuwe terminal lijkt door te zetten”. „Leeft grote vervuiler Schiphol in een wereld waar de klimaatcrisis niet bestaat? De uitstoot van CO2 en stikstof moet omlaag. En dat geldt ook voor de luchtvaart.”||https://www.nrc.nl//nieuws/2022/09/05/minder-vluchten-en-toch-nieuwbouw-a4140806
2022-09-06||Landbouwminister Staghouwer stapt per direct op||Henk Staghouwer (ChristenUnie) stapt per direct op als minister van Landbouw, Natuur en Voedselkwaliteit. Dat heeft hij maandagavond in een korte reactie op het ministerie bekendgemaakt. De koning heeft het ontslag van Staghouwer inmiddels ingewilligd. Staghouwer zegt in zijn verklaring zich de vraag te hebben gesteld of hij  „de juiste figuur” is „om leiding te geven aan opgaven die er liggen.” Daarmee doelde hij op de stikstofcrisis in Nederland. „Afgelopen weekeinde ben ik tot de conclusie gekomen dat ik die persoon niet ben. Om die reden treed ik af.” Staghouwer werd in januari benoemd als minister in het kabinet-Rutte IV. Zijn relatie met de Tweede Kamer was stroef. Eerder op maandag kondigde hij aan dat een brief over de toekomst van de agrarische sector langer op zich laat wachten. De Tweede Kamer had zo’n brief van Staghouwer voor Prinsjesdag geëist. Staghouwer liet toen weten de stikstofgesprekken van ‘gespreksleider’ Johan Remkes met de verschillende sectoren te willen afwachten. Zolang er geen vervanger van Staghouwer is benoemd, zal zijn portefeuille worden overgenomen door vicepremier Carola Schouten (Armoedebeleid, Participatie en Pensioenen, ChristenUnie). Dat laat zijn ministerie maandagavond weten. Schouten was landbouwminister in het kabinet-Rutte III. Premier Mark Rutte (VVD) spreekt in een eerste reactie „veel waardering” uit voor het werk van Staghouwer. „Ik respecteer zijn dappere besluit om zijn taken neer te leggen en wens hem veel succes in de toekomst”, aldus de minister-president.||https://www.nrc.nl//nieuws/2022/09/05/landbouwminister-staghouwer-stapt-op-a4140805
2022-09-06||Nieuw stelsel voor spaartaks pas in 2026 ingevoerd, uitstel kost 385 miljoen||Een nieuw stelsel voor de zogenoemde spaartaks wordt pas in 2026 ingevoerd, een jaar later dan in het regeerakkoord is afgesproken. Dat schrijft staatssecretaris Marnix van Rij (Fiscaliteit, CDA) maandag in een brief aan de Tweede Kamer. Door het uitstel loopt de Nederlandse staatskas 385 miljoen euro mis. Het gaat om de zogeheten vermogensrendementsheffing in box 3, die eind vorig jaar onrechtmatig is verklaard door de Hoge Raad. Die oordeelde dat tienduizenden mensen die jarenlang te veel belasting betaalden, recht hebben op compensatie. De werkzaamheden die het kabinet vervolgens moest uitvoeren, hebben volgens Van Rij gezorgd voor vertraging bij de invoering van een nieuw stelsel. De belasting in box 3 was gebaseerd op een fictief rendement over inkomsten uit sparen en beleggen, en een fictieve verdeling tussen sparen en beleggen. Ten onrechte werd aangenomen: hoe groter het vermogen, hoe meer daarvan wordt belegd. Hierdoor betaalden vermogende Nederlanders die hun geld voornamelijk op een spaarrekening hielden relatief veel belasting, terwijl hun werkelijke rendement door de lage spaarrente minimaal was. Vanaf 2026 wil het kabinet belasting rekenen met het werkelijk behaalde rendement: wat iemand daadwerkelijk verdient aan zijn of haar vermogen. In de tussentijd werkt het kabinet aan een tijdelijke wet. Daarin wordt alvast uitgegaan van de werkelijke verdeling van spaargeld en beleggingen, en het werkelijke rendement daarop. Net als in het nieuwe stelsel zullen spaarders vrijwel geen belasting betalen op rendement. Een groep van ruim 60.000 mensen die bezwaar maakten tegen het fictieve rendement, krijgen hiervoor compensatie – een klus die miljarden euro’s gaat kosten. Afgelopen weekend lekte uit dat gedupeerde spaarders die geen of te laat bezwaar hebben gemaakt, niet worden gecompenseerd.||https://www.nrc.nl//nieuws/2022/09/05/nieuw-stelsel-voor-spaartaks-pas-in-2026-ingevoerd-uitstel-kost-385-miljoen-a4140784
2022-09-06||Nederlandse boer mag vanaf 2026 minder mest uitrijden|| Na decennia gesteggel moet het Nederlandse mestbeleid definitief in lijn worden gebracht met Europese regels. Maandag liet minister Henk Staghouwer (Landbouw, ChristenUnie) de Tweede Kamer   weten dat Nederlandse boeren vanaf 2026 hun uitzonderingspositie, waardoor ze meer mest mogen uitrijden dan andere Europese boeren, verliezen. In aanloop naar 2026 zal het mestgebruik stapsgewijs worden afgebouwd.  Sinds 2005 mogen Nederlandse boeren – net als Ierse, Vlaamse en Deense – meer dan het Europese maximum van 170 kilogram per hectare aan mest uitrijden, mede omdat het Nederlands grondgebied klein is. Hier zaten wel voorwaarden aan verbonden: Nederland moest bijvoorbeeld  maatregelen nemen om de waterkwaliteit te verbeteren. Maar de afgelopen jaren is de waterkwaliteit juist verslechterd.  „We raken nu de uitzonderingspositie kwijt omdat we onze milieudoelen niet halen, al jaren niet”, zei minister Staghouwer maandag. „De Commissie heeft gezegd: ‘Nederland, het is genoeg. Laat maar zien dat de milieudoelen nu wel gehaald kunnen worden.’” Het verlies van de uitzonderingsregeling is een „grote  klap” voor de boeren, zegt Staghouwer.  Als boeren minder mest mogen uitrijden, moeten ze meer mest afvoeren. Dat kan de achttienduizend   bedrijven die van de uitzondering gebruik maakten, elk duizenden euro’s per jaar kosten. Om de boeren te helpen „de transitie te maken” stelt het kabinet eenmalig 130 miljoen euro beschikbaar voor een compensatieregeling, staat in een brief van  Staghouwer aan de Tweede Kamer. Dat zal verspreid over drie jaar worden uitgegeven en is bedoeld om „een gedeelte van de extra kosten” te dekken. Voor hoeveel boerenbedrijven de compensatie onvoldoende is, heeft het ministerie volgens Staghouwer nog niet berekend. Hoe de regeling er precies uit gaat zien, moet nog uitgewerkt worden.  Het einde van de zogeheten ‘derogatie’ is ook om  symbolische redenen pijnlijk. De afgelopen decennia wist Den Haag in Brussel steeds uitstel te bedingen bij de naleving van milieuregels. Pijnlijke maatregelen zoals een krimp van de veestapel konden zo steeds vooruitgeschoven worden.  De afgelopen maanden deed Nederland in Brussel nog een uiterste poging de Europese coulance te behouden. Zowel minister Staghouwer als premier Mark Rutte (VVD) bemoeiden zich met de onderhandelingen. Het wegvallen van de mestuitzondering komt voor het kabinet op een  slecht moment. De kabinetsplannen om de stikstofuitstoot in 2030 te halveren, leidden al tot onvrede en grootschalige boerenprotesten. Bovendien is er onder boeren veel onduidelijkheid rondom de stikstofregels en toekomstplannen van het kabinet. Staghouwer zou in juni al met een ‘perspectiefbrief’ voor de boeren komen, maar wat hij toen leverde was volgens de Tweede Kamer onvoldoende. Afgelopen vrijdag zou de nieuwe brief komen, maar die werd uitgesteld omdat die nog niet af was, en omdat het gesprek tussen stikstofbemiddelaar Johan Remkes en de boeren niet is afgerond. De brief wordt nu na Prinsjesdag verwacht. Nederland houdt zich al dertig jaar niet aan de milieu-afspraken. Sinds 1991 is de zogeheten ‘Nitraatrichtlijn’ binnen de Europese Unie van kracht, met als doel de waterkwaliteit te verbeteren. Onderdeel van de wetgeving is dat per jaar niet meer dan 170 kilo stikstof  per hectare in de vorm van dierlijke mest op landbouwgrond mag worden uitgereden. Nederland ging al vanaf het begin creatief om met die norm, onder meer door in de jaren negentig een eigen manier van mestboekhouding te voeren. Het leidde in 2003 tot een veroordeling door het Europees Hof van Justitie, waarna in 2005 voor het eerst afspraken werden gemaakt met Brussel over een uitzonderingspositie. Die kreeg Nederland – zij het tijdelijk, en op voorwaarde van duidelijke fosfaatreductieplannen. De afgelopen zestien jaar werd die zogeheten derogatie steeds vernieuwd, maar groeide in Brussel en andere lidstaten ondertussen wel de ergernis over het Nederlandse mestbeleid. Steeds beloofde Den Haag strengere handhaving en maakte ze afspraken over een nieuw actieplan. Telkens ook werden die beloftes uiteindelijk niet nagekomen. Het geduld met Nederland is inmiddels op, klinkt het in Brussel. Maar het einde van de soepelheid  is ook niet los te zien van de manier waarop milieu en klimaat in Brussel de afgelopen jaren naar de voorgrond zijn gedrongen. Het verbeteren van de lucht- en waterkwaliteit zijn een belangrijk onderdeel van de Green Deal, waarmee Europa wereldwijd een voortrekkersrol wil vervullen op klimaatbeleid. Handhaving van de bestaande milieuregels heeft grotere politieke prioriteit gekregen. Waar een besluit over de derogatie in het verleden een technische, ambtelijke exercitie was diep in de Brusselse besluitvormingsmachine, bemoeide de Eurocommissaris Virginijus Sinkevicius (Milieu) zich de afgelopen maanden intensief met de onderhandelingen.  Dit komt ook omdat de consequenties van de Nederlandse uitzonderingspositie steeds duidelijker worden. De kwaliteit van de Nederlandse wateren is slecht – en ging de afgelopen jaren verder achteruit. Onlangs bleek uit data-onderzoek van NRC nog dat tussen 2015 en 2021 in zo’n twee op de drie Nederlandse wateren de kwaliteit daalde. Of en in welke mate derogaties van andere landen, zoals Ierland en Denemarken, ook verdwijnen, hangt af van afspraken die zij met de Europese  Commissie  maken.||https://www.nrc.nl//nieuws/2022/09/05/nederlandse-boer-mag-vanaf-2026-minder-mest-uitrijden-a4140804
2022-09-06||‘Dit regime in Myanmar doet waar het zin in heeft’||De avondlucht in een buitenwijk van Chiang Mai is stil en aangenaam lauw. Op het balkon, naast zijn werkkamer vol met boeken, heeft Min Zin momenten van rust als het nieuws uit Myanmar hem dreigt te overspoelen. Als directeur van het Institute for Strategy and Policy, een onafhankelijke Myanmarese denktank, volgt hij in ballingschap vanuit Thailand de bloedige machtsstrijd tussen de junta en een scala aan civiele en militaire verzetsgroepen op de voet. „Vandaag is echt een beroerde dag”, verzucht de doorgaans vrij stoïcijnse Min Zin. Het raakt hem persoonlijk dat de Britse ex-ambassadeur Vicky Bowman en haar echtgenoot, de kunstenaar Htein Lein, in Yangon zijn gearresteerd. De zoveelste oude bekenden die worden opgesloten. Zeker 12.000 Myanmarezen zitten sinds de staatsgreep van 1 februari 2021 vast in gevangenissen en martelcentra.  Hij vindt het even veelzeggend als omineus dat zelfs de door velen in Myanmar gerespecteerde Bowman, die zich net als haar echtgenoot al jarenlang juist verre houdt van politiek activisme en die na dertig jaar ervaring met het land ook binnen het veiligheidsapparaat en het netwerk van ex-militairen enkele goede contacten heeft, niet veilig is.  Hun arrestatie kwam kort nadat het Verenigd Koninkrijk aankondigde de zaak die Gambia tegen Myanmar bij het Internationaal Gerechtshof is begonnen wegens mogelijke genocide tegen de Rohingya-moslimminderheid, te steunen. Als politiek analist is de 48-jarige Min Zin bedreven in het schetsen van scenario’s.  Hij is niet hoopvol over de afloop van deze zaak.  Onafhankelijke rechtspraak bestaat niet. „Ze zijn gijzelaars van de militairen. Maar de spelregels van onderhandelingen gelden niet. Dit regime doet waar het zin in heeft.” Hij waarschuwt dat de modus operandi van de huidige militaire top niet te vergelijken is met die van voorgaande machthebbers uit het leger. „Voor het eerst in hun geschiedenis hebben ze geen enkele ideologische legitimiteit of onderbouwing. Voorgangers pretendeerden nog steun van de bevolking te hebben. Deze leiders nemen die moeite niet meer. Ze hebben geen greintje schaamte of geweten. Ze weten dat hun alleen bruut geweld rest om te proberen de opstand de kop in te drukken.” De zitkamer van Min Zins huis oogt sfeervol, met een comfortabele bank en kleurige kindertekeningen van zijn dochtertje aan de muren. Maar ook in het kleine huishouden in Chiang Mai klopten vluchtelingen aan. In het gastenverblijf bivakkeerden maandenlang enkele jongeren die aan zijn instituut studeerden. Toen het leger en de politie de protesten tegen de coup neersloegen, wilden ze net als tienduizenden andere demonstranten de wapens opnemen. „Denk na of er betere manieren zijn om een bijdrage te leveren aan de strijd”, maande Min Zin hen. Nu proberen ze op opleidingen in het buitenland terecht te komen. Het is alsof hij de geschiedenis van zijn eigen generatie herbeleeft. „Ik ben inmiddels een veteraan”, zegt hij met lichte spot, nu hij net als 25 jaar geleden opnieuw moest vluchten voor de militairen. Min Zin groeide op in Yangon, in een gezin waar binnenskamers gesprekken over politiek dagelijkse kost waren. Verschillende van zijn vaders oude vrienden hadden het land van de Britse overheersing naar de onafhankelijkheid van 1948 geleid. Toen de militairen in 1962 de macht grepen, waren ze jarenlang achter de tralies verdwenen. Hij hing aan hun lippen als ze vertelden over hun levensloop. Hij was veertien jaar toen Myanmarezen in 1988 massaal de straat op gingen uit woede over de armoede en de onderdrukking door het militaire bewind. Studenten en scholieren hadden een voortrekkersrol in de roep om democratische hervormingen en Min Zin werd leider van de Nakatha, de verboden bond voor scholieren. Het was spannend om in de deinende menigte zo hard mogelijk ‘Democracy do ajé! (‘Democratie onze missie!’) te schreeuwen en de verboden vlag van de organisatie te laten wapperen. Maar de sfeer van roekeloze opwinding sloeg om in dodelijke ernst toen om hem heen al snel de eerste slachtoffers vielen door het legergeweld. Terwijl duizenden door de militairen werden opgesloten, dook Min Zin onder. Zo begon een zwerftocht die negen jaar lang van huis naar huis en van klooster naar klooster voerde. Hij schreef pamfletten tegen het regime en leidde af en toe een korte minidemonstratie.  De ene na de andere activist werd opgepakt en in 1997 dreigde hij de volgende te worden. In een maanloze regennacht vluchtte hij naar Thailand. Het voelde als een nederlaag. In zijn hoofd klonk de waarschuwing van zijn vader: „Wie het land verlaat, raakt onvermijdelijk gemarginaliseerd.” Voor het eerst hebben de militaire machthebbers geen enkele ideologische legitimiteit of onderbouwing Hij was mager, ongewoon lang voor een Myanmarees en vanwege het gebrek aan daglicht bijna doorschijnend bleek. Zijn Engels klonk verrassend goed voor iemand die vanaf zijn tienertijd niet meer naar school had gekund. Via de radio had hij zich de taal eigen gemaakt. Verder bracht hij zijn ondergrondse dagen door met mediteren, schaken, lezen en nog eens lezen. Vrienden hadden een systeem om hem van boeken te voorzien. In een lawine van verhalen die negen jaar lang waren opgespaard, blikte hij die eerste dagen na zijn ontsnapping terug op zijn ondergrondse bestaan. De pijn was hoorbaar in zijn stem toen hij zei: „In feite heb ik nooit een jeugd gehad.” En: „Er zijn heel veel mensen gearresteerd en gemarteld vanwege mij.” Enkele jaren later zou zijn jeugdvriend en bondgenoot uit het scholierenverzet in de gevangenis overlijden wegens folteringen en verwaarloosde malaria. Eenmaal in ballingschap raakte Min Zins leven in een stroomversnelling. Hij werd uitgenodigd door Europese politici en lobbygroepen die zich bezighielden met Myanmar. Bij een eerste reis naar Amsterdam was het Achterhuis een van de highlights. In zijn schuilplaatsen had hij het dagboek van Anne Frank stukgelezen. Hij herkende zich in de woorden van zijn joodse leeftijdsgenoot, die in haar angstige afzondering probeerde te ontdekken wie ze was. In de Verenigde Staten was men zo van hem onder de indruk dat hij een beurs kreeg om aan de Universiteit van Californië in Berkeley politicologie en journalistiek te studeren, ook al had hij sinds zijn veertiende geen schoolbank meer gezien. MTV stuurde hem op pad voor een interview met Nelson Mandela. Voor internationale publicaties schreef hij analyses. Hij was net getrouwd toen de militaire leiders in 2012 voorstelden om de strijdbijl te begraven. Zijn artikelen voor The New York Times en Foreign Policy, waarin hij ook de democratische oppositie bekritiseerde, waren niet onopgemerkt gebleven. Tot zijn verbijstering vroegen degenen die jarenlang jacht op hem maakten, of hij hen wilde adviseren in het proces van transitie dat ze hadden ingezet. Hij weigerde beleefd. In die periode van prille hervormingen pendelde hij heen en weer tussen zijn vaderland en zijn thuis in Chiang Mai. Het was een memorabele, maar ook ongemakkelijke terugkeer. Nobelprijswinnares Aung San Suu Kyi was na ruim vijftien jaar huisarrest vrijgelaten en parlementslid geworden. Zijn commentaar op oppositieleidster Aung San Suu Kyi en haar partijgenoten was niet mals, al waren velen oude bekenden. Als onafhankelijk denker keek hij kritisch naar alle partijen. „Het fragiele transitieproces drijft op afspraken tussen Aung San Suu Kyi en de militaire leiders. Er is geen opbouw van instituties, beleid ontbreekt, beslissingen worden ad hoc genomen”, constateerde hij in 2013. Het weerzien met zijn vaderland legde meer pijnlijke verschillen bloot tussen hem en de achterblijvers. Hij vond dat de Myanmarese etnische meerderheid te weinig begrip had voor de positie van  minderheden, die gelijke rechten en een federale staat willen. Zijn relatie met Aung San Suu Kyi, bij wie hij in de turbulente maanden van 1988 over de vloer kwam als een zoon, bekoelde nadat hij openlijk twijfels had geuit over haar vaardigheden als politica. Die kritiek werd door velen als een gebrek aan respect opgevat. „Ik vernoemde mijn dochtertje naar haar. Hoeveel meer respect kan ik betonen?” Hij besefte eerder dan de meesten dat de spanningen tussen de legertop en civiele regering, die na de verkiezingen van 2015 onder leiding stond van Suu Kyi, zo hoog opliepen dat een staatsgreep dreigde. Op 1 februari 2021 kreeg hij gelijk. De redenen voor de coup zijn vermoedelijk complex. Maar de persoonlijke botsing tussen Suu Kyi en legerleider en huidig hoofd van de junta Min Aung Hlaing is er volgens hem zeker een. Met de terugkeer naar zijn vaderland verwezenlijkte hij ook zijn droom om in zijn denktank jongeren te trainen in democratisch leiderschap en kritisch denken. „Ik wilde ze de mentors bieden die ik zelf nooit heb gehad. Ik vind het vreselijk dat zij nu meemaken wat ook mijn generatie meemaakte.” Hij leeft mee met zijn landgenoten die zich verzetten tegen het regime en raakt duidelijk aangeslagen bij de gedachte dat elke dag levens verloren gaan. Uiteindelijk dwingt hij zichzelf telkens weer een stap terug te zetten om zijn kritische onafhankelijke kijk te behouden. Interviews mijdt hij zo veel mogelijk. Liever presenteert hij de onderzoeken die zijn denktank nog omzichtig uitvoert. Binnen het verzet tegen de junta heerst een sfeer wie niet met ons is, is tegen ons. Een onafhankelijke blik wordt al snel als verraad gezien. „Maar juist nu zijn goede analyses nodig”, is zijn overtuiging. Het baart hem zorgen hoe de situatie zich ontvouwt. „De samenleving raakt meer en meer gemilitariseerd. Mensen doneren hun spaargeld om burgermilities die tegen de junta vechten, van wapens te voorzien. Maar daardoor houden ze niets over voor medische zorg of onderwijs. De nadruk ligt te veel op de militaire strijd. Een bredere strategie en moreel leiderschap ontbreken.”  Hij acht het mogelijk dat het leger binnen nu en drie jaar implodeert. „Als we ons daarop niet beter voorbereiden, koersen we af op een lange periode van anarchie en low intensity-conflicten.” Het militaire regime in Myanmar zet zijn repressie van elke vorm van dissidentie op volle kracht voort en trekt zich daarbij niets aan van kritiek uit het buitenland. Vrijdag veroordeelde een rechter de voormalige Britse ambassadeur Vicky Bowman en haar Myanmarese echtgenoot Htein Lein, beiden woonachtig in Myanmar, tot een jaar celstraf omdat ze niet tijdig een adreswijziging aan de autoriteiten hadden doorgegeven. Diezelfde dag werd ook Aung San Suu Kyi (77) veroordeeld tot nog eens drie jaar cel met dwangarbeid. Ze zou fraude hebben gepleegd bij verkiezingen. Suu Kyi leeft  al decennia op gespannen voet met de militaire machthebbers. De nieuwe straf leidde tot protesten van onder meer de Europese Unie. Nobelprijswinnaar Suu Kyi heeft sinds haar regering vorig jaar bij een militaire coup werd afgezet, al twintig jaar cel gekregen. Er loopt nog een aantal  zaken tegen haar. De rechterlijke macht is ondergeschikt aan de militaire heersers. Sinds de staatsgreep zijn vele duizenden tegenstanders van het regime opgepakt en in de gevangenis beland, waar dikwijls ook wordt gemarteld. De militaire heerser, Min Aung Hlaing, bezocht maandag Moskou, zijn tweede bezoek in een paar maanden. Rusland en China steunen hem. ||https://www.nrc.nl//nieuws/2022/09/05/dit-regime-in-myanmar-doet-waar-het-zin-in-heeft-a4140802
2022-09-06||Belg Stefaan Decraene nieuwe topman van de Rabobank||Stefaan Decraene wordt dit najaar de nieuwe topman van de Rabobank. Dat heeft de Rabobank maandag bekendgemaakt. De 57-jarige Belg volgt Wiebe Draijer op, die vorig jaar bekendmaakte na acht jaar leidinggeven zal vertrekken per oktober. De benoeming van Decraene moet nog door toezichthouders worden goedgekeurd, meldt de bank. Decraene is ervaren in de bankenwereld. De afgelopen tien jaar werkte hij voor de Franse bank BNP Paribas, waar hij onder meer lid was van het bestuur. Eerder was hij topman van de Belgische bank Dexia. Decraene moet zijn huidige werkzaamheden bij BNP Paribas nog afronden. De Rabobank laat weten dat hij in het najaar aantreedt, maar een exacte datum is nog niet bekend. Vanaf 1 oktober zal daarom financieel directeur Bas Brouwers tijdelijk de leiding hebben bij de Rabobank. Vertrekkend topman Draijer trad in 2014 aan als bestuursvoorzitter. Zijn aanstelling was opmerkelijk omdat hij, in tegenstelling tot Decraene, geen ervaren bankier was. Destijds verkeerde de Rabobank in een crisis: de bank was berispt door de Autoriteit Financiële Markten omdat klantdossiers niet op orde waren en er was ruzie in de top. Op dit moment worstelt de Rabobank met het bestrijden van witwaspraktijken, bleek uit recent onderzoek van NRC.||https://www.nrc.nl//nieuws/2022/09/05/belg-stefaan-decraene-nieuwe-topman-van-de-rabobank-a4140801
2022-09-06||Docent KABK maakte ‘honderden’ stiekeme foto’s van vrouwen onder tafel||De Nederlandse kunstenaar Pim V. (1961), al bijna 32 jaar docent bij de afdeling Fine Arts op de Koninklijke Academie van Beeldende Kunsten (KABK) in Den Haag, wordt ervan beschuldigd jarenlang stiekem foto’s van het kruis van vrouwen te hebben gemaakt met een camera die hij onder tafel verstopt hield. Onder de foto’s die V. in zijn bezit had, zat ook een aantal foto’s van vrouwen op de KABK. Dat heeft de directie van de KABK maandag bekendgemaakt aan alle studenten en docenten. V. werd gesnapt toen hij eind augustus in een winkel in Utrecht foto’s maakte in een paskamer waar een vrouw zich stond te verkleden. De vrouw deed aangifte bij de politie. Bij de huiszoeking die daarop volgde, vond deze „honderden” compromitterende foto’s.  Volgens Ranti Tjan, sinds juni dit jaar directeur van de KABK, had „niemand op de KABK door dat de docent in kwestie jarenlang foto’s onder tafel maakte.” Dat op 29 augustus twee rechercheurs zijn kantoor in Den Haag binnenstapten, kwam dan ook als een „totale verrassing”. Het Openbaar Ministerie  Midden-Nederland heeft Pim V. inmiddels voorgeleid, laat een woordvoerder weten. Hij wordt vervolgd op basis van artikel 139H: het vervaardigen van afbeeldingen van seksuele aard. In afwachting van de rechtszaak zit V. thuis. Tjan: „Ik heb meteen een afspraak met de docent gemaakt, op 1 september. Hij bekende alles. Hij verzekerde mij dat hij geen foto’s van minderjarigen, van docenten en van mannen heeft gemaakt. Ook  beloofde hij in therapie te gaan. Voor ons als academie is dit ontoelaatbaar gedrag, hoe graag gezien deze docent ook was bij collega’s en studenten. Op mijn verzoek zijn we met ingang van diezelfde dag uit elkaar gegaan. De docent is daarmee akkoord gegaan.” De naam van de docent is daarom ook niet meer te vinden op de website van de academie. De studenten die Pim V. begeleidde zullen door een andere docent worden overgenomen. Tjan trad in de zomer van dit jaar aan na een zeer roerige periode op de KABK. Eind oktober 2020 verscheen in NRC een geruchtmakend onderzoek naar het grensoverschrijdend gedrag van ex-KABK kunstenaar Julian Andeweg, waar nog steeds een strafrechtelijk onderzoek naar loopt. In het kielzog van deze affaire werden twee docenten van de KABK geschorst. Een onderzoek kon de beschuldigingen die over hen binnen waren gekomen niet staven, maar beide docenten zijn inmiddels vertrokken. Na een kritisch rapport van bureau Bezemer & Schubad, waarin onder andere de sociale onveiligheid en het top-down management van de directie op de academie werd gehekeld, legde directeur Marieke Schoenmakers in maart vorig jaar haar functie neer. Paul van Maanen, de nieuwe interim-directeur, stapte in juni van dat jaar op.  Voor Tjan zaak om de tanker die de KABK is, van koers te veranderen. „Ik heb me voorgenomen dat dit hele gedoe binnen een jaar na mijn aantreden achter de rug moet zijn. Ik ben zelf heel erg van het persoonlijke contact, dus iedereen die ergens mee zit kan met mij of de docenten praten. Er zijn de afgelopen tijd al goede stappen gemaakt: we hebben studiecoaches, een nieuwe code of conduct, de studenten zijn weer sterker vertegenwoordigd. En we proberen over alles zo open mogelijk te zijn. Deze academie heeft veerkracht en heel veel talent. Dat gaan we laten zien.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/05/docent-kabk-maakte-honderden-stiekeme-fotos-van-vrouwen-onder-tafel-a4140800
2022-09-06||Oud-voorzitter bewonersvereniging GBB: &#8216;Dit komt niet meer goed&#8217;||Voor de beving van Huizinge in 2012 had de Groninger Bodem Beweging (GBB) zo’n 100 tot 200 leden, dat steeg na de beving tot 4.000, vertelde oud-voorzitter Jelle van der Knoop (2009-2021) maandag in Den Haag. De GBB komt al jarenlang op voor de belangen van bewoners in het Groningse gasdossier.  Van der Knoop waarschuwde de enquêtecommissie. Volgens hem komt de versterking van huizen in het Groningse gaswinningsgebied „niet meer tot een goede einde”. Vanwege de bevingen in het gebied moeten mogelijk nog ruim 20.000 panden worden versterkt – zodat mensen levend hun huis kunnen verlaten bij een zware beving. „Ik ben ervan overtuigd dat het niet meer tot een goed einde komt”, zei Van der Knoop.  De onafhankelijke toezichthouder, Staatstoezicht op de Mijnen, kondigde in 2020 aan dat de versterkingsoperatie nog twintig jaar gaat duren. Jaar op jaar wordt vanuit het Rijk een versnelling aangekondigd, maar dat blijkt niet uit de praktijk, zei Van der Knoop. „Dit gaat nog twintig jaar duren, maar je kunt mensen toch niet twintig jaar lang in onzekerheid laten. Sommige woningen worden pas over vijftien jaar versterkt. Wat moeten die mensen ondertussen doen met hun huis? Dat wil toch niet.” Als het kabinet besluit de gaswinning in Groningen alsnog te verhogen vanwege de huidige energiecrisis, dan wordt het „helemaal een puinhoop” in Groningen, aldus Van der Knoop. „Als je nu meer gas gaat winnen dan wordt het gevaar op zwaardere bevingen groter.” En dat heeft grote gevolgen voor de duizenden panden die al versterkt zijn, want dat is gebeurd op basis van normen die rekening houden met een afnemende gaswinning. „Die berekeningen kloppen dan niet meer.”||https://www.nrc.nl//nieuws/2022/09/05/oud-voorzitter-bewonersvereniging-gbb-dit-komt-niet-meer-goed-a4140778
2022-09-06||Drie jaar Boris Johnson als Britse premier: van Brexit tot lockdownfeestjes||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/05/drie-jaar-boris-johnson-als-britse-premier-van-brexit-tot-lockdownfeestjes-a4140754
2022-09-06||&#8216;Chinese president bezoekt op 14 september Kazachstan, eerste reis in tijden&#8217;||De Chinese president Xi Jinping zal op 14 september Kazachstan bezoeken, zijn eerste buitenlandse reis sinds het begin van de coronapandemie. Dat heeft het Kazachse ministerie van Buitenlandse Zaken maandag bekendgemaakt, melden internationale persbureaus. Het zou voor het eerst in ruim twee jaar zijn dat Xi het vasteland van China verlaat. Begin 2020 voerde het land een extreem strikt coronabeleid in en sloot het de grenzen. Beijing heeft het bezoek nog niet bevestigd. Xi heeft een afspraak met de Kazachse president Kassym-Jomart Tokajev, zei een woordvoerder van het Kazachse ministerie tijdens een briefing. Daarbij zal „een aantal bilaterale documenten” worden ondertekend, maar meer details over het bezoek zijn niet bekendgemaakt. China onderhoudt nauwe banden met Kazachstan en haalt onder meer mineralen, metalen en energie uit het land. The Wall Street Journal meldde vorige maand al dat Xi voorbereidingen treft voor een reis naar Centraal-Azië. Hij zou onder meer een top bijwonen van de Shanghai Cooperation Organisation (SCO) op 15 en 16 september, daags na zijn mogelijke bezoek aan Kazachstan, in de Oezbeekse stad Samarkand. De SCO, geleid door China en Rusland, is een soort Aziatische variant op de NAVO.  Xi en de Russische president Vladimir Poetin, die ook wordt verwacht op de top, hebben hun banden de afgelopen maanden aangehaald. Kort voor de Russische invasie van Oekraïne in februari stelden China en Rusland dat hun relatie sinds de jaren vijftig niet meer zó goed is geweest en dat hun samenwerking „geen grenzen” kent. ||https://www.nrc.nl//nieuws/2022/09/05/chinese-president-bezoekt-op-14-september-kazachstan-eerste-reis-in-tijden-a4140777
2022-09-06||Israël: &#8216;grote kans&#8217; dat Al Jazeera-journalist is doodgeschoten door Israëlische militair||Israël heeft voor het eerst erkend dat de doodgeschoten Al Jazeera-journalist Shireen Abu Akleh waarschijnlijk werd vermoord door een Israëlische militair. „Er is een grote kans dat mevrouw Abu Akleh per ongeluk is getroffen door Israëlisch legervuur”, concludeert het Israëlische ministerie van Defensie in een maandag gepubliceerd onderzoeksrapport naar de dood van de gerespecteerde journalist, zo melden internationale persbureaus. Volgens het rapport had een militair Abu Akleh „verkeerd geïdentificeerd” als gewapende Palestijnse militant en was haar dood „een ongeluk”.  De journalist droeg een helm en kogelwerend vest met het woord ‘pers’ erop toen zij in haar hoofd werd geschoten. Het ministerie maakt de identiteit van de militair in kwestie niet bekend en laat weten geen nader onderzoek te verrichten. Direct na de dood van Abu Akleh hielden zowel Palestijnse autoriteiten als haar werkgever Al Jazeera het Israëlische leger al verantwoordelijk. Israël erkende tot op heden geen betrokkenheid, ondanks eerder onderzoek van de Amerikaanse overheid waarin werd geconcludeerd dat er een Israëlisch schot was gelost, al dan niet opzettelijk. De Amerikaans-Palestijnse Abu Akleh (51) werd op 11 mei doodgeschoten op de bezette Westelijke Jordaanoever, terwijl zij verslag deed vanuit het Palestijnse vluchtelingenkamp bij Jenin. Daarbij raakte ook een andere verslaggever gewond. De dood van de journalist maakte wereldwijd veel los. Palestijnen zien in het incident vooral een symbool voor de gewelddadigheid waarmee het Israëlische leger op de Westelijke Jordaanoever optreedt. De familie van Abu Akleh bekritiseert het onderzoeksrapport van het Israëlische leger en zegt dat Defensie probeert „de waarheid te verdoezelen en verantwoordelijkheid te ontlopen”.||https://www.nrc.nl//nieuws/2022/09/05/israel-grote-kans-dat-al-jazeera-journalist-is-doodgeschoten-door-israelische-militair-a4140772
2022-09-06||Het hof maakt het definitief: Rob B. vrijgesproken van moord  op vriendin||Meteen na de uitspraak van het hof snelt advocaat Pieter van der Kruijs de rechtszaal uit, met zijn vingers zoekend op zijn mobiele telefoon naar het juiste nummer. Hij wil zijn cliënt, Rob B., laten weten wat de uitspraak is. Rob (64) is er niet bij, mede vanwege de spanning. Dus vertelt Van der Kruijs per telefoon dat hij is vrijgesproken voor het doden van zijn vriendin, 22 jaar geleden. Daarmee is Robs veroordeling uit 2007 definitief ongedaan gemaakt. Rob heeft zijn vriendin niet om het leven gebracht.   De ‘Rosmalense flatmoord’ gaat om de dood van de toen 37-jarige Regie van den Hoogen, die op 10 april 2000 overleed in haar flat in Rosmalen, vlak bij Den Bosch. Toen  de politie aankwam, bleek dat Regie was overleden door het doorsnijden van  haar hals – een snee van 16 centimeter. Ze lag in het halletje, een mes onder haar arm, overal zat bloed. De politie kwam al snel uit bij Regie’s vriend Rob B.. Vanwege een gebrek aan braaksporen waren er maar twee mogelijkheden: of Regie heeft haar eigen keel doorgesneden, of haar vriend Rob heeft dat gedaan.  Vooral op basis van rapporten van twee onderzoekers, Selma Schieveld en Richard Eikelenboom, werd Rob uiteindelijk veroordeeld voor het om het leven brengen van zijn vriendin. Het rapport van Schieveld voerde tien bevindingen op die volgens haar wijzen op moord. Het rapport van Richard Eikelenboom richtte zich op de bloedspatten. Dat paste volgens de deskundige meer bij het scenario van een misdrijf dan bij zelfmoord. Rob B. werd in 2007 in hoger beroep veroordeeld tot tbs met dwangverpleging. De tbs is inmiddels afgebouwd, maar hij verblijft nog steeds in een kliniek.  Advocaat Van der Kruijs heeft altijd in de onschuld van Rob geloofd. Mede na onderzoek van studenten van de Vrije Universiteit (VU) boog de Adviescommissie afgesloten strafzaken (ACAS) zich over de zaak. Nieuwe onderzoekers van het Nederlands Forensisch Instituut (NFI) veegden de eerdere onderzoeken van Eikelenboom en Schieveld van tafel. Het bloedsporenbeeld paste meer bij een scenario van zelfmoord dan bij dat van een misdrijf, en de snijwond vertelt niets over of er sprake was van moord of zelfmoord. Als ook een hoogleraar forensische geneeskunde tot de conclusie komt dat zelfmoord waarschijnlijker is dan doodslag, dient Diederik Aben, advocaat-generaal bij de Hoge Raad, een herzieningsverzoek in. De Hoge Raad oordeelde vervolgens dat de zaak opnieuw moet.  Twee weken geleden behandelde het Hof in Arnhem-Leeuwarden de zaak inhoudelijk, maandag sprak het hof Rob B. definitief vrij. Volgens het hof vormen de rapporten van Schieveld en Eikelenboom geen bewijs voor de conclusie dat Rob op enige wijze betrokken was bij de dood van zijn vriendin. Ander bewijs ontbreekt. Het hof was zeer kritisch op de rapporten van Schieveld en Eikelenboom. Zo wringt het volgens het hof dat Eikelenboom al in een eerder stadium bij het onderzoek betrokken was, en daarna over dezelfde zaak rapporteerde. Ook vindt het hof het „zeer onwenselijk” dat Schieveld en Eikelenboom levenspartners zijn, en daar van meet af aan niet uitdrukkelijk melding van hebben gemaakt.   Vincent Smink, persadvocaat-generaal bij het Ressortspakket van het Openbaar Ministerie, zegt dat deze zaak leert kritisch te blijven op rapporteurs en deskundigen. „Excuses zijn hier op zijn plaats. Hoe we dat doen en wat de consequenties zijn voor een schadevergoeding, zullen we in gesprek met de raadsman bespreken.”  Voor die raadsman, Pieter van der Kruijs, was het zijn laatste kunstje. Hij gaat met pensioen. Volgens hem zijn Rob en zijn familie blij en opgelucht, al kan dit oordeel van het hof alle ellende niet goed maken. Met de vrijspraak komt de Rosmalense flatmoord in het rijtje van de Puttense moordzaak, Lucia de B. en de Pettense campingmoord: zaken die opnieuw moesten en uiteindelijk leidden tot vrijspraak. Praten over zelfdoding kan bij de landelijke hulplijn 113 Zelfmoordpreventie. Telefoon 0800-0113 of www.113.nl Verpleegster Lucia de Berk werd in 2003 veroordeeld tot levenslang voor het plegen van meerdere moorden op ziekenhuispatiënten. In een herzieningszaak kwam de rechter in 2008 tot de conclusie dat sprake was van een justitiële dwaling. Twee jaar later werd ze vrijgesproken. Bejaardenverzorgster Ina Post werd in 1986 beschuldigd van het wurgen van een 89-jarige cliënte. Post werd zodanig ondervraagd dat zij in  verwarring alles bekende. Ze kwam van haar bekentenis terug, maar kreeg toch zes jaar cel. In 2010 werd ze  vrijgesproken. In de Schiedammer parkmoord kreeg Cees B. achttien jaar cel en tbs voor doodslag op de 10-jarige Nienke en het neersteken van de 11-jarige Maikel in juni 2000. B.  had de Schiedammer parkmoord echter niet gepleegd, en kwam in 2004 vrij toen de echte dader werd gepakt. In de Puttense moordzaak kregen Wilco Viets en Herman du Bois  in 1995 tien jaar cel voor de moord op Christel Ambrosius. In een herzieningsprocedure werden de twee in 2002 vrijgesproken. In 2008 werd een nieuwe verdachte, Ronald P., opgepakt. Hij kreeg achttien jaar celstraf. Bij de Pettense campingmoord werd de Duitser Frank Vick in 1994 veroordeeld tot vijf jaar celstraf voor het doodsteken van zijn schoonvader op een camping in het Noord-Hollandse Petten in 1994. Vick had de moord bekend, maar trok deze verklaring later in. In 2022, na 28 jaar, werd hij alsnog vrijgesproken.||https://www.nrc.nl//nieuws/2022/09/05/vrijspraak-voor-rob-b-in-rosmalense-flatmoord-a4140783
2022-09-06||Kenia opgelucht dat geweld uitblijft na bevestiging van verkiezingsuitslag||Het was angstvallig stil in de Keniaanse hoofdstad Nairobi op maandagochtend, vlak voordat het Opperste Gerechtshof zijn vonnis velde over de presidentsverkiezingen van begin vorige maand. Mensen bleven thuis uit vrees voor geweld, zo hoog lopen de spanningen op in tijden van verkiezingen. Het vonnis schokte de natie echter niet: de zeven rechters bevestigden de zege van William Ruto (55) en stuurden de nooit aflatende oppositieleider Raila Odinga (77) met pensioen. Odinga deed al vijf keer tevergeefs mee met de verkiezingen. Vijf jaar geleden schreef het Opperste Gerechtshof geschiedenis door voor het eerst in Afrika verkiezingen ongeldig te verklaren, wegens de slordige organisatie door de Kiescommissie. Deze keer wezen de zeven rechters alle aantijgingen in de petities unaniem  af, hoewel ze nog steeds vonden dat de Kiescommissie de volgende keer moet zorgen voor een betere organisatie. „Dit in het belang van de versterking van de democratie”, aldus een van de rechters na de uitspraak. In zijn petitie betoogden de advocaten van Odinga dat de servers van de Kiescommissie waren gehackt om vervalste uitslagformulieren in te voeren. Ruto had met een flinterdunne meerderheid van 50,5 procent van de stemmen gewonnen, tegen 48,5 procent voor zijn uitdager. De rechters besloten dat er geen bemoeienis door mensen van buiten de Kiescommissie is geweest in de overdracht van de uitslagen. Opperrechter Martha Koome sprak zelfs over „regelrechte vervalsing” van de door Odinga aangevoerde bewijslast. Op één punt kreeg Odinga gelijk. De uitslag was bekendgemaakt door alleen de voorzitter van de Kiescommissie, niet door álle leden. Dat was onrechtmatig, maar „onvoldoende om de hele verkiezing ongeldig te verklaren”. Vlak voor de bekendmaking waren vier van de zeven commissieleden opgestapt, omdat ze de telling „ondoorzichtig” vonden. De vier dissidente leden hadden ook een petitie ingediend, maar die werd door de rechters afgewezen. „Waarom meldden de vier zich met hun kritiek pas helemaal aan het einde, terwijl ze geen kritiek hadden geuit tijdens de tellingen de dagen ervoor?”, vroegen de rechters zich af. In de steden die gelden als bastion van Ruto verscheen er direct na de uitspraak een zee van hossende gele mensen op de straten. Geel is de partijkleur van Ruto. In Kisumu, een bolwerk van Odinga waar het al weken onverstandig is om met gele kleren op straat te verschijnen, gingen er direct veiligheidswaarschuwingen uit om niet de straat op te gaan. Maar het bleef er rustig. Vorige omstreden verkiezingen leidden wel tot geweld. Begin 2008 dreigde Kenia zelfs in een burgeroorlog te belanden toen – naar verluidt – Ruto zijn aanhangers aanzette tot moordpartijen, aantijgingen waardoor de tegenwoordige president  bij het Internationaal Strafhof in Den Haag belandde. Het Strafhof kon de beschuldigingen tegen Ruto niet waarmaken, door intimidatie van getuigen en tegenwerking van de Keniaanse staat. In 2008 kwamen er meer dan duizend mensen om, bij geweld na verkiezingen in 2017 honderd. Kenianen bedrijven politiek met passie, mede omdat politici hun achterban op tribale basis opbouwen. Geweld wordt echter doorgaans georganiseerd door de politici, zoals in 2008, toen relschoppers 5 euro kregen om te plunderen en 10 euro om te moorden. Naarmate de stembusgang beter werd georganiseerd en er door hervormingen eerlijkere rechters kwamen om over onregelmatigheden te oordelen, ontstonden er minder redenen voor geweld. De verkiezingscampagnes begonnen vier jaar geleden en al maanden staan de kranten er vol van. „Nu hebben we er genoeg van, nu moeten we weer aan het werk”, is wat de meeste Kenianen zeggen. Want verkiezingen zijn duur. Tobias Alando, hoofd van de Kenia Vereniging van Fabrikanten, waarschuwde onlangs: „Er vindt zoals gebruikelijk een vertraging in het zakenleven plaats, investeerders uit binnen- en buitenland nemen een afwachtende houding aan.”  Al sinds 1992, toen de eerste meerpartijenverkiezingen werden gehouden, loopt de economische activiteit tijdens verkiezingsjaren gemiddeld met enkele procenten af.||https://www.nrc.nl//nieuws/2022/09/05/kenia-opgelucht-dat-geweld-uitblijft-na-bevestiging-van-verkiezingsuitslag-a4140782
2022-09-06||Schilder Maarten ’t Hart: ‘Er zijn machten die me bijstaan’||Maarten  ’t Hart woont in Balkbrug (Overijssel), aan een weggetje dat de gps niet meteen kan vinden. Na een paar minuten rijden over een zandpad kom je bij een boerderijtje dat eruitziet zoals het er honderd jaar geleden ook uit had kunnen zien. Maar dat lijkt maar zo, de boerderij is de afgelopen vijftig jaar langzaamaan verbouwd, de laatste keer met een expositieruimte in wat ooit de hooischuur was. Als je van het zandpad naar de voordeur loopt, kom  je  langs een grote moestuin –  al met al staan rond het huis pakweg tweehonderd soorten planten en bomen.  In de expositieruimte: schilderijen en tekeningen die dezelfde, bijna  vergeten sfeer oproepen als het huis en de tuin. Bloemen, vruchten en kleine dieren, maar vooral: oude gebouwen. En daarvan dan weer vooral kerkinterieurs, realistisch weergegeven, monumentale ruimtes zijn het, vrijwel altijd zie je hoge pilaren en rondbogen, door de ramen valt wit  licht over plavuizen vloeren. Omdat menselijke figuren geheel ontbreken is het er steevast totaal verstild, op het mystieke af. We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. We zitten buiten, in de schaduw van een grote eikenboom. Er is koffie, later krijgen we nog soep van groenten uit de tuin. Op de tuintafel boeken die zijn verschenen over zijn leven en werk, Maarten ’t Hart en Maarten ’t Hart, Het Vervolg. Als je ze doorbladert, kom je op een van de eerste bladzijden een foto tegen van  ‘Interieur Sint Joriskerk Amersfoort’, een schilderij uit 2002. Het is de kerk naast het huis waar hij werd geboren, vanuit de woonkamer keek hij rechtstreeks uit op het koor. Wat hij zich herinnert: „Hoe mijn moeder me voor het eerst meenam naar een kerkdienst, ik was een jaar of vijf, zes. Ik was meteen helemaal verbluft van de ruimte. Sinds die tijd ben ik gek van kerken.” Maarten ’t Hart (72) komt, vertelt hij, uit een familie van ondernemers. Zijn opa begon een tent- en zeilmakerij, later nam zijn vader het bedrijf van hem over, als oudste zoon was hij voorbestemd dat voorbeeld te volgen. Maar hij ging naar de kunstacademie.  „Mijn vader begreep dat ik dat wilde. Hij had zelf ook wel willen tekenen, maar zijn vader vond dat hij in de zaak moest.  Als steuntje in de rug kochten mijn ouders zelfs werk  dat ik maakte op de academie. Ik had ook een klein ateliertje in het bedrijf van mijn vader.”  Je zou kunnen zeggen dat er thuis meer begrip was voor zijn werk dan op de kunstacademie. „Het was de tijd van de abstractie hè, maar ik dacht: ik  wil gewoon een vak leren. Er waren meer studenten die dat dachten, die gingen net als ik naar het grafieklokaal. En naar de tekenlessen. Ik heb ook wel aanvaringen  met docenten gehad, op een gegeven moment vonden ze het eigenlijk te gek worden wat ik maakte. Maar omdat mijn werk kwalitatief goed was, konden ze me niet wegsturen. Ik heb de academie gewoon afgemaakt.” Tekenen is niet alleen kijken, het is ook ruiken en luisteren Wat is er zo aantrekkelijk aan het schilderen van kerkinterieurs? „Oude kerken hebben een bepaalde sfeer, het is er sacraal.  Dat ervaar je meteen als je binnenkomt, je gaat  zachter praten. De romaanse kerken spreken me het meest aan, dan de gotische. Daarna wordt het snel minder. Classicisme, barok: het zegt me niet veel.” Want? „Romaanse kerken zijn het meest eenvoudig en daardoor qua ruimtewerking het sterkst. In de gotiek wordt het wat losser en krijg je meer licht, wat ik wel mooi vind trouwens. Het is alleen minder geconcentreerd licht, het zijn vaak hele plassen. Bij romaans licht heb je van die kleine lichtvalletjes op de grond en tegen de muren, die vaak ook nog een beetje geheimzinnig zijn.” Gaat het om de lichtval? „Om alles, eigenlijk. Tekenen is niet alleen kijken, het is ook ruiken en luisteren. De hele sfeer van zo’n ruimte, het sobere en meditatieve ervan. Ik schilder er ook opzettelijk geen mensen in. En ook geen beelden, die laat ik weg als ze de lijnen verstoren, soms zijn ze ook gewoon te kitscherig. In een lege kerk raak je gericht op de ruimte en het licht. Alles daaromheen leidt alleen maar af.” Zoals ook het moderne leven afleidt. Maarten en Annelies (67) ’t Hart hebben drie volwassen kinderen, die zijn opgegroeid op deze plek. Er was en is geen mobiele telefoon. En ook geen auto, in de schuur staan twee fietsen. Ze eten vegetarisch, veel komt uit de tuin. Bij de soep is er zelfgebakken brood. En aan het maken van de schilderijen komt geen fototoestel te pas, hoe realistisch ze ook ogen.  Foto Sake Elzinga
 Hoe het dan wel gaat: „Voordat ik thuis het schilderij maak, schets ik in de kerk het interieur. En terwijl ik dat doe, vergelijk ik alle elementen die ik zie wiskundig met elkaar. Daar heb ik een klein stokje voor, een dun penseeltje waar de haren vanaf zijn. Dat stokje hou ik eerst horizontaal voor mijn ogen.” Hij pakt een stokje en laat het zien. „Als ik bijvoorbeeld het schuurtje hier in de tuin zou opmeten, dan is waar ik nu mijn duim zet het einde van de muur. Daarna draai ik het stokje verticaal, kijk zo. Nu zie ik dat de schuur net iets hoger is dan breed. Op die manier ga ik het hele interieur van een kerk door, zodat later alle verhoudingen op het schilderij kloppen.”  Tegelijk laat u  dingen weg, zoals die heiligenbeelden. Of u vervangt  ramen van glas-in-lood door ramen met wit glas.  „Dat doe ik voor de sfeer, maar ook omdat de compositie dan beter wordt: die is lang niet altijd goed. Dan denk je: het is hier heel mooi, maar die pilaren zouden wat dichter bij elkaar moeten staan. Soms is een bepaalde muur wel erg kaal, daar zou een nis in moeten denk ik dan. Of: dat raam ga ik wat verplaatsen, dan zit het beter op zijn plek. Het gaat erom dat je een goed schilderij maakt, dat je vrij met je onderwerp omgaat. Anders kun je net zo goed een foto maken.” In mijn leven zijn dingen gebeurd waarvan je denkt: dat moet gestuurd zijn Tegenwoordig zijn zijn kerkinterieurs bekend, en is zijn naam als kunstschilder gevestigd, maar toen hij begon met schilderen leidde diezelfde naam soms tot verwarring. In artikelen in lokale kranten stond dan dat hij niet alleen schilderde, maar ook boeken schreef. Ze hebben zelfs een keer kennisgemaakt, Maarten ’t Hart de romanschrijver en Maarten ’t Hart de kunstschilder. „Lang geleden hoor. Hij kreeg mensen die schilderijen wilden kopen en ik kreeg mensen die naar boeken vroegen. Ik weet niet eens meer wie het initiatief nam, ik geloof dat hij  me een brief heeft geschreven. We zijn ook geen familie, dat is een keer uitgezocht. Maar goed: de naam, het gereformeerde, en dan ook nog de tuin. Want we zijn dus ook nog allebei met biologie bezig, hij beroepsmatig en ik als amateur. Ik inventariseer wilde planten en  geef regelmatig  dingen door aan natuurorganisaties. Dus daar heb ik ook wel eens verwarring gehad. En het gebeurt nog steeds dat je mensen hoort zeggen: kijk, daar woont de schrijver en dat is dan zeker zijn grote tuin. Maar we hebben ook  tegenstellingen natuurlijk. Hij is van zijn geloof gevallen.”  En u niet. Speelt het geloof een rol als u aan  het schilderen bent? „Soms wel, ja. Bijvoorbeeld als het licht even heel mooi over een avondmaalstafel schuift. Zo’n moment  leg ik dan ook bewust vast op het schilderij dat ik maak. En soms halen anderen de symbolen eruit. Ik kreeg een keer een artikel toegestuurd uit een kerkblad, waarin  een schilderij van mij werd beschreven. De schilder bedoelde dit, de schilder bedoelde dat,  stond erin. Ik las het en ik dacht: die man  heeft gelijk. Maar zelf had ik het niet zo gezien. Ik teken en schilder vooral logisch: dat het licht uit die hoek moet komen, en dus door die en die ramen, want dat klopt dan in het geheel.” Gaat u op zondag naar de kerk? Foto Sake Elzinga „Ja, meestal hier in het dorp. Ik kom uit een christelijk gezin en dat heb ik als het ware overgenomen. Ik hou ook wel van een beetje stevige preek. En in de kerk onderhoud je het contact met geloofsgenoten, dat is ook een manier om je geloof te voeden.  Los daarvan heb ik een paar ervaringen gehad waardoor het geloof voor mij veel sterker is geworden.” Kunt u daar meer over vertellen? „Dat vind ik moeilijk. Laat ik zeggen: er zijn in mijn leven dingen gebeurd waarvan je denkt: dat is absoluut onmogelijk als je het normaal gaat beredeneren, dus dat moet wel gestuurd zijn.” Wilt  u het toch proberen? Als ik alleen dit  opschrijf is het een beetje… „Vaag.” Ja. Hij aarzelt. „Dit verhaal vertel ik bijna nooit, het is vooral een ervaring die heel mooi voor onszelf is.”  Dan: „Ik schilder vooral veel kerken, maar ook wel oude binnensteden. Op een dag wilde ik naar zo’n binnenstad toe, om daar te gaan zitten tekenen. Maar het was mooi weer, ik had eigenlijk  meer zin om in de tuin te werken. Een andere keer dan maar, zei ik tegen mezelf. Maar in de tuin dacht ik: ik geloof dat ik toch maar ga tekenen. Dus ik pakte de fiets, reed een stukje het pad af, maar bedacht me toen toch weer: nee, ik heb geen zin, ik ga in de tuin werken. Het was een hele rare twijfel, ik heb dat anders nooit. Dus ik heb de fiets teruggezet en  ben  de tuin weer ingegaan. Maar ik bleef dat vreemde, onrustige gevoel houden en bedacht me nog een keer. Ik heb toch weer de fiets gepakt en  ben  alsnog weggegaan. En wat gebeurt er: ik ga de trein in, waar iemand mij staat op te wachten die me een plek aanwijst. Hij zegt: ga daar maar zitten. Ik  kende die hele man niet, maar ik deed wat hij zei. Daarna   ging hij tegenover me zitten. En vroeg hij  of ik hem wilde uitleggen wat het geloof voor mij betekende. Dat vond ik merkwaardig, maar goed: ik wilde dat wel doen  – en hij luisterde heel aandachtig. Op een gegeven moment stopt de trein, hij geeft  me een hand en  zegt: bedankt voor dit gesprek, ik stond vandaag op een kruispunt in mijn leven. En daarna  ga je nadenken, dan denk je: dit is een stukje praktijk van het geloof dat normaal in het vage zit, waar je wel eens iets van hoort, wat ook  in de bijbel staat, maar dat je nu zelf ervaart. Ik ben bij mijn lurven gepakt, want ik moest op dat moment daar zijn. Precies  op dat moment moest ik die man verder helpen.” Ik hoef het niet allemaal zelf te doen, er zijn machten die me bijstaan Welke ervaring  wilt u iemand meegeven die  naar uw kerkinterieurs kijkt? Foto Sake Elzinga „De sfeer, het meditatieve. Maar ook de ruimte en het licht. Ik wil graag dat je een bepaalde rust ervaart. En dat je wat kunt nadenken: waarom staat die kerk daar, wat betekent het geloof.” Kunt u nog in een kerk zitten zonder te denken aan lichtval en verhoudingen? „Als ik geen bedoeling heb om te schilderen, kan het. Maar ik heb wel een beroepsdeformatie hoor, ook op dat soort momenten  ontleed ik alles in lijnen.” En waar haalt u dan uw eigen meditatieve momenten uit? „Uit het gebed. Het gebed is voor mij  iets dat altijd werkt. Het is ook niet zo dat ik een verhaaltje afsteek in het niets, ik merk met regelmaat dat er op dat moment   contact is. Ik bedank ook voor alle goede dingen die er zijn, want ik heb een heleboel voorrechten. En ik vraag om bescherming, om een dag die goed loopt. Ik begin de dag met gebed en ik eindig de dag ook met een gebed, een dankgebed. Dat vind ik heel  rustgevend, zo van: ik hoef het niet allemaal zelf te doen, want er zijn machten die me bijstaan. Het geloof is een werkelijkheid in ons leven die we elke dag ervaren.” 
 Meer afleveringen 
				Wat maakt het leven de moeite waard
			||https://www.nrc.nl//nieuws/2022/09/05/schilder-maarten-t-hart-er-zijn-machten-die-me-bijstaan-2-a4140781
2022-09-06||China neemt kleuters in Tibet bloed af voor dna-database||In Lhasa, de hoofdstad van Tibet, is systematisch bloed afgenomen van kinderen op kleuterscholen om zo ook de dna-profielen van kinderen te kunnen opnemen in databases van de Chinese politie. Dit staat in een maandag verschenen rapport van de mensenrechtenorganisatie Human Rights Watch (HRW) over het toegenomen politietoezicht op inwoners van Tibet en van Tibetaanse gemeenschappen binnen China. In een Tibetaanse gemeenschap in de westelijke provincie Qinghai is in 2020 volgens een Chinees rapport bloed afgenomen bij alle jongens van vijf jaar en ouder. „Er is geen openbaar beschikbaar bewijs dat suggereert dat mensen kunnen weigeren om deel te nemen”, aldus HRW. Ook vond de organisatie geen informatie die erop wijst dat mensen van wie bloed wordt afgenomen, onder concrete verdenking van een misdaad staan. Daarmee lijkt het verzamelen van genetisch materiaal van Tibetanen een extreem geval van etnisch profileren: omdat mensen een Tibetaanse etniciteit hebben of in Tibet wonen, worden ze er per definitie van verdacht een gevaar te vormen voor de stabiliteit van de Chinese samenleving. Ze worden gezien als potentieel staatsgevaarlijk. Daarom wil China hun dna alvast zo vroeg mogelijk in een database vastleggen. Ook in andere delen van China verzamelt de politie al vanaf het begin van het vorige decennium dna, maar daar lijkt het middel minder breed ingezet te worden. Volgens HRW gaat het dan meestal om groepen die de politie als problematisch ziet, onder wie migranten, voormalige gevangenen en verdachten van misdrijven.  Wel loopt er volgens een officieel document dat HRW te zien kreeg, al sinds 2017 een programma in China waarbij dna verzameld wordt van mogelijk ruim een kwart van alle mannen in China. In 2019 heeft de politie geïnteresseerde partijen in Tibet via een tender opgeroepen om voorstellen te doen voor de aanleg van een regionale dna-database. Een officieel Chinees rapport omschreef zo'n database als noodzakelijk „voor de instanties belast met openbare veiligheid om illegale zaken op te sporen en om effectief op te treden regen illegale en criminele elementen”, zo citeert HRW de tender voor het project. De Chinese overheid gaat steeds verder in het verzamelen van persoonsgegevens om de controle van de staat en de Partij over haar burgers zo groot mogelijk te maken. De overheid concentreert zich daarbij op die etniciteiten die ze het meest verdenkt van terroristische sympathieën. Zo berichtte  HRW al in 2017 dat het West-Chinese Xinjiang werkt aan een database met het dna van alle inwoners tussen de 12 en 65 jaar. In Xinjiang wonen veel Oeigoeren en andere minderheidsvolkeren die overwegend islamitisch zijn. Zij zijn in de ogen van de Chinese overheid potentieel zeker zo gevaarlijk als Tibetanen. Internationale aandacht voor de positie van Tibetanen in China is de laatste jaren afgenomen, mede omdat Tibet, onderdeel van de Volksrepubliek China, zo goed als ontoegankelijk is voor onafhankelijke waarnemers en journalisten. HRW baseert zich in dit rapport vooral op Chineestalige geschreven bronnen die openbaar zijn.||https://www.nrc.nl//nieuws/2022/09/05/china-neemt-kleuters-in-tibet-bloed-af-voor-dna-database-a4140780
2022-09-06||Wat vindt NRC | Premier Liz Truss belooft weinig goeds voor de EU||Op een nieuwe premier wachten normaal enkele wittebroodsweken. Een tijd van optimisme waarin verkiezingsbeloftes worden uitgewerkt tot plannen, een tijd van verwachtingen en ambities. Op Liz Truss, de nieuwe Britse premier, wacht het tegendeel. De afgelopen maanden, terwijl zij en de andere kandidaten die Boris Johnson wilden opvolgen zaaltjes voor Conservatieve partijleden afgingen en hun verhaal op die 0,3 procent van de Britten afstemden, zag het overgrote deel van het land een afwezige overheid en een regeringspartij die met zichzelf bezig was. Terwijl de kosten voor levensonderhoud stijgen, er personeelstekorten zijn, stakingen zijn en dreigen. Zorginstellingen melden dat voor hen de energieprijzen 200 tot 400 procent stijgen, waardoor ze wellicht moeten sluiten. 6,7 miljoen Britten wachten op een afspraak met een arts. 20 procent van hen leeft rond de armoedegrens. De vraag is niet óf er een recessie komt, maar wanneer. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Dergelijke problemen zijn er in heel Europa, in het Verenigd Koninkrijk worden ze verergerd door Brexit. Dat B-woord dat nauwelijks in de mond werd genomen door Truss, tenzij het ging om plannen om van meer wetgeving af te komen die oorspronkelijk als EU-lidstaat was ingevoerd, waaronder bepaalde arbeidsrechten. Tot nu toe weigerde Truss in te gaan op vragen wat precies haar oplossing is. Haar belangrijkste antwoord was dat belastingverlagingen de economie zullen stimuleren, en daardoor ook de allerarmsten zullen helpen. De focus van de afgelopen jaren op eerlijke verdeling van welvaart tussen landsdelen en bevolkingsgroepen, heeft volgens haar juist economische groei belemmerd. Minder vennootschapsbelasting zorgt er volgens haar voor dat bedrijven zullen investeren, lastenverlaging dat burgers meer geld overhouden om te kopen. „Aalmoezen” in de vorm van bijstand werken volgens haar niet.  Vraag is of ze dit kan en zal volhouden als de crises verdiepen. Of – en wanneer – de fractieleden uit de zogenoemde ‘red wall’ gaan morren, de noordelijke kiesdistricten die de Conservatieven in 2019 wonnen ten koste van Labour. Dáár zijn de gevolgen van die hoge energieprijzen en voedselprijzen al voelbaar. Ze beloofde inmiddels al een eerste steunpakket. Maar terugkomen van haar Thatcheriaanse principes van lage belastingen en een kleine overheid, brengt Truss in direct conflict met de andere kant van de fractie, die uit de kiesdistricten in het welvarendere zuiden. „Ik voerde campagne als een Conservatief, ik zal regeren als een Conservatief”, zei ze maandag. Waarop applaus volgde. Van haar eigen achterban, vanaf nu zal ze ook de rest van het land moeten overtuigen. Wat de Tories verenigt, is Brexit. Niet hóé het land zes jaar na het referendum nu eindelijk vormgegeven kan worden, maar de Britse bulldoghouding ten opzichte van de EU. Truss, oorspronkelijk voorstander van EU-lidmaatschap, werd gekozen met steun van de meest radicale Brexiteers. Ondertussen liggen de Britten nog altijd op ramkoers om eenzijdig het Brexit-akkoord op te zeggen, vanwege de in hun ogen oneerlijke Noord-Ierse grens. Truss is voorstander van het opzeggen van het protocol dat die grens regelt. Dat voorspelt weinig goeds voor de Europese Unie. Een handelsoorlog kan het gevolg zijn. Zeker omdat Europa meer dan genoeg andere geopolitieke crises aan haar hoofd heeft. Een nieuwe Brexit-strijd zou kostbare energie vergen. Ook van de nieuwe Britse premier.||https://www.nrc.nl//nieuws/2022/09/05/premier-liz-truss-belooft-weinig-goeds-voor-de-eu-a4140779
2022-09-06||Ik maak me vaak schuldig aan ‘schuldschuiven’||||https://www.nrc.nl//nieuws/2022/09/05/ik-maak-me-vaak-schuldig-aan-schuldschuiven-2-a4140750
2022-09-06||‘Ik krijg chips op steeds meer plekken in mijn lichaam’||‘In mijn rechterhand zitten twee chips. Ik heb nu geen sleutels meer nodig om mijn huis binnen te komen, of in mijn auto te stappen. Ze werken ook als digitale toegangssleutel: voor mijn bestanden in de cloud, voor mijn ‘bitcoins wallet’. „Biotech gaat ons leven beheersen. Dat verhaal vertel ik niet alleen, ik wil dit ook uit eigen ervaring en beleving kunnen zeggen. Ik zou een flut-futurist zijn wanneer ik alleen maar toekomstmuziek liet horen. „Als volgende krijg ik een chip onder mijn huid, achter in mijn nek, bij mijn hersenschors. Die gaat ervoor zorgen dat mijn energie stabiel op een hoog niveau blijft. Ik ben zo’n typisch ADHD-kind. In mijn jonge jaren ben ik door mijn ouders stevig onder de duim gehouden. Als volwassene kun je dan last krijgen van overcompensatie. Ik moet oppassen dat ik mezelf niet voorbijloop. Met zo’n chip kunnen mijn adrenaline en andere stresshormonen in balans blijven. Intussen sport ik iedere dag. Voor nu is dit even het beste medicijn. „Die chip zou al in mijn nek geplaatst zijn, in New York. Dat is vertraagd, door corona. Vóór eind volgend jaar zit-ie erin – geheid. Naam: Richard van Hooijdonk (53) Is: futurist, trendwatcher Verwacht: plaatsing van een chip bij zijn hersenschors, binnen twee jaar, om zijn stresshormonen beter onder controle te houden „Ik geef lezingen, praat op seminars, adviseer bedrijven en overheden. Als ik praat over biotech, infotech, artificial intelligence, blockchain en quantum computing krijg ik steeds diezelfde vraag: ‘Moeten we dat willen?’ Ik vind dat de verkeerde vraag. Vraag één moet zijn: ‘Kan technologie bijdragen aan de kwaliteit van leven van mensen: aan betere gezondheid, fysiek en mentaal; aan beter onderwijs; aan het opwekken van duurzame energie, aan voedselproductie die de aarde niet schaadt?’  „Het antwoord op die vraag is natuurlijk: ja! Vraag twee volgt dan vanzelf: ‘Hoe kunnen we dit zó organiseren dat we de wereld vooruit helpen, in plaats van kapot maken? Dat zijn ethische vragen, die we onmogelijk kunnen ontlopen. Het probleem van deze tijd zit niet in de technologische ontwikkeling. Die zit in te veel oude, blanke mannen in de top van het bedrijfsleven en de politiek, van wie velen dit moeilijk snappen. Zij denken dat ze de toekomst kunnen tegenhouden door te onderdrukken dat we hierover te praten. ‘Ik leef nu net iets meer dan een halve eeuw. Ik ben ervan overtuigd dat ik omstreeks mijn honderdste levensjaar nog altijd gezond en fit zal zijn. In de komende decennia krijg ik chips op steeds meer plekken in mijn lichaam. Die zijn met elkaar verbonden. Mijn dokters worden systeembeheerders. Ze kunnen straks op ieder moment ‘uitlezen’ hoe en waar mijn lichaam en geest beginnen te haperen. Dat is allesbehalve ingewikkeld. Op simpele schaal gebeurt dit nu al, met smart watches. „Ziektes zijn steeds vroeger op te sporen en heel gericht te behandelen. Vullingen in mijn kiezen kunnen fungeren als reservoir voor medicijnen. Loopt mijn bloeddruk te hoog op, dan gaat er ergens in mijn mond een minuscuul luikje open om dit te corrigeren. Daar merk  ik verder niks van. „De grote vooruitgang zit ’m in het repareren van defecten in mijn celdeling. In mijn lichaam zitten een stuk of vijftien vitale organen: hersenen, huid, hart, maag, lever, enzovoorts. Het zal niet lang meer duren of die kunnen zichzelf herstellen, wanneer ze daartoe automatisch een biotech-signaal krijgen.  „Science fiction? Absoluut niet. Kijk alleen al naar het werk van de Nederlandse Nobelprijswinnaar Ben Feringa en zijn minuscule robotjes, de nanobots. Hier ontstaat een fundamenteel nieuwe generatie van geneesmiddelen. Als je bedenkt wat Feringa alleen al in de afgelopen tien jaar heeft ontwikkeld en je extrapoleert dat twintig jaar vooruit, mét de versnelling die technologie steeds in gang zet, dan kun je begrijpen dat dit geen luchtfietsen is. „Over een halve eeuw, of later, zal ik niet sterven door een ziekte. Ik kan zelf beslissen wanneer ik zeg: het is mooi geweest.” ||https://www.nrc.nl//nieuws/2022/09/05/ik-krijg-chips-op-steeds-meer-plekken-in-mijn-lichaam-2-a4140776
2022-09-06||Nieuwe last onder dwangsom voor Tata Steel, toezichthouder dreigt met sluiting kooksfabriek|| De Omgevingsdienst Noordzeekanaalgebied is voornemens staalfabriek Tata Steel een hogere last onder dwangsom op te leggen vanwege verhoogde uitstoot bij de zogenoemde kooksfabrieken. Dat maakte de dienst maandagmiddag bekend.  De kooksfabrieken, die kolen voor het staalproces voorbewerken, gelden als   oude onderdelen van de fabriek van Tata Steel, vooral kooksfabriek-2. In het proces kan sprake zijn van ‘rauwe kooks’, wanneer de kolen niet gelijkmatig warm worden in de fabriek. Daarbij komt uitstoot vrij die schadelijk is „voor mens en milieu”, aldus de omgevingsdienst. De toezichthouder heeft Tata Steel al twee keer eerder gevraagd een einde te maken aan de uitstoot van rauwe kooks. Daar is volgens de dienst onvoldoende gehoor aan gegeven. Twee eerdere lasten onder dwangsom die hiervoor liepen, hebben Tata Steel al 650.000 euro gekost: vijftien keer 10.000 euro en 20 keer 25.000 euro.  Daar komt nu een nieuwe dwangsom bij. De omgevingsdienst is de precieze hoogte daarvan nog aan het vaststellen en verwacht daar later in september mee te komen. Opvallend is dat de omgevingsdienst alvast vermeldt dat, als Tata Steel zich niet houdt aan deze last onder dwangsom, hij vergaande maatregelen kan gaan afdwingen. De dienst zou daarbij ook aan het kijken zijn naar mogelijkheden voor het intrekken van de vergunning, aldus de toezichthouder. In een reactie laat Tata Steel weten al een zienswijze te hebben ingediend op het besluit van de omgevingsdienst. Volgens de fabriek komen rauwe kooks bij elke kooksfabriek af en toe voor en is dit niet te voorkomen. Tata Steel zegt te hebben voldaan aan enkele eisen die de omgevingsdienst eerder heeft opgesteld naar aanleiding van de eerdere lasten onder dwangsom, zoals het verlengen van de gaartijd en het verhogen van de temperatuur in de oven.    Het nieuws over de hogere dwangsom komt slechts enkele dagen nadat   bekend werd dat de omgevingsdienst Tata Steel een formele waarschuwing heeft gestuurd vanwege een stijging in het aantal  ‘ongewone voorvallen’ bij kooksfabriek-2. Dat zijn situaties die afwijken van de gewone bedrijfsvoering (maar niet per se illegaal zijn).  De waarschuwingsbrief maakt er melding van dat er bijvoorbeeld vaker dan eerst sprake zou zijn van een ‘overdruksituatie’ in de kooksfabriek-2. Daarbij ontsnapt er   stinkend kooksgas  uit de fabriek. Ongewone voorvallen kwamen normaal gesproken volgens de dienst gemiddeld 4 keer per week voor, maar rond juli was dat gemiddeld 27 keer per week. Omwonenden van Tata Steel eisen al langer dat de productie van kooks bij het complex (circa 9.000 werknemers) wordt stopgezet en dat de fabriek zelf kooks gaat importeren uit het buitenland. Tot dusver zei de omgevingsdienst altijd dat het sluiting  niet zomaar juridisch kon afdwingen: daarvoor zou meer nodig zijn. Met het structureel negeren van de lasten onder dwangsom komt dat punt nu dichterbij, aldus de omgevinsgdienst.  Een jaar geleden werd na onderzoek van het RIVM duidelijk dat Tata Steel, onderdeel van het gelijknamige Indiase staalconcern, hoeveelheden zware metalen en lood uitstoot die schadelijk kunnen zijn voor spelende kinderen. De kooksfabrieken zijn daarvan een belangrijke bron, hoewel niet de enige bron op het fabrieksterrein. Tata Steel investeert  op dit moment 300 miljoen in maatregelen die de uitstoot van gevaarlijke stoffen moeten terugdringen. Op de lange termijn moet de fabriek staal gaan maken zonder kolen, zo is de bedoeling. ||https://www.nrc.nl//nieuws/2022/09/05/nieuwe-last-onder-dwangsom-voor-tata-steel-a4140775
2022-09-06||Wallage: ministerie verbood Dialoogtafel om over de veertien onderzoeken naar de gaswinning te praten||De veertien onderzoeken die minister van Economische Zaken Henk Kamp (VVD) na de zware aardbeving in Huizinge (augustus 2012) instelde naar de veiligheid in Groningen, mochten niet worden besproken aan de zogenoemde Dialoogtafel waaraan naast bestuurders en de NAM ook maatschappelijke organisaties zaten. Dat maakte een topambtenaar van het ministerie in maart 2014 duidelijk in een telefoontje aan de kersverse voorzitters van het overlegplatform, Jacques Wallage (PvdA) en Jan Kamminga (VVD). Wallage vermoedt dat Kamp niet wilde dat er over de onderzoeken werd gepraat, omdat aan de Dialoogtafel misschien zou worden geconcludeerd dat de gaswinning om veiligheidsredenen omlaag moest. Dat zei hij woensdag tijdens zijn openbare verhoor in Den Haag door de parlementaire enquêtecommissie die de gaswinning onderzoekt.  Dialoogtafel
De Dialoogtafel was opgericht met het idee dat maatschappelijke organisaties meer betrokken zouden worden bij het beleid over de gaswinning. Het was een overleg waarin onder meer de Groninger Bodem Beweging, milieuorganisaties en LTO van gedachten konden wisselen met gaswinningsbedrijf NAM, het ministerie, provinciale bestuurders en burgemeesters. Maar Wallage en Kamminga kregen meteen na de oprichting van minister Henk Kamp te horen dat ze niets te zeggen hadden over de hoogte van de gaswinning: hij was de enige die over het zogenoemde gaswinningsbesluit ging, „omdat hij de ministeriële verantwoordelijkheid droeg”, aldus Wallage. De Dialoogtafel mocht zich daar niet mee bemoeien. Het plaatste Wallage en Kamminga direct voor een probleem: de maatschappelijke organisaties in Groningen vonden het overleg zinloos als ze niet mochten praten over de veiligheid in hun provincie in relatie tot de gaswinning. Daarom werd een compromis bedacht: de betrokken organisaties zouden beginnen met samen eens goed kijken naar de veertien onderzoeken die al waren uitgevoerd. Het ministerie wist van die afspraak en er was ook al een datum afgesproken. Wallage en Kamminga werden een paar dagen van tevoren echter gebeld met de opdracht om het overleg af te blazen. Ze moesten toen iedereen op het laatste moment afbellen. Een „onnodige ingreep” die veel kwaad bloed zette bij de maatschappelijke organisaties. Het telefoontje kwam van toenmalig directeur-generaal Mark Dierikx, die komende donderdag door de enquêtecommissie wordt verhoord. Aannemelijk is dat de Tweede Kamerleden hem hier ook naar zullen vragen. ‘Appeltje te schillen’
Wallage had nog een ander „appeltje te schillen” met Kamp. Die wilde niet met de Dialoogtafel overleggen over zijn gasbesluiten en deed dat volgens Wallage ook niet. Toch zei de minister volgens Wallage bij de presentatie van zijn gasbesluit, begin 2015 in Groningen, tegen journalisten dat hij het heel fijn had gevonden dat hij voorafgaand aan zijn besluit nog een open overleg met de tafel had kunnen hebben. Kamp wordt vrijdag verhoord door de enquêtecommissie. De commissie kan hem dan om opheldering vragen over alles wat hem de afgelopen drie weken voor de voeten is geworpen door andere getuigen. Wallage vertelde ook dat de NAM weleens ongewenste ingrepen deed. NAM-directeur Bart van de Leemput, die voor de zomer al door de enquêtecommissie werd verhoord, zat ook aan de Dialoogtafel en dacht volgens Wallage „creatief en betrokken” mee over manieren om de schadeafhandeling beter te doen. Maar bij de NAM waren ze niet altijd blij met wat hun directeur bij het overleg had gezegd. De notulen van de Dialoogtafelvergaderingen werden soms teruggestuurd door de NAM en dan waren er „zinnetjes die nooit waren uitgesproken” aan toegevoegd. Dat waren dan dingen die Van de Leemput waarschijnlijk van de juridische afdeling van de NAM „had moeten zeggen”, zei Wallage. Correctie (05-09-2022): in een eerdere versie van dit stuk stond Wallage als VVD’er aangeduid. Hij is een PvdA’er.||https://www.nrc.nl//nieuws/2022/09/05/wallage-ministerie-verbood-dialoogtafel-om-over-de-14-onderzoeken-naar-de-gaswinning-te-praten-a4140773
2022-09-06||Opinie | Stop de fossiele subsidie aan de vervuilende industrie||De 835 miljoen euro  subsidie die de Nederlandse overheid gaat uitkeren aan energiegrootverbruikers als Tata Steel, komt niet uit het niets. Deze subsidieregeling staat bekend als Indirecte Kostencompensatie ETS (IKC-ETS), die al sinds 2014 door de Nederlandse overheid wordt uitgekeerd aan grote vervuilers. Vorig jaar liep de oude regeling af en was het de vraag of deze regeling zou worden vernieuwd voor deze termijn. Isa Mulder is programmacoördinator energietransition bij WISE Nederland.  Met deze aanvraag laat de Nederlandse overheid zien dat ze doorgaat met het betalen van grote vervuilers, en op die manier de hogere energieprijs, die juist een gevolg is van een eerlijker prijs voor CO2-uitstoot, kunstmatig laag houdt voor de zware industrie.  Ondertussen zijn er voor de energie-armoede die Nederlandse huishoudens nu treft geen subsidieregelingen van die omvang te bekennen. Burgers lijken kopje onder te gaan door deze ongekende stijging van energieprijzen, terwijl juist de zware industrie  hoge winsten blijft boeken. Voor wie zich afvraagt of deze subsidie nodig is om de concurrentiepositie van de Nederlandse industrie in Europa te behouden: het antwoord is nee. Hoewel de EU de optie biedt om deze subsidie als land aan je industrie uit te keren, maakt slechts een beperkt aantal landen hier gebruik van. En de andere landen die deze regeling gebruiken, keren in relatieve zin lang niet zoveel uit als Nederland. Volgens Europese richtlijnen mogen lidstaten namelijk tot 25 procent van hun ETS-opbrengsten meteen weer teruggeven aan de industrie in de vorm van indirecte kostencompensatie. Nederland keerde vorig jaar bijna 40 procent uit. Behalve  dat dit logischerwijs slecht is voor de broodnodige verduurzaming, is dit  juist schadelijk voor onze concurrentiepositie: de Europese Commissie concludeert dat deze fossiele subsidie bedrijven minder toekomstbestendig maakt, waardoor zij op de lange termijn niet kunnen concurreren met schonere bedrijven elders in Europa. Dus wie wordt er nu precies geholpen met deze subsidie op het gebruik van fossiele brandstoffen? Momenteel gaat het Europese emissiehandelssysteem op de schop: de herziening van het ETS bevindt zich nu in de laatste fase. Het lijkt erop dat subsidiemogelijkheden als de indirecte kostencompensatie blijven bestaan, maar elk land is vrij te kiezen of het hier gebruik van wil maken. Ons kabinet kan dus een sterk politiek signaal afgeven door zich bij de dertien landen in Europa te voegen die ervoor kiezen deze contraproductieve subsidie niet uit te keren, en in plaats hiervan dit geld te gebruiken om een rechtvaardige energietransitie te bevorderen. Hoe de uitstoot van de energie-intensieve industrie beprijsd wordt lijkt een ver-van-het-bedshow, maar de herziening van het emissiehandelssysteem heeft direct invloed op de toekomst van gewone Europeanen. Worden zij gedwongen om de uitstoot van grote vervuilers te blijven subsidiëren, terwijl huishoudens en het mkb de hoofdprijs betalen in deze energiecrisis? Het wordt hoog tijd dat Nederland zich richt op het ondersteunen van een rechtvaardige energietransitie, en de sterkste schouders ook de zwaarste lasten laat dragen.||https://www.nrc.nl//nieuws/2022/09/05/stop-de-fossiele-subsidie-aan-de-vervuilende-industrie-a4140770
2022-09-06||Opinie | Het Westen blijft moeite hebben met niet-westerse kunst||Over paar weken loopt de Documenta in Kassel af, en hopelijk is het ook gedaan met de verwijten van antisemitisme die de curatoren – het Indonesische collectief ruangrupa – moesten trotseren. Er is al veel over geschreven en gezegd, maar de discussie zal nog lang nagalmen in de westerse kunstwereld. Er valt veel kritiek op deze huidige editie te leveren – of het om de belerende aanpak gaat, de ondervertegenwoordiging van artistieke verbeelding of de hermetische manier van presenteren – maar de focus op de Global South blijft een interessante aanpak en voegt inhoud toe aan de monoculturele, hedendaagse ‘universele kunststijl’. Niet de usual suspects van de internationale kunstwereld stonden centraal, maar – voor ons – nog onbekende kunstenaarscollectieven die een seat at the table verdienen in het vooral westers georiënteerde internationale kunstlandschap. Want nog altijd betekent ‘internationaal’  eigenlijk ‘interwesters’. Sjaron Minailo is operaregisseur en curator bij de Nationale Opera.  Toch ging de meeste aandacht naar een aantal karikaturen van Joden in verschillende werken. Vooral in Duitsland vond men het een bewijs van ingebed antisemitisme, maar dit is vooral een interessant voorbeeld van de moeilijke relatie van het Westen met niet-westerse kunst. Het plaatst ook het concept institutionele kritiek dat ten grondslag ligt aan de hedendaagse kunst in een nieuw licht. Enerzijds wil men de westerse hegemonie in de internationale kunstwereld doorbreken door stem en plek te bieden aan andere kunstenaars en kunstvormen, anderzijds vindt het Westen het moeilijk te accepteren dat andere stemmen een andere kijk op de westerse geschiedenis hebben. Zeker wanneer het om islamitische kunstenaars gaat, of mensen uit moslimlanden,  zoals ruangrupa. Terwijl de Jodenvervolging en het antisemitisme de basis vormen van het denken over Jodendom en de staat Israël in de Global North, spelen deze in de Global South logischerwijs een veel kleinere rol. Veel groter is de rol van Israël in het vervolgen van (islamitische) Palestijnen en het onteigenen – of koloniseren – van hun land. Bovenal gaat het niet om iets wat in het verleden is gebeurd, maar om iets wat nog steeds bijna dagelijks gaande is. Als  Joods persoon die in Israël is geboren en opgegroeid kan ik me er goed in verplaatsen. Ik zie deze uitingen niet als Jodenhaat of antisemitisme, maar als het in twijfel trekken van het bestaansrecht van de staat Israël die ten koste gaat van inheemse gemeenschappen. Ooit, op de middelbare school in Israël, beredeneerde onze geschiedenisdocent dat het defect dat ten grondslag ligt aan het ontstaan van het land de definitie van Israël is als een Joodse staat voor het Joodse volk. Een Joodse staat betekent geen scheiding van kerk (of sjoel) en staat, wat vervolgens een open deur is voor talloze discriminerende maatregelen en wetten tegen niet-Joden. En zo zien moslims over de hele wereld al bijna 75 jaar hoe hun geloofsgenoten tot Unmenschen worden gereduceerd.  Zonder het gevoel medeschuldig te zijn aan de Jodenvervolging blijft slechts een verontwaardiging over over het onrecht en solidariteit; een gevoel dat men onder andere via kunst probeert uit te drukken. Jodendom is anders dan zionisme. Dat kan niet vaak genoeg worden herhaald. Verdorie, er zijn zelfs ultraorthodoxe Joodse bewegingen die antizionistisch zijn! Joods-zijn is niet gelijk aan zionistisch-zijn. En antizionistisch-zijn is niet gelijk aan anti-Joods-zijn.  Het is mogelijk kritiek op het land te uiten zonder kritiek op het Jodendom te hebben. Het is begrijpelijk dat een Syrische kunstenaar die  moet toezien hoe zijn broeders over de grens worden vermoord zich door middel van kunst wil verzetten tegen de bezettende staat. Bij ons heet het ‘dekolonisatie’.  En hier ligt in mijn ogen de crux van de ophef: dat de verontwaardiging en woede die kritiek op Israël bij sommige toeschouwers oproept minder te maken heeft met antisemitisme en meer met een schuldgevoel dat men wil onderdrukken. Men voelt zich klaarblijkelijk persoonlijk aangesproken. Want de kritiek die te horen is, is niet alleen gericht op Joden of de staat Israël, het is  expliciete kritiek op de Global North die de staat Israël voortdurend de hand boven het hoofd houdt. Zoals men in de kunstwereld graag roept: silence is compliance.  Het is jammer dat Documenta 15 overschaduwd wordt door de geur van antisemitisme. Je  hoort mensen zeggen dat de organisatie beter had kunnen weten, zeker in Duitsland. Dat de organisatie deze situatie zelf had kunnen vermijden door kritiek op Israël die  zo gevoelig ligt niet tentoon te stellen. Maar geldt dit niet voor westerse kunstenaars die kritiek op bijvoorbeeld de heteronormatieve cultuur uiten op plekken waar heterocultuur nog heersend is? Het is toch juist de essentie van institutionele kritiek om kritiek te leveren op de instituten waarin de kunstenaar zich begeeft?  Als we een  seat at the table willen geven aan gemeenschappen uit andere delen van de wereld, dan  moeten we accepteren dat deze gemeenschappen er soms andere wereldbeelden op nahouden. We moeten sterk genoeg zijn om de kritiek aan te kunnen horen en de confrontatie aan te gaan. Want anders is het niet meer dan windowdressing: we geven ‘de ander’ een podium met de voorwaarde dat die zich aan ons conformeert. En dan zijn wij geen centimeter verder gekomen. Dan is er ook geen sprake van institutionele kritiek.||https://www.nrc.nl//nieuws/2022/09/05/het-westen-blijft-moeite-hebben-met-niet-westerse-kunst-a4140769
2022-09-06||‘Ik dans omdat ik mij  vrij wil voelen’||Hij is een opvallende verschijning: een magere man met een lichtroze colbertje aan en een stropdas om. Op een plein zie ik hem in zijn eentje dansen op muziek die hij alleen kan horen. Zijn ogen houdt hij half gesloten. Het is een mooi gezicht, dat iemand zo kan opgaan in zijn eigen wereld. Vroeger zag je in Amsterdam vaker zulke excentriekelingen, heb ik de indruk. Zou dit een van de laatsten zijn?    Ik wil met de man praten, al vind ik het jammer dat ik hem dan uit zijn trance moet halen.    „Heb ik je hier niet al eens eerder gezien?” vraag ik.   „Dat kan wel.” Hij doet zijn koptelefoon af. „Ik loop elke dag kilometers door de stad en als ik daar zin in heb, ga ik ergens  dansen. Dat is gymnastiek voor mij.”   „Zie je er altijd zo piekfijn uit?”   Hij lacht. „Ik ben geboren naast de naaimachine van mijn moeder. Ze vond het belangrijk dat ik goed gekleed ging en dat heb ik van haar overgenomen. Ook toen ik gebruikte, zag ik er nooit uit als een junk.”   We gaan op een bankje zitten. Faroek (66) vertelt dat hij halverwege de jaren zeventig met zijn ouders van Paramaribo naar Nederland verhuisde. Hij had zijn diploma MTS en ging in de bouw werken, maar daar werd hij weggepest. „Ik kon nergens aansluiting vinden en toen is de crash begonnen. Eerst wiet, daarna heroïne. Mijn geluk was dat mijn ouders me bleven steunen.” Ik hield van uitgaan en drinken, zij niet. Nu gebruik ik geen alcohol meer. Ik ga dansen als ik in een roes wil raken  Faroek was vier jaar verslaafd, tot hij op eigen kracht afkickte. Via Pantar, een sociaal werkbedrijf voor mensen met een afstand tot de arbeidsmarkt, ging hij weer aan de slag. Hij trouwde en bracht twee kinderen groot. Na dertig jaar scheidde hij van zijn vrouw. „We waren te verschillend”, zegt hij. „Ik hield van uitgaan en drinken, zij niet. Nu gebruik ik geen alcohol meer. Ik ga dansen als ik in een roes wil raken.”   „Heb je geen last van de mensen als je op straat danst?”   „Ik zie ze vaak niet eens, zo geconcentreerd ben ik. Acteurs hebben dat ook als ze op het podium staan: ze weten dat het publiek er is, maar het hindert ze niet.” „Wat voor een reacties krijg je zoal?”   „Ze klappen of ze roepen iets.  Als iemand een opmerking maakt, zegt dat meer over hem dan over mij. Een man zei daarnet nog tegen me: hoeveel vrouwen heb je al versierd? Ik antwoordde: nul. Ik sta daar niet voor de vrouwen.”   „Je danst dus alleen om het plezier van het dansen?”   „Op die manier dans je beter. De bewegingen komen vanzelf omdat je niet nadenkt over hoe je overkomt op anderen. Ik ben helemaal geen geweldige danser, maar daar gaat het ook niet om. Ik wil me vrij voelen.”   „Toen ik je voor het eerst zag, leek je me afkomstig uit een andere tijd, waarin er meer tolerantie was.”   „Dat heeft iemand anders ook al gezegd, maar ik weet niet wat ik daarop moet antwoorden. Iedereen ziet in mij wat hij wil zien. Ik dans gewoon door.”||https://www.nrc.nl//nieuws/2022/09/05/ik-dans-omdat-ik-mij-vrij-wil-voelen-a4140768
2022-09-06||Reis van een heilig doek||Het is niet zomaar een doek. Aan een grote boom in Kiev wappert hij sinds kort na een lange, intercontinentale reis. Wit, zwart rood en geel, samengebonden in een punt. En ook nog heilig. Het doek is afkomstig is van een onverwachte, maar toch ook voor de hand liggende bondgenoot in de Oekraïense strijd tegen kolonialisme en culturele genocide: de inheems-Amerikaanse Lakota, hier beter bekend onder de naam die Europeanen hun gaven, Sioux. Naar volle overtuiging van de Lakota zal het doek dat nu in Kiev hangt helpen het geweld te stoppen, zegt Serv Wiemers, die ervoor zorgde dat het Amerikaanse doek in Kiev belandde. Oud-diplomaat Wiemers (1967) is gefascineerd door de inheemse Amerikanen, over wie hij  dit jaar het fotoboek Indianen. Beelden van een niet-verdwenen volk publiceerde.  Tegelijk werd hij postillon d’amour voor de Lakota en hun heilige doek.  Toeval, maar ook weer niet helemaal. In juni bezocht Wiemers een zonnewende-ceremonie van de Lakota aan de voet van de berg Mato Tipila (onder niet-inheemse Amerikanen bekend als Devil’s Tower) in de staat Wyoming. Hij was op reis met tv-maker Waldemar Torenstra, die al eens per motor door Afrika was gecrosst en door Wiemers boeken nu geïnteresseerd was geraakt in een reeks over Native Americans.  Uit vier tabaksbuidels bleek een doek gemaakt die, na een zegening met vredespijpen, gezwind naar Oekraïne moest Dus daar stonden ze met hun crew, om de ceremonie te filmen, toen een van de Lakota-ceremoniemeesters vertelde dat er gebeden werd „voor Oekraïne”.  Ook een belegerd volk, met een herkenbare heroïek. Wat er daarna gebeurde verraste de Europese bezoekers, zegt Wiemers. Uit vier tabaksbuidels bleek een doek gemaakt die, na een zegening met vredespijpen, gezwind naar Oekraïne moest – en daar moest hij voor zorgen. „Het was een opdracht”, zegt Wiemers, „geen verzoek”.  En meteen morele diplomatie voor de nieuwsbewuste afzenders. Eenmaal terug in Nederland legde Wiemers contact met de ambassadeur in Oekraïne, Jennes de Mol. Via een stichting voor hulpgoederen werd het gezegende geschenk naar Oekraïne getransporteerd. Waar De Mol het samen met Natalia Zaimenko, directeur van de botanische tuin van Kiev, bevestigde in een boom aan de Laan van de Vrede.   En als je het wilt geloven lijkt het nog te werken ook, zegt Wiemers. Op de nationale Onafhankelijkheidsdag, toen het doek daar net was aangekomen, bleven de verwachte Russische raketbeschietingen op de hoofdstad uit. En als je het niet gelooft, is het nog altijd een mooie uitdrukking van solidariteit. ||https://www.nrc.nl//nieuws/2022/09/05/reis-van-een-heilig-doek-a4140767
2022-09-06||De toekomstige eiwitbronnen voor de mens hangen aan lijnen in zee||Een harde, zilte zeewind waait langs grote blauwe tanks aan de kust van Yerseke bij het Koninklijk Nederlands Instituut voor Onderzoek der Zee (NIOZ). In die tanks experimenteert marien bioloog Klaas Timmermans met het kweken van duurzaam zeevoedsel. „Hier, pak hem maar vast, hij bijt niet hoor”, zegt de marien bioloog terwijl hij het deksel van een tank optilt en iets glimmends eruit pakt. Het is geen vis, maar een gladde, bruine sliert zeewier van ongeveer een meter lang. Hij voelt aan als een plastic boodschappentas. „Dit is bruinwier, Saccharina latissima, hierin zit veel suiker en meer eiwit dan in melk. Bruinwier bevat zo’n 10 procent eiwit, koemelk ongeveer 3,5.” Zeewier wordt een belangrijke eiwitbron voor mensen, als het aan hem ligt. Timmermans: „Nu consumeren we mondjesmaat zeewier. Bijvoorbeeld E-nummer 406, agaragar, wordt gebruikt in sommige merken chocolademelk en in sommige tandpasta om een gelachtige structuur te maken. En, de meeste mensen kennen zeewier van sushi.” Maar zeewier zou een grotere rol in ons dieet kunnen spelen, zegt Timmermans: „Slechts 1 procent van ons voedsel komt uit oceanen, terwijl zo’n 70 procent van de aarde bedekt is met oceanen. En het voedsel dat wél uit zee komt, eten we niet efficiënt. De gezonde vetzuren in bijvoorbeeld tonijn komen indirect  uit algen. Om één kilo tonijn te kweken, is ongeveer tienduizend kilo aan algen nodig. Hoe lager je in de voedselketen eet, hoe minder voedsel verloren gaat. Bovendien heb ik hier geen pesticiden nodig en ik hoefde hier geen oerwoud voor te kappen.” Sinds 2012 onderzoekt Timmermans met collega’s onder meer de voortplanting van zeewier, om te kijken hoe ze jonge zeewierplantjes kunnen kweken met de juiste eigenschappen. „Net als hoe een aardappelboer pootaardappelen wil met bepaalde eigenschappen, wil een zeewierboer zeewier verbouwen met bijvoorbeeld zo veel mogelijk eiwit.” De voortplanting van zeewier is complex, legt de bioloog uit: „Ze planten zich niet voort met bloemen en zaden. Meer zoals varens. Volwassen zeewier kan besluiten om sporen te vormen in het blad. Dat zijn microscopische, ronde cellen en zitten in de lichte vlekken in zeewier.” Hij wijst naar lichte vlekken in de donkerbruine sliert, met een diameter van enkele centimeters. „Sporen groeien uit tot mannelijke óf vrouwelijke geslachtsdragers. Die heten gametofyten en kunnen een poosje individueel in het water leven. Na een tijdje bevrucht een gametofyt een vrouwelijke cel en zo ontstaat er nieuwe zeewier. Die groeit vervolgens door fotosynthese, net als planten.” Hoe donkerder de zeesla, hoe meer eiwit Klaas Timmermans marien bioloog Door veredeling, het bij elkaar brengen van wieren van verschillende genetische oorsprong, proberen Timmermans en zijn collega’s om wieren met  „betere” eigenschappen te krijgen. Dit werkt tot nu toe alleen nog bij bruinwier en groenwier. Bij roodwieren nog niet. Binnen in de tanks controleren Timmermans en zijn collega’s de hoeveelheid turbulentie, stikstof, licht en temperatuur om te onderzoeken onder welke omstandigheden verschillende soorten het beste groeien. Hoe verbouwen zeewierboeren straks zeewier búíten zulke tanks, op zee? Timmermans: „Aan een lijn onder water. Het handige is dat zeewier geen bindingsangst heeft. Kleine, pasgeboren zeewierplantjes hechten zich aan van alles, ook aan een draad die een zeewierboer in zee kan spannen. Wij kunnen hier kleine plantjes kweken in het lab en die kunnen in het zeewater uitgroeien tot wel twee meter.” Maar dat klinkt makkelijker dan het is. Vóór zeewier grootschalig de markt op kan, moeten marien biologen nog een aantal problemen oplossen. Het eerste is dat  eiwitten moeilijk uit zeewier te halen zijn. De marien bioloog opent een andere tank en vist daaruit een groene sliert. „In zeesla, Ulva lactuca, zit maar liefst zo’n 10 à 15 procent eiwit. Deze is mooi donkergroen. Hoe donkerder de zeesla, hoe meer eiwit.” Alleen: zeewier heeft dikke celwanden. Dat maakt het lastig om eiwit uit zeewier te halen. „We onderzoeken of we dat met enzymen uit mariene schimmels kunnen doen. Van die enzymen denken we dat ze de celwanden oplossen en opgeloste eiwitten kunnen vrijmaken.” De marien bioloog loopt het NIOZ-gebouw binnen. „Geen veldwerkschoenen achter dit punt”, staat er op de deur. In zijn kantoorkamer heeft hij eindeloos uitzicht op een gladde Oosterschelde. „Vandaag ziet het er kalm uit, maar een zee is geen vriendelijke omgeving. Dat is het tweede probleem. Er zijn hoge golven die al talloze zeewierkweek-experimenten hebben weggespoeld. Wie wil er nu geen zeeboer worden?” zegt hij sarcastisch. Er zijn verschillende zeewierboerderijen in de Oosterschelde, maar dat is op een kleine, beschutte locatie zónder al te veel golven. Een gebied als de Oosterschelde is te klein voor grootschalige zeewierteelt.  Een ander probleem is dat zeewier snel gaat rotten. „Een aardappel kun je prima wekenlang bewaren, maar zeewierbladeren begin ik hier al na één dag te ruiken. We weten nog niet hoe we dat op een betaalbare, duurzame manier kunnen oplossen.” Aan de muur in zijn kantoor hangt een foto van koning Willem-Alexander en Timmermans met een bruinwier bij een zeewiertank. Timmermans: „Hij vond het prachtig. Er komt steeds meer aandacht voor zeewier als voedsel. Ik denk dat het nog ongeveer vijf à tien jaar duurt voor zeewier grootschalig op de markt komt.” Ligt er dan zeewier op ons boord zoals spinazie? „Nee”, zegt Timmermans. „Zeewier heeft een heel intense smaak. Ik verwacht eerder dat we zeewier vooral innemen als eiwitsupplement. Ik gebruik het wel regelmatig als smaakversterker tijdens het koken. Dat wel.” 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/05/de-toekomstige-eiwitbronnen-voor-de-mens-hangen-aan-lijnen-in-zee-a4140532
2022-09-06||Liz Truss heeft gewonnen – nu mag ze het land besturen dat er in decennia niet zó ellendig voor stond|| De campagne is gewonnen – nu wacht het besturen van een land dat er in decennia niet zó ellendig voor stond. De beroerde economische omstandigheden in het Verenigd Koninkrijk betekenen dat de nieuwe Britse premier Liz Truss waarschijnlijk binnen een week de beloften breekt waarmee ze de leden van haar partij overtuigde op haar te stemmen. Maandag werd bekend dat Truss de leiderschapsstrijd van de Conservatieve Partij heeft gewonnen van haar concurrent Rishi Sunak. Het was een magerder overwinning dan verwacht, ze won met 57,4 procent van de stemmen. Maar de uitslag bevestigt wat in het VK al weken voor waar werd aangenomen: de partijleden hebben Truss’ loyaliteit aan Boris Johnson, die onder druk opstapt, beloond. Ze bedankte in haar korte overwinningstoespraak „mijn vriend” Johnson voor zijn diensten. „Je wordt bewonderd van Kiev tot Carlisle.” Dinsdag reizen, voor het eerst in de geschiedenis, de vertrekkend en aantredend premier naar Schotland om aan de koningin hun af- en aantreden officieel te maken. Koningin Elizabeth bracht de zomer door op haar Schotse Balmoral Castle en vanwege haar broze gezondheid is haar afgeraden om voor het kennismaken met haar vijftiende premier naar Londen te reizen. Met Liz Truss (47) krijgt het Verenigd Koninkrijk een premier van de rechterflank van de Conservatieve Partij. Ze ziet de overheid liefst zo klein mogelijk, met lage belastingen, vrije marktwerking en eigen verantwoordelijkheid voor burgers als belangrijkste uitgangspunten. En ze is zeker iemand die het politiek nut inziet van gespannen relaties, als die haar eigen nationalistische agenda beter doen uitkomen. Binnen het koninkrijk staat ze op slechte voet met de Schotse premier Nicola Sturgeon; die noemde het „een ramp” als Truss zou winnen. En als minister van Buitenlandse Zaken was Truss de afgelopen maanden vooral uit op de confrontatie met de Europese Unie. Woensdagmorgen komt Truss’ nieuwe kabinet voor het eerst bijeen. Eén onderwerp staat met hoofdletters bovenaan de agenda: de stijgende kosten voor het dagelijks leven. Zo’n twee maanden lang heeft het landsbestuur grotendeels stilgelegen, sinds Johnson begin juli zijn aftreden bekendmaakte. Terwijl intussen de inflatiecijfers door het dak gingen, allerlei beroepsgroepen staakten om hogere salarissen af te dwingen en particulieren en bedrijven met groeiende wanhoop naar hun hogere uitgaven keken. Langzaam was daardoor de afgelopen weken een kanteling te zien in Truss’ opstelling over overheidssteun aan huishoudens. No hand-outs, hield ze aanvankelijk vol, want ze is tegen geld uitdelen aan gezinnen die hun rekeningen niet meer kunnen betalen. De dreigende economische recessie zou volgens haar prima te bestrijden zijn met lagere belastingen en een beter investeringsklimaat voor bedrijven. Het viel goed bij de Conservatieve achterban, maar de werkelijkheid haalde haar in. Ze liet in het midden hoe, maar sinds vorige week zei ze dat fiscale steun er waarschijnlijk toch van moet komen. Uiterlijk eind 2024 worden er weer verkiezingen gehouden dus Truss moet zich snel bewijzen En dus komt Truss deze week nog met een naar verwachting omvangrijk plan voor financiële hulp voor de bevolking. Volgens Britse media overweegt ze een bevriezing van de energieprijzen. Het VK hanteert maximumprijzen voor energie, die de toezichthouder elke drie maanden kan bijstellen. In oktober gaan de prijzen van een gemiddelde energierekening omhoog van maximaal 1.971 pond naar 3.549 pond (ongeveer 4.100 euro) per jaar, in januari zou dat doorstijgen naar 5.632 pond (6.500 euro). Een bevriezing zou tientallen miljarden kosten, maar kan burgers honderden ponden per maand schelen. Haar waarschijnlijke minister van Financiën Kwasi Kwarteng schreef zondag in de Financial Times dat „doortastende actie nodig is om gezinnen en bedrijven door deze en de volgende winter heen te helpen”. Als Truss de belastingverlagingen die ze heeft beloofd wil laten doorgaan, betekent het dat zulk extra geld van leningen moet komen en dat de staatsschuld van het VK flink verder zal toenemen. Zeker omdat ze ook andere dure beloften deed: zo wil ze het percentage dat het VK uitgeeft aan defensie laten stijgen naar 2,5 procent van het bruto binnenlands product in 2026. Voor de verhoudingen tussen het Verenigd Koninkrijk en de Europese Unie lijkt de winst van Liz Truss weinig goeds te betekenen. Tijdens de campagne zei ze dat „nog de vraag is” of de Franse president Emmanuel Macron een vriend of vijand is van het VK. Macron deed het in reactie af als „een foutje in haar campagne om makkelijk te scoren”.   Truss heeft ook beloofd door te gaan met het maken van wetgeving die het mogelijk maakt voor het VK om gemaakte afspraken over grenscontroles in Noord-Ierland (dat grenst aan EU-lid Ierland) eenzijdig aan te passen, iets dat breed wordt gezien als schending van het internationaal recht. Tijdens de campagne over de vraag of het VK lid moest blijven van de EU, in 2016, voerde Truss campagne voor Remain, maar ze zegt al een paar jaar dat ze zich heeft bedacht. De meeste van haar nieuwe kabinetsleden zijn fanatieke Leavers en verwachten dat Truss zich harder op zal stellen dan Rishi Sunak, die in 2016 wel voor het vertrek uit de EU stemde.  Zo’n plan om de energieprijzen tijdelijk stil te leggen – Britse media vergelijken het met de noodsteun voor bedrijven tijdens de coronacrisis –, is precies wat oppositiepartij Labour een paar weken geleden voorstelde. Voor het eerst in jaren denkt een meerderheid van de Britse kiezers dat Labour betere economische plannen heeft voor het land dan de Conservatieven. Ook zien ze in Labourleider Keir Starmer een betere premier dan in Truss. Met die sentimenten zal Truss korte metten willen maken en ze heeft daar één kans voor: nu. Landelijke verkiezingen moeten volgens de parlementaire regels uiterlijk eind 2024 plaatsvinden, dus Truss heeft relatief kort de tijd om indruk te maken bij het bredere Britse publiek. Naast de economische sores zal ze ook iets aan moeten met de slechte staat van veel publieke voorzieningen.  Neem de landelijke gezondheidsdienst NHS: 6,7 miljoen Britten wachten op behandeling bij een arts en ambulances kampen met lange wachttijden door personeelstekort. Probleem is ook dat Truss geen formidabel draagvlak heeft binnen de Lagerhuisfractie van haar partij. Rishi Sunak had in de laatste stemronde in het Lagerhuis meer steun in de fractie dan zij. Een aantal van zijn aanhangers is in de loop van de campagne, toen bleek dat Truss meer kans maakte, overgestapt. Maar zeker niet de hele fractie is overtuigd van haar capaciteiten of is het inhoudelijk met haar eens – de gematigder flank zal haar de komende maanden met argwaan volgen. De meeste namen die rondgaan voor ministersbenoemingen komen ook uit haar eigen ‘kamp’. Dus in hoeverre Truss, na wat ze maandag „het langste sollicitatiegesprek ooit” noemde, er werk van wil maken om haar Lagerhuisfractie te verenigen, is nog onduidelijk. Dit artikel is bijgewerkt om 21.45 op 5 september.||https://www.nrc.nl//nieuws/2022/09/05/bovenaan-de-agenda-van-premier-liz-truss-staat-een-ding-de-stijgende-dagelijkse-kosten-van-de-britten-a4140763
2022-09-06||Rusland: Nord Stream 1 blijft dicht zolang westerse sancties van kracht zijn||Zolang de westerse sancties tegen Rusland van kracht zijn, vloeit er geen gas door de Nord Stream 1-pijplijn. Dat heeft het Kremlin maandag duidelijk gemaakt, meldt persbureau Reuters. Volgens woordvoerder Dmitri Peskov maken sancties het onmogelijk om de voor Europa belangrijke gaspijplijn te repareren. Het huidige Russische standpunt lijkt echter andere vermoedens te bevestigen: dat het Kremlin de Nord Stream 1 gebruikt als pressiemiddel. De sancties van het Westen tegen Russische mensen en bedrijven „veroorzaken chaos”, zei Peskov tijdens een persconferentie. Afgelopen woensdag werd de gaspijplijn tussen Rusland en Duitsland plotseling stilgelegd, volgens het Russische staatsgasbedrijf Gazprom omdat er onderhoud gepleegd moest worden. Gazprom liet vrijdagavond weten dat de geplande opening op zaterdagochtend niet door kon gaan: een olielek maakte dat naar eigen zeggen onmogelijk. De claims van Gazprom worden door het Westen met argusogen bekeken. Zo stellen servicebedrijf Siemens en de Duitse overheid dat een olielek geen reden is om de gastoevoer door de Nord Stream 1 volledig te termineren. De gevolgen van de Russische grillen werkten maandag direct door in de gasprijzen. Die waren ten opzichte van vrijdag met 26 procent gestegen. Onder meer om burgers voor de exorbitante gasprijzen te compenseren, werkt de Duitse regering aan een steunpakket van 65 miljard euro.||https://www.nrc.nl//nieuws/2022/09/05/rusland-nord-stream-1-blijft-dicht-zolang-westerse-sancties-van-kracht-zijn-a4140762
2022-09-06||NS was in april niet voorbereid op grote storing, volgens onderzoeksinstituut||Spoorwegvervoerder NS was niet voorbereid op een langdurige landelijke technische storing zoals die zich op 3 april voordeed. Zo werd er geen alternatief vervoer ingezet, duurde besluitvorming te lang en werd de duur van de storing onderschat. Dat concludeert het Instituut voor Veiligheids- en Crisismanagement (COT) in een maandag gepubliceerd onderzoeksrapport. Op 3 april reed in het hele land geen enkele NS-trein. Oorzaak was een storing in het IT-systeem, waardoor er geen zicht meer was op waar het personeel en treinen zich bevonden. De spoorwegvervoerder zag die dag naar eigen zeggen geen andere mogelijkheid dan alle treinreizen af te blazen.  Alternatief vervoer werd niet geregeld - wat volgens onderzoeksinstituut COT getuigt van slechte voorbereiding. NS had scenario’s moeten hebben voor een landelijke technische storing van „deze duur en omvang”, aldus het rapport. Van de spoorwegvervoerder mag „worden verwacht dat is nagedacht over een dergelijke situatie”. Voor andere calamiteiten, zoals cyberaanvallen, zijn wel scenario’s uitgewerkt. Daarnaast benaderde NS de situatie te optimistisch: het bedrijf hield er te weinig rekening mee dat de storing langer kon duren dan verwacht. Gevolg was dat de crisisorganisatie niet snel genoeg werd opgeschaald. Ook op de communicatie aan teleurgestelde en boze reizigers en eigen personeel is het COT kritisch: de spoorwegvervoerder hield te weinig rekening met het „sentiment” en gaf onvoldoende informatie. NS, die het instituut had gevraagd onderzoek te doen, spreekt in een verklaring van „stevige” maar „heldere” conclusies. Volgens Bert Groenewegen, waarnemend president-directeur van NS, heeft de spoorwegvervoerder op 3 april „een slechte beurt gemaakt” bij de reizigers. „Zij moesten lang wachten voordat duidelijk werd hoelang de verstoring duurde en zij moesten uiteindelijk zelf vervoer regelen.” NS zegt alle aanbevelingen over te nemen.||https://www.nrc.nl//nieuws/2022/09/05/ns-was-in-april-niet-voorbereid-op-grote-storing-volgens-onderzoeksinstituut-a4140761
2022-09-06||Vrijspraak in Rosmalense &#8216;flatmoord&#8217;: Rob B. zat veertien jaar onterecht vast voor de doodslag op zijn vriendin||Rob B. (64) is vrijgesproken in de zaak van de zogeheten Rosmalense flatmoord. Dat heeft het Arnhemse gerechtshof maandag bepaald. B. heeft inclusief voorarrest veertien jaar onterecht vastgezeten voor de doodslag op zijn vriendin. Volgens het hof is er officieel sprake van rechterlijke dwaling. Het OM liet in het midden of de vrouw zelfmoord had gepleegd. Justitie heeft maandag excuses aangeboden en „gaat kritisch kijken naar het verloop van deze zaak”. De zaak draait om de 37-jarige Regie van den Hoogen, die op 10 april 2000 door haar vriend dood wordt gevonden in haar flat in Rosmalen. Haar hals is doorgesneden, het mes ligt onder haar arm. Er waren geen sporen van inbraak, dus konden er volgens de politie maar twee mogelijkheden zijn: of Regie heeft haar eigen keel doorgesneden, of haar vriend Rob heeft het gedaan. Naar aanleiding van de rapporten van twee onderzoekers, Selma Schieveld en Richard Eikelenboom, wordt Rob uiteindelijk veroordeeld voor het om het leven brengen van zijn vriendin. Rob B. heeft zijn schuld altijd ontkend, maar wordt in 2007 in hoger beroep toch veroordeeld tot tbs met dwangverpleging. Jaren later worden de bevindingen van Schieveld en Eikelenboom toch betwist. In 2019 wordt door deskundigen van het Nederlands Forensisch Instituut nieuw onderzoek gedaan, op verzoek van de Adviescommissie afgesloten strafzaken (ACAS). Die onderzoekers vegen de eerdere onderzoeken van tafel. Als ook een hoogleraar forensische geneeskunde concludeert dat zelfmoord waarschijnlijker is dan doodslag, dient Diederik Aben, advocaat-generaal bij de Hoge Raad, een herzieningsverzoek in. In 2020 oordeelde de Hoge Raad dat de zaak opnieuw moet, in augustus van dit jaar vroeg het OM om vrijspraak.  Toen de zaak werd heropend zijn andere deskundigen benoemd. Na uitgebreid onderzoek werd door hen geconcludeerd dat de voormalige deskundigen in 2003 „te stellige en verkeerde conclusies hebben getrokken”. Ook zouden zij zich hebben gebaseerd op „onder meer onjuiste feitelijke vaststellingen”. Tijdens de zaak mochten de voormalige en nieuwe deskundigen op elkaar reageren, maar ze konden elkaar hierbij niet overtuigen. Na het bestuderen van alle rapporten concludeerde het hof dat de rapporten uit 2003, die geleid hebben tot de veroordeling van Rob B., „geen bewijs vormen dat Rob B. betrokken is geweest bij de dood van zijn vriendin.” Justitie heeft maandag excuses aangeboden voor „de fouten” die destijds onder verantwoordelijkheid van het OM zijn gemaakt. De aanklager „betreurt het enorme leed dat Rob B. en zijn dierbaren is aangedaan.” De deskundigenrapportages waarop justitie zich destijds baseerde, waren „achteraf bezien te stellig en deels onjuist”. Met de kennis van nu is vrijspraak volgens het OM het juiste besluit. Met de vrijspraak in de Rosmalense flatmoord komt de zaak in het rijtje van de Puttense moordzaak, Lucia de B. en de Pettense campingmoord: zaken die opnieuw moesten en uiteindelijk leidden tot vrijspraak.  Praten over zelfdoding kan bij de landelijke hulplijn 113 Zelfmoordpreventie. Telefoon 0800-0113 of www.113.nl||https://www.nrc.nl//nieuws/2022/09/05/na-22-jaar-vrijspraak-voor-de-rosmalense-flatmoord-a4140749
2022-09-06||Voormalig CvdK: Rutte weigerde zelf regie te nemen over gasdossier||Premier Mark Rutte kreeg in 2014 van de commissaris van de koning in Groningen het klemmende verzoek om zelf de regie te nemen over het gasdossier, maar hij wilde daar niets van weten. Dat zei Max van den Berg, destijds commissaris, maandagochtend in Den Haag tijdens zijn verhoor door de parlementaire enquêtecommissie die de gaswinning in Groningen onderzoekt.  Van den Berg (PvdA) vertelde aan de enquêtecommissie dat hij de premier goed kende en ook wel vaker had gesproken, tijdens werkbezoeken van Rutte aan Groningen en bij andere gelegenheden. Maar in 2014 had hij belet gevraagd bij de premier in het Torentje, de precieze datum wist hij niet meer. Hij wilde de premier spreken omdat hij vond dat de bestuurlijke regie in het gasdossier anders moest. Hij schetste de premier hoe „ontwrichtend” de aardbevingsproblematiek was voor de Groningers en hij pleitte ervoor om naast Economische Zaken ook andere ministeries zoals Binnenlandse Zaken en Ruimtelijke Ordening te betrekken bij het oplossen van de problemen. Rutte vond dat een goed idee. „Dat zag-ie allemaal wel”, zei Van den Berg, maar Rutte wilde dat Henk Kamp (VVD), minister van Economische Zaken, de regie hield. „Hij zei: dat moet Henk leiden, want die is verantwoordelijk.” De Commissaris maakte bezwaar. „Ik zei: dat kan toch niet? De premier gaat over dit hele veld. Dit is een strategisch grote kwestie en het raakt heel veel mensen. Het vertrouwen van mensen is hollend de deur uit gegaan.” Rutte hield vol dat Kamp het dossier moest blijven doen. „Hij hoorde het heel goed aan”, zei Van den Berg tegen de enquêtecommissie. En „in tegenstelling tot Kamp die veel harder en afhoudender was” kon Rutte „ook meedenken en het zien”, maar vervolgens deed hij „er niets mee”. Voortschrijdend inzicht
In hetzelfde jaar zocht Van den Berg ook contact met de minister van Financiën, zijn partijgenoot Jeroen Dijsselbloem, omdat hij van het ministerie van Economische Zaken telkens te horen kreeg dat Financiën geen extra geld wilde vrijmaken voor het oplossen van de problemen in Groningen. Er lag inmiddels wel een bestuursakkoord tussen Rijk, provincie en gemeenten over een aanpak, maar voor de uitvoering daarvan was óók extra geld nodig. Dijsselbloem verzekerde hem dat hij dit niet zou blokkeren. Hij zei: „Ambtenaren van mij hebben natuurlijk altijd de opdracht om heel zuinig te zijn, maar politiek is er gewoon de ruimte als er dingen gedaan moeten worden.” Van den Berg ging met die boodschap terug naar het ministerie van Economische Zaken. „En vanaf dat moment heb ik Kamp niet meer op die manier horen spreken.” De enquêtecommissie vroeg Van den Berg ook te reflecteren op zijn eigen rol. Het Staatstoezicht op de Mijnen was na de zware aardbeving in Huizinge, die in augustus 2012 grote schade aanrichtte, al snel tot het inzicht gekomen dat er nog veel zwaardere bevingen konden komen en dat de gaswinning snel fors teruggeschroefd moest worden. Maar minister Kamp greep niet in en gaswinningsbedrijf NAM ook niet. De enquêtecommissie confronteerde de oud-commissaris van de koning ermee dat hij daar destijds begrip voor had getoond. In februari 2013 schreef hij in een opiniestuk in het Dagblad van het Noorden dat het „abrupt terugschroeven” van de winning mogelijk „maatschappij-ontwrichtende gevolgen” kon hebben. „In dat licht gezien is het niet strikt opvolgen van het advies van het Staatstoezicht op de Mijnen te begrijpen, maar het blijft schuren met het voorzorgsprincipe”, schreef hij.  Van den Berg zei dat hij realisme wilde uitstralen, om de lijnen met het ministerie open te houden. Minister Kamp vond dat alleen de NAM verantwoordelijk was voor het oplossen van de problemen in Groningen, terwijl Van den Berg wilde dat de Staat ook iets ging doen voor de Groningers. Hij eiste 1 miljard euro van het Rijk om de provincie er weer bovenop te helpen, maar dat viel niet goed in politiek Den Haag. „Ik merkte dat we de relatie aan het verliezen waren.” ||https://www.nrc.nl//nieuws/2022/09/05/voormalig-cvdk-rutte-weigerde-zelf-regie-te-nemen-over-gasdossier-a4140756
2022-09-06||Britse Conservatieven verkiezen Liz Truss tot nieuwe premier||Liz Truss wordt de nieuwe premier van het Verenigd Koninkrijk. Dat hebben de leden van de Britse Conservatieve partij in een stemming bepaald. Truss, de huidige minister van Buitenlandse Zaken, behaalde ruim 81.000 stemmen (57,4 procent) en wist daarmee te winnen van oud-minister van Financiën Rishi Sunak, die zo’n 60.000 stemmen binnenhaalde. De overwinning komt verwacht: Truss liep al wekenlang voor in de peilingen.  Na het winnen van de leiderschapsrace, stelde Truss in een toespraak aan leden van de Conservatieve Partij te zullen werken aan een aantal punten waar ze campagne op had gevoerd. Ze beloofde met een plan te komen om belastingen te verlagen en economische groei te stimuleren. „Ik zal de energiecrisis aanpakken, iets doen aan de energierekeningen van mensen, maar ook de langetermijnproblemen aanpakken die we hebben op het gebied van energievoorziening”, aldus Truss.  Truss volgt premier Boris Johnson op, die in juli na een aaneenschakeling van schandalen bekendmaakte het ambt te verlaten zodra de Conservatieve Partij een nieuwe leider had gekozen. In het Britse systeem komen er bij het aftreden van een premier niet direct nieuwe verkiezingen: in plaats daarvan mag de regerende politieke partij intern een nieuwe leider, en dus ook premier van het land, kiezen. In dit geval deden aanvankelijk acht kandidaten mee aan een afvalrace, waarbij op het laatst enkel Truss en Sunak overbleven. De naar schatting 160.000 Tories, zoals de conservatieven ook worden genoemd, mochten tot afgelopen vrijdag stemmen. Dat komt neer op ongeveer 0,3 procent van het Britse electoraat en zo’n 82,6 procent van de Tories ging stemmen. Truss vertrekt dinsdag met premier Johnson naar Koningin Elizabeth II, waar hij zijn ontslag in zal dienen.  De winst heeft Truss waarschijnlijk deels te danken aan haar steun voor de nog altijd onder Tories populaire Johnson. Sunak stapte begin juli op uit zijn kabinet uit verzet tegen een reeks schandalen onder Johnson, zoals Partygate, waarna het vertrek van veel andere kabinetsleden volgde. Volgens Sunak was Johnson niet eerlijk, ook niet in communicatie richting burgers. Truss bleef aan als minister.  Daarnaast voerde ze campagne op een aantal voor conservatieven belangrijke thema’s: ze wil belastingen en premies verlagen om zo, naar eigen zeggen, een recessie te vermijden. Ook is Truss tegen de in april ingevoerde verhoging van de sociale premies en wil ze een belastingstijging voor bedrijven ongedaan maken. Tegemoetkomingen voor de stijgende inflatie en energieprijzen voor kwetsbare huishoudens komen er niet als het aan Truss ligt. ||https://www.nrc.nl//nieuws/2022/09/05/britse-conservatieven-verkiezen-liz-truss-tot-nieuwe-premier-a4140759
2022-09-06||Week 3: oud-ministers Kamp, Dijsselbloem, voormalig Shell-baas Benschop||						Eerst was er informatie nodig, dan pas kon hij besluiten nemen. Dat antwoordde voormalig minister Henk Kamp (Economische Zaken 2012-2017, VVD) op bijna elke kritische vraag van de parlementaire enquêtecommissie over het uitblijven van actie na de beving van Huizinge in 2012.  Toezichthouder SodM kwam in 2012 op eigen initiatief met een onderzoek en waarschuwde Kamp voor zwaardere bevingen. Bovendien zag het SodM een relatie tussen de hoogte van de gaswinning en de aardbevingen in de regio – inspecteur-generaal Jan de Jong van het SodM zei tegen Kamp dat hij „zo snel als realistisch mogelijk de gaswinning moest verlagen”. Maar Kamp deed dat niet. „Er was een heleboel informatie en die was niet met elkaar in overeenstemming”, zei Kamp vrijdag in Den Haag.  Er waren notities bij het ministerie bekend dat de gaswinning in Groningen al snel na Huizinge omlaag kon door stikstof toe te voegen aan ander gas, zodat het dezelfde eigenschappen als Gronings gas kreeg. Maar, ook dat was geen reden voor Kamp om de gaswinning te verlagen. „Die informatie was niet perfect”, zei Kamp. En zelfs een waarschuwing van zijn enige ambtenaar met kennis van zaken, die erop wees dat productievermindering verstandig zou zijn zolang er onderzoek nodig was naar de bevingen in het gebied, leidde niet tot handelen van Kamp:. „Ik kon geen onderbouwd besluit nemen als je niet weet wat de consequenties zijn.” De veiligheid stond zeker voorop bij Kamp, herhaalde hij. „Maar ook de leveringszekerheid. Je weet niet wat voor consequenties er zijn als er tijdens een hele koude winter, drie, vier, vijf, zes dagen de verwarming niet verwarmt. Dat zou een ontwrichting van de samenleving zijn met catastrofale gevolgen.” ‘Iets ernstigs’
Kamp wist meteen bij zijn aanstelling in november 2012 dat hij „iets” moest doen aan de veiligheid van de Groningers. „Er was iets heel ernstigs aan de hand”, doelde hij op de beving van Huizinge een paar maanden daarvoor. Maar dat kon hij alleen doen als hij alle informatie had waarop hij besluiten kon nemen, vond hij. Daarom besloot hij niet in te grijpen toen in 2013 de gaswinning naar het hoogste niveau ging sinds decennia. „Ik heb toen geredeneerd dat we onvoldoende informatie hadden om over de gaswinning een besluit te nemen”, zei Kamp.  Toch was het zijn taak als minister om met onzekerheden om te gaan. „Dat is echt mijn vak”, zei hij opverend uit zijn stoel „Een besluit nemen is anders dan een mening of advies hebben. Ik moest het gevoel krijgen dat alles overziend dat besluit het best mogelijke besluit was.” Maar in 2013 nam hij geen besluit.  Achteraf heeft hij daarvan spijt. „Ik wou dat ik in januari 2013 had besloten dat we niet meer gas zouden winnen dan het jaar ervoor.” Maar dat gebeurde niet. In 2013 steeg de gasproductie naar 54 miljard kubieke meter, het was het hoogste niveau sinds halverwege de jaren zeventig. Bovendien was het vier miljard hoger dan in het winningsplan van handelshuis GasTerra stond.  Dat kwam door een koudere winter, informeerde Kamp de Tweede Kamer herhaaldelijk in die jaren. Maar, zei Kamp vrijdag in Den Haag, uit een interne evaluatie in 2015 blijkt dat hij de Tweede Kamer daarover fout heeft geïnformeerd. Er was minder gas nodig voor de leveringszekerheid dan er werd gewonnen. „Daar had ik een rot gevoel over, want achteraf bleek de informatie anders te zijn. Er was bewust extra gas verkocht.” Henk Kamp in de Enquetezaal van de Tweede Kamer. Foto Jeroen Jumelet/ANP 						Jeroen Dijsselbloem, tussen 2012 en 2017 minister van Financiën voor de PvdA, was „chagrijnig” en vond het „onthutsend” dat er na de beving van Huizinge in 2012 weinig kennis was over de gevolgen van de gaswinning in Groningen voor de veiligheid van de regio. „Er was heel weinig werk verricht door de kennisinstituten, TNO, KNMI en NAM. Daardoor konden we elke uitspraak – ook van mijn ambtenaren – dat de gevolgen (van de gasproductie op de veiligheid) meevallen niet wegen op dat moment.” Aan het begin van zijn verhoor vrijdag in Den Haag voor de parlementaire enquêtecommissie maakte Dijsselbloem duidelijk dat de gaswinning in Groningen niet gekoppeld was aan nationale begrotingsregels. „Als er was besloten de gaskraan dicht te draaien dan hoefde dat niet gecompenseerd te worden met bezuinigingen.” Maar de Europese begrotingsregels waren daarentegen strenger, helemaal omdat Nederland onder toezicht stond van de Europese Commissie tijdens de financiële crises rond 2012. „Voor tegenvallende gasbaten werd in Europa geen uitzondering gemaakt.” Hogere gaswinning na beving
Dijsselbloem benadrukte dat hij niks wist van een productieverhoging na de beving in Huizinge. De gaswinning ging van 47 miljard in 2012 naar 53 miljard in het jaar erna, het hoogste productieniveau in decennia. „Onbegrijpelijk”, noemde Dijsselbloem dat besluit. „Ik was daar onaangenaam door verrast.”  Volgens Dijsselbloem was die verhoging nooit met hem gedeeld en hoorde hij er pas achteraf over. Dat jaar zou er een strenge winter zijn geweest, vertelde Kamp hem als één van de redenen voor de productieverhoging. „Maar in de voorbereiding op deze enquête heb ik daar nog eens naar gekeken en dat was nauwelijks het geval.” Dijsselbloem vindt dat hij achteraf „had moeten zeker stellen” dat de gaswinning niet omhoog ging zolang er onderzoeken liepen naar de gevolgen ervan.  „Er is bewust gekozen extra gas te winnen”, zei Dijsselbloem. „En ik hoop dat jullie (de parlementaire enquêtecommissie) erachter komen wie dat heeft besloten heeft, want de argumenten die de verhoging verklaren hebben mij nooit overtuigd.” ‘Pijnlijk punt’
Het jaar erop, in 2014, was Dijsselbloem wél nauw betrokken bij de totstandkoming van het productieniveau. Uit interne mails blijkt dat minister Henk Kamp (Economische Zaken, VVD) Dijsselbloem mailde met de mededeling dat hij de gaswinning wilde beperken tot 40 miljard kubieke meter. „Aangaande forse extra bezuinigingen op de korte termijn kan ik dat niet steunen”, mailde Dijsselbloem terug. De gaswinning in 2014 valt uiteindelijk hoger uit en gaat naar 42,5 miljard. Op aandringen van Dijsselbloem. „Een pijnlijk punt”, zei Dijsselbloem. Volgens de oud-minister waren de onderbouwingen voor een specifiek winningsniveau van 42,5 miljard of 40 miljard „wankel en niet hard”. Ja, Dijsselbloem wilde ook een lagere gaswinning, maar hoe laag noodzakelijk was voor de veiligheid van de regio was onduidelijk. „En op dat moment zag de begroting er niet best uit en speelden financiën een rol”, zei Dijsselbloem. „Ik heb mij laten leiden door de begroting en achteraf vind ik dat heel ongelukkig.” 						Dick Benschop, oud-directeur van Shell Nederland, heeft achteraf spijt dat hij in december 2012 niet gevraagd heeft naar de „ruimte” die er was om de gaswinning te beperken. De oliebedrijven hadden misschien hun license to operate (het draagvlak bij de Groningse bevolking om gas te winnen) behouden als ze de gaskraan iets hadden dichtgedraaid - in plaats van verder open. De oliebedrijven hadden zich dat financieel best kunnen veroorloven, zei Benschop donderdagmiddag tegen de parlementaire enquêtecommissie in Den Haag die de gaswinning in Groningen onderzoekt. Een tweede punt waar Benschop spijt van heeft, is dat het niet gelukt is om de Groningers meer te betrekken in de besluitvorming over de gaswinning, en meer te laten meeprofiteren. Hij heeft naar eigen zeggen begin 2015 wel een voorstel gedaan om de provincie toe te laten tot de vergaderingen van de zogenoemde Maatschap Groningen, waarin de belangrijkste besluiten over de gaswinning werden genomen, maar dat liep op niets uit. Een „gemiste kans”, zegt Benschop, want misschien had de gaswinning langer kunnen doorgaan als de Groningers meer zeggenschap hadden gekregen over de gaswinning en de versterking van hun huizen.    Twee petten
De Tweede Kamerleden die hem verhoorden wilden van Benschop vooral weten hoe het kon dat hij op de middag van 13 december 2012 had ingestemd met het plan van gashandelsbedrijf GasTerra om in 2013 méér gas te verkopen, terwijl hij diezelfde ochtend nog had gehoord dat het Staatstoezicht op de Mijnen (SodM) waarschuwde dat de gaswinning véél risicovoller was dan tot dan toe werd gedacht. Benschop, die in de periode 2011-2016 president-directeur van Shell was, zat op die dertiende december in 2012 met twee petten op. ‘s Ochtends had hij een vergadering met de Maatschap Groningen, het gremium waarin de oliebedrijven samen met staatsbedrijf EBN de belangrijkste besluiten namen over de gaswinning. Die ochtend discussieerden de leden over de bevindingen van het SodM. De toezichthouder had na de zware aardbeving in Huizinge, op 16 augustus 2012, geconcludeerd dat het aardbevingsrisico groter was dan gedacht en dat het ook onveiliger was voor de Groningers. In de middag van 13 december 2012 zat Benschop bij een andere vergadering, de raad van gelegeerd commissarissen van GasTerra. Daar stemde hij in met het businessplan van GasTerra om 48,9 miljard kuub gas te verhandelen, meer dan in 2012. De parlementaire enquêtecommissie vond het onbegrijpelijk dat hij dat besluit nog diezelfde middag had genomen, zo bleek uit de vragen die de Kamerleden stelden.  Maar volgens Benschop was zijn inzicht op dat moment „dat de hoogte van de maximale aardbeving niet door de productie op dat moment beïnvloed zou worden. Wel de frequentie”, zei Benschop. Bovendien was het „lastig” dat het SodM met een andere visie kwam dan bijvoorbeeld het KNMI, dat volgens Benschop werd gezien als „dé autoriteit op het gebied van seismiciteit”. Hij meende dat het beter was als de deskundigen eerst met elkaar tot overeenstemming zouden komen; dan konden nieuwe gasbesluiten daarop gebaseerd worden. Ook TNO en deskundigen van de NAM zouden zich moeten buigen over het veiligheidsvraagstuk. Hij vond het „verantwoord” om een jaar te nemen voor onderzoek en daarna pas een besluit te nemen over de hoogte van de gaswinning. Onrealistisch getal
Het SodM adviseerde in januari 2013 om de gaswinning zo snel mogelijk te verlagen naar 12 miljard kuub. Toenmalig minister van Economische Zaken Minister Henk Kamp (VVD) besloot echter, in overleg met zijn ambtelijke top en de oliebedrijven, om niet in te grijpen. In plaats daarvan stelde hij veertien onderzoeken in naar de gaswinning. Benschop vond de 12 miljard die het SodM destijds noemde ook nu nog  „een onrealistisch getal”. Een productieverlaging zou „nogal consequenties” hebben gehad, zowel voor de internationale markt als voor Nederlandse huishoudens, zei hij. Toch had hij spijt dat hij zich niet verdiept heeft in de mogelijkheden de gaswinning een beetje te verlagen, want inmiddels is duidelijk dat dat wel degelijk een optie was. GasTerra had dat onderzocht. In plaats daarvan ging de gaskraan in 2013 verder open, zelfs naar boven de 53 miljard kuub, een feit dat veel kwaad bloed zette bij de Groningse bevolking en hun bestuurders. „Ik zou willen dat ik op dat moment die vraag gesteld had. Want dit feit heeft natuurlijk een verwoestende uitwerking gehad op de discussie over Groningen”, zei Benschop. Dick Benschop legt de eed af in de Enquêtezaal van de Tweede Kamer. Foto Sem van der Wal/ANP 						Oud-topambtenaar Mark Dierikx heeft na de zware aardbeving in Huizinge, in 2012, veel belangrijke informatie over de gaswinning en de risico’s daarvan niet gedeeld met de ministers die daar toen verantwoordelijk voor waren. Hij nam veel besluiten op eigen houtje, zonder met hen te overleggen. Volgens hem was dat in die tijd gebruikelijk op het ministerie en hoorde het ook bij zijn mandaat. Dat werd donderdagochtend duidelijk tijdens het verhoor van Dierikx in Den Haag door de parlementaire enquêtecommissie die onderzoek doet naar de gaswinning in Groningen. Dierikx was in de periode 2011-2016 directeur-generaal Energie, Telecom en Mededinging bij het ministerie van Economische Zaken (EZ). Als regeringsvertegenwoordiger was hij aanwezig bij de vergaderingen van de zogenoemde Maatschap Groningen. In dat gremium namen de oliemaatschappijen Shell en ExxonMobil en gaswinningsbedrijf NAM samen met staatsbedrijf Energiebeheer Nederland de belangrijkste besluiten over de gaswinning in Groningen, een publiek-privaat project dat ze in de jaren zestig waren begonnen. Dierikx vertegenwoordigde de regering ook binnen GasTerra, het bedrijf dat het gas verhandelde dat door de NAM gewonnen werd. Bezoek aan Loppersum
De burgemeester van Loppersum, Albert Rodenboog, vertelde tijdens een eerder verhoor aan de enquêtecommissie dat hij na de zware beving in Huizinge tevergeefs contact had geprobeerd te zoeken met toenmalig EZ-minister Maxime Verhagen (CDA). De beving, met een kracht van 3,6 de zwaarste tot nu toe, had veel schade aangericht in zijn gemeente en hij vond dat het ministerie de ernst van de situatie onderschatte. Dierikx vertelde aan de enquêtecommissie dat Verhagen in die tijd zeer weinig op het ministerie was, omdat het kabinet demissionair was.  De topambtenaar belde zijn minister toch op, omdat Rodenboog al een tijdje contact zocht met de minister. Maar Verhagen vroeg of Dierikx het gesprek wilde doen, omdat hij zelf demissionair was. Het leidde ertoe dat Dierikx, na een telefoontje met Rodenboog, in oktober een bezoek bracht aan Loppersum, om de situatie ter plekke in ogenschouw te nemen. De minister ging er zelf nooit heen. Verhagen, die ook al voor de  enquêtecommissie is verschenen, zei tijdens zijn verhoor dat hij achteraf spijt heeft. Geen eensluidende opvatting
Uit het verhoor van Dierikx werd duidelijk dat de directeur-generaal van EZ veel beslissingen zelf nam. Zo kreeg hij al snel na de aardbeving in Huizinge een rapport onder ogen van het Staatstoezicht op de Mijnen (SodM), waarin de toezichthouder waarschuwde dat er nog veel zwaardere bevingen zouden kunnen komen. Tot dan toe werd aangenomen dat de bevingen nooit zwaarder zouden worden dan 3,9 en dat de schade aanvaardbaar zou blijven. Dierikx bracht Verhagen niet op de hoogte van dit rapport, maar wilde eerst weten wat andere onderzoeksinstituten, zoals het KNMI en TNO, ervan vonden. Zolang er geen „eensluidende” opvatting was over het aardbevingsgevaar, moesten er geen beslissingen worden genomen, vond hij. Een notitie van zijn eigen ambtenaren, van de afdeling Mijnbouw, die vonden dat op basis van het SodM-rapport direct maatregelen genomen moesten worden, legde Dierikx naast zich neer. Om dezelfde reden stemde de topbambtenaar in december 2012 ook in met het businessplan van GasTerra, dat in 2013 48,9 miljard kuub gas wilde verkopen. Dierikx wist dat dat meer was dan in 2012, maar de contracten waren voor een groot deel al gesloten, zei hij. Bovendien moest er volgens hem eerst meer kennis worden verzameld over de aardbevingsrisico’s en over de risico’s voor de leveringszekerheid van gas. Hij informeerde de nieuwe minister, Henk Kamp (VVD), niet over het  businessplan. Dat was volgens hem in die tijd nog de gebruikelijke gang van zaken op het ministerie. Pas later ging de minister zich intensiever bemoeien met de gaswinning. Verstofte stikstofinstallaties
De enquêtecommissie hield hem voor dat uit onderzoek van GasTerra in die tijd al duidelijk was dat er best minder gas kon worden gewonnen, zonder gevaar voor de leveringszekerheid. Het Groningse gas kon voor een deel vervangen worden door buitenlands gas, vermengd met stikstof. Maar volgens Dierikx zouden dan stikstofinstallaties in gebruik genomen moeten worden die „verstoft” waren. Ook was volgens hem nog niet precies duidelijk hoeveel gas er nodig was in koude winters. De topambtenaar informeerde minister Kamp niet over het onderzoek van GasTerra.   De nieuwe minister was intussen wel op de hoogte van het alarmerende SodM-rapport. Maar Dierikx adviseerde hem meer onderzoek in te stellen voor hij ingrijpende besluiten nam, en Kamp volgde zijn raad op. De minister stelde eind januari 2013 veertien onderzoeken in die meer duidelijkheid moesten brengen. In mei, toen duidelijk was dat de gasproductie nog hoger zou uitvallen dan in het businessplan stond, informeerde de topambtenaar de minister daar over. Hij vertelde Kamp dat er dat jaar zeker 50 miljard kuub uit de Groningse bodem gehaald zou worden. Kamp vroeg Dierikx en een andere  topambtenaar, Jos de Groot, wat hun advies was. Ook toen vonden zij dat de minister beter even niks kon doen, maar moest afwachten wat er uit de veertien onderzoeken zou komen. En Kamp luisterde  opnieuw naar dat advies. Oud-topambtenaar Mark Dierikx is donderdag gehoord door de parlementaire enquêtecommissie. Foto Lex van Lieshout/ANP 						„Met begrip, passie, interesse en zorg” keken de Nederlandse Aardoliemaatschappij (NAM) en haar aandeelhouders Shell en ExxonMobil naar wat de aardbevingen deden in Groningen. Vol empathie met de Groningers begon Gerald Schotman, directeur van de NAM tussen 2014 tot 2018, woensdag aan zijn verhoor voor de parlementaire enquêtecommissie in Den Haag. „We waren heel erg begaan met het lot van de Groningers.” Volgens Schotman gaven Shell en ExxonMobil „altijd steun” om de schade in Groningen „ruimhartig” te vergoeden. Over schade die was ontstaan door gaswinning „was geen discussie”. Daarbij werd niet alleen schade aan panden gerekend, maar ook niet-materiële schade zoals woongenot en waardevermindering van woningen. Schotman voerde zelf keukengesprekken met bewoners „om feeling te hebben met wat er speelt” en hij leidde ook de bazen van Shell en ExxonMobil rond in „het prachtige gebied”.  Kritische vragen
Zodra Schotman werd geconfronteerd met kritiek uit eerdere verhoren of interne documenten op het handelen van de NAM was de voormalig directeur minder uitgesproken.  Stuurde de NAM aan op uitkomsten van het Centrum Veilig Wonen (CVW) – een bedrijf dat is opgericht door de NAM om schademeldingen af te handelen? „Nee”, zei Schotman. „Niet dat ik weet.” Hadden medewerkers van het CVW een zwijgplicht, zoals een getuige eerder deze week stelde? Schotman: „Niet dat ik weet.” En een pikant intern memo van Shell-directeur Andy Brown uit 2016, waarin staat dat de NAM het budget van de schademeldingen met één derde moet terugdringen – een onthulling van de commissie die tot nu toe onbekend was – was bij Schotman onbekend. „Dat herken ik helemaal niet”, antwoordde Schotman.  Zelfs op zijn eigen woorden in een interview met het Dagblad van het Noorden in 2015 – waarin Schotman weerspreekt dat verlaging van de gaswinning nodig is voor de veiligheid van Groningers kon hij niet reflecteren. „Daar heb ik geen herinnering aan”.  Gerald Schotman. Foto Sake Elzinga 						De verhoren van de parlementaire enquêtecommissie in Den Haag gingen woensdag verder met NAM-onderzoeker Jan van Elk (2009-heden). Na de beving van Huizinge in 2012, met een kracht van 3.6 de zwaarste tot nu toe, begon NAM zelf een groot onderzoek naar de relatie tussen gaswinning en aardbevingen in de regio. Van Elk: „We hadden een gebrek aan kennis.” Uit dat onderzoek bleek dat bevingen pas later in de tijd zouden plaatsvinden, als er langzamer gas gewonnen zou worden uit het Groningenveld. „Dat had ons meer ruimte gegeven om meer onderzoek te doen”, zei Van Elk woensdag. Maar er werd in het jaar na Huizinge juist meer gas gewonnen. „Op dat moment wilde de NAM het veld leeg produceren, dat stond niet ter discussie.” Al zegt Van Elk dat die keuze niet bij de NAM lag. „De verantwoordelijkheid lag bij GasTerra en de minister”. Het handelsbedrijf GasTerra en voormalig minister Henk Kamp (Economische Zaken, VVD) namen formeel een besluit over de hoogte van de gaswinning. Maar gaswinner NAM ging niet in tegen dat besluit, zei Van Elk. „De NAM bleef daarin passief.” Achteraf had dat anders gemoeten, aldus Van Elk. „De NAM had meteen de productie moeten verlagen om te laten zien dat we het serieus namen.” Onderzoeker Jan van Elk van de NAM zegt dat er een gebrek aan kennis was bij het bedrijf. Foto Robin Utrecht/ANP 						Voor de beving van Huizinge in 2012 had de Groninger Bodem Beweging (GBB) zo’n 100 tot 200 leden, dat steeg na de beving tot 4.000, vertelde oud-voorzitter Jelle van der Knoop (2009-2021) maandag in Den Haag. De GBB komt al jarenlang op voor de belangen van bewoners in het Groningse gasdossier.  Van der Knoop waarschuwde de enquêtecommissie. Volgens hem komt de versterking van huizen in het Groningse gaswinningsgebied „niet meer tot een goede einde”. Vanwege de bevingen in het gebied moeten mogelijk nog ruim 20.000 panden worden versterkt – zodat mensen levend hun huis kunnen verlaten bij een zware beving. „Ik ben ervan overtuigd dat het niet meer tot een goed einde komt”, zei Van der Knoop.  De onafhankelijke toezichthouder, Staatstoezicht op de Mijnen, kondigde in 2020 aan dat de versterkingsoperatie nog twintig jaar gaat duren. Jaar op jaar wordt vanuit het Rijk een versnelling aangekondigd, maar dat blijkt niet uit de praktijk, zei Van der Knoop. „Dit gaat nog twintig jaar duren, maar je kunt mensen toch niet twintig jaar lang in onzekerheid laten. Sommige woningen worden pas over vijftien jaar versterkt. Wat moeten die mensen ondertussen doen met hun huis? Dat wil toch niet.” Als het kabinet besluit de gaswinning in Groningen alsnog te verhogen vanwege de huidige energiecrisis, dan wordt het „helemaal een puinhoop” in Groningen, aldus Van der Knoop. „Als je nu meer gas gaat winnen dan wordt het gevaar op zwaardere bevingen groter.” En dat heeft grote gevolgen voor de duizenden panden die al versterkt zijn, want dat is gebeurd op basis van normen die rekening houden met een afnemende gaswinning. „Die berekeningen kloppen dan niet meer.” Oud-GBB-voorzitter Jelle van der Knoop in de Enquêtezaal van de Tweede Kamer. Fot Sander Koning/ANP 						De veertien onderzoeken die minister van Economische Zaken Henk Kamp (VVD) na de zware aardbeving in Huizinge (augustus 2012) instelde naar de veiligheid in Groningen, mochten niet worden besproken aan de zogenoemde Dialoogtafel waaraan naast bestuurders en de NAM ook maatschappelijke organisaties zaten. Dat maakte een topambtenaar van het ministerie in maart 2014 duidelijk in een telefoontje aan de kersverse voorzitters van het overlegplatform, Jacques Wallage (PvdA) en Jan Kamminga (VVD). Wallage vermoedt dat Kamp niet wilde dat er over de onderzoeken werd gepraat, omdat aan de Dialoogtafel misschien zou worden geconcludeerd dat de gaswinning om veiligheidsredenen omlaag moest. Dat zei hij woensdag tijdens zijn openbare verhoor in Den Haag door de parlementaire enquêtecommissie die de gaswinning onderzoekt.  Dialoogtafel
De Dialoogtafel was opgericht met het idee dat maatschappelijke organisaties meer betrokken zouden worden bij het beleid over de gaswinning. Het was een overleg waarin onder meer de Groninger Bodem Beweging, milieuorganisaties en LTO van gedachten konden wisselen met gaswinningsbedrijf NAM, het ministerie, provinciale bestuurders en burgemeesters. Maar Wallage en Kamminga kregen meteen na de oprichting van minister Henk Kamp te horen dat ze niets te zeggen hadden over de hoogte van de gaswinning: hij was de enige die over het zogenoemde gaswinningsbesluit ging, „omdat hij de ministeriële verantwoordelijkheid droeg”, aldus Wallage. De Dialoogtafel mocht zich daar niet mee bemoeien. Het plaatste Wallage en Kamminga direct voor een probleem: de maatschappelijke organisaties in Groningen vonden het overleg zinloos als ze niet mochten praten over de veiligheid in hun provincie in relatie tot de gaswinning. Daarom werd een compromis bedacht: de betrokken organisaties zouden beginnen met samen eens goed kijken naar de veertien onderzoeken die al waren uitgevoerd. Het ministerie wist van die afspraak en er was ook al een datum afgesproken. Wallage en Kamminga werden een paar dagen van tevoren echter gebeld met de opdracht om het overleg af te blazen. Ze moesten toen iedereen op het laatste moment afbellen. Een „onnodige ingreep” die veel kwaad bloed zette bij de maatschappelijke organisaties. Het telefoontje kwam van toenmalig directeur-generaal Mark Dierikx, die komende donderdag door de enquêtecommissie wordt verhoord. Aannemelijk is dat de Tweede Kamerleden hem hier ook naar zullen vragen. ‘Appeltje te schillen’
Wallage had nog een ander „appeltje te schillen” met Kamp. Die wilde niet met de Dialoogtafel overleggen over zijn gasbesluiten en deed dat volgens Wallage ook niet. Toch zei de minister volgens Wallage bij de presentatie van zijn gasbesluit, begin 2015 in Groningen, tegen journalisten dat hij het heel fijn had gevonden dat hij voorafgaand aan zijn besluit nog een open overleg met de tafel had kunnen hebben. Kamp wordt vrijdag verhoord door de enquêtecommissie. De commissie kan hem dan om opheldering vragen over alles wat hem de afgelopen drie weken voor de voeten is geworpen door andere getuigen. Wallage vertelde ook dat de NAM weleens ongewenste ingrepen deed. NAM-directeur Bart van de Leemput, die voor de zomer al door de enquêtecommissie werd verhoord, zat ook aan de Dialoogtafel en dacht volgens Wallage „creatief en betrokken” mee over manieren om de schadeafhandeling beter te doen. Maar bij de NAM waren ze niet altijd blij met wat hun directeur bij het overleg had gezegd. De notulen van de Dialoogtafelvergaderingen werden soms teruggestuurd door de NAM en dan waren er „zinnetjes die nooit waren uitgesproken” aan toegevoegd. Dat waren dan dingen die Van de Leemput waarschijnlijk van de juridische afdeling van de NAM „had moeten zeggen”, zei Wallage. Correctie (05-09-2022): in een eerdere versie van dit stuk stond Wallage als VVD’er aangeduid. Hij is een PvdA’er.

Jacques Wallage in de Enquêtezaal van de Tweede Kamer tijdens een verhoor van de parlementaire enquêtecommissie. Foto Robin Utrecht / ANP

 Jacques Wallage in de Enquêtezaal van de Tweede Kamer tijdens een verhoor van de parlementaire enquêtecommissie. Foto Robin Utrecht / ANP 						Premier Mark Rutte kreeg in 2014 van de commissaris van de koning in Groningen het klemmende verzoek om zelf de regie te nemen over het gasdossier, maar hij wilde daar niets van weten. Dat zei Max van den Berg, destijds commissaris, maandagochtend in Den Haag tijdens zijn verhoor door de parlementaire enquêtecommissie die de gaswinning in Groningen onderzoekt.  Van den Berg (PvdA) vertelde aan de enquêtecommissie dat hij de premier goed kende en ook wel vaker had gesproken, tijdens werkbezoeken van Rutte aan Groningen en bij andere gelegenheden. Maar in 2014 had hij belet gevraagd bij de premier in het Torentje, de precieze datum wist hij niet meer. Hij wilde de premier spreken omdat hij vond dat de bestuurlijke regie in het gasdossier anders moest. Hij schetste de premier hoe „ontwrichtend” de aardbevingsproblematiek was voor de Groningers en hij pleitte ervoor om naast Economische Zaken ook andere ministeries zoals Binnenlandse Zaken en Ruimtelijke Ordening te betrekken bij het oplossen van de problemen. Rutte vond dat een goed idee. „Dat zag-ie allemaal wel”, zei Van den Berg, maar Rutte wilde dat Henk Kamp (VVD), minister van Economische Zaken, de regie hield. „Hij zei: dat moet Henk leiden, want die is verantwoordelijk.” De Commissaris maakte bezwaar. „Ik zei: dat kan toch niet? De premier gaat over dit hele veld. Dit is een strategisch grote kwestie en het raakt heel veel mensen. Het vertrouwen van mensen is hollend de deur uit gegaan.” Rutte hield vol dat Kamp het dossier moest blijven doen. „Hij hoorde het heel goed aan”, zei Van den Berg tegen de enquêtecommissie. En „in tegenstelling tot Kamp die veel harder en afhoudender was” kon Rutte „ook meedenken en het zien”, maar vervolgens deed hij „er niets mee”. Voortschrijdend inzicht
In hetzelfde jaar zocht Van den Berg ook contact met de minister van Financiën, zijn partijgenoot Jeroen Dijsselbloem, omdat hij van het ministerie van Economische Zaken telkens te horen kreeg dat Financiën geen extra geld wilde vrijmaken voor het oplossen van de problemen in Groningen. Er lag inmiddels wel een bestuursakkoord tussen Rijk, provincie en gemeenten over een aanpak, maar voor de uitvoering daarvan was óók extra geld nodig. Dijsselbloem verzekerde hem dat hij dit niet zou blokkeren. Hij zei: „Ambtenaren van mij hebben natuurlijk altijd de opdracht om heel zuinig te zijn, maar politiek is er gewoon de ruimte als er dingen gedaan moeten worden.” Van den Berg ging met die boodschap terug naar het ministerie van Economische Zaken. „En vanaf dat moment heb ik Kamp niet meer op die manier horen spreken.” De enquêtecommissie vroeg Van den Berg ook te reflecteren op zijn eigen rol. Het Staatstoezicht op de Mijnen was na de zware aardbeving in Huizinge, die in augustus 2012 grote schade aanrichtte, al snel tot het inzicht gekomen dat er nog veel zwaardere bevingen konden komen en dat de gaswinning snel fors teruggeschroefd moest worden. Maar minister Kamp greep niet in en gaswinningsbedrijf NAM ook niet. De enquêtecommissie confronteerde de oud-commissaris van de koning ermee dat hij daar destijds begrip voor had getoond. In februari 2013 schreef hij in een opiniestuk in het Dagblad van het Noorden dat het „abrupt terugschroeven” van de winning mogelijk „maatschappij-ontwrichtende gevolgen” kon hebben. „In dat licht gezien is het niet strikt opvolgen van het advies van het Staatstoezicht op de Mijnen te begrijpen, maar het blijft schuren met het voorzorgsprincipe”, schreef hij.  Van den Berg zei dat hij realisme wilde uitstralen, om de lijnen met het ministerie open te houden. Minister Kamp vond dat alleen de NAM verantwoordelijk was voor het oplossen van de problemen in Groningen, terwijl Van den Berg wilde dat de Staat ook iets ging doen voor de Groningers. Hij eiste 1 miljard euro van het Rijk om de provincie er weer bovenop te helpen, maar dat viel niet goed in politiek Den Haag. „Ik merkte dat we de relatie aan het verliezen waren.”  Voormalig commissaris van de koning in Groningen Max van den Berg maandag tijdens het verhoor van de parlementaire enquêtecommissie. Foto Robin Utrecht/ANP 						Welkom in dit blog over de parlementaire enquête naar de gaswinning in Groningen. NRC doet hier verslag van het belangrijkste nieuws uit de verhoren van de enquêtecommissie. Eind juni vond de eerste verhoorweek plaats en na een zomerpauze van acht weken werden de openbare verhoren vorige week weer hervat. In totaal hoort de commissie zo’n zeventig mensen. Het zwaartepunt van de verhoren ligt deze week op vrijdag: dan wordt voormalig minister Henk Kamp (Economische Zaken, VVD) gehoord. Hij zal vooral moeten uitleggen waarom hij niet ingreep na de beving in Huizinge in 2012 en de gasproductie het jaar erna naar het hoogste niveau sinds de jaren zeventig ging. In oktober wordt hij voor de tweede keer gehoord. De zevenkoppige commissie in Den Haag zal deze week ook andere betrokkenen van de gaswinning spreken. Onder anderen voormalig minister Jeroen Dijsselbloem (Financiën, PvdA), oud-topman Gerald Schotman van de NAM en Dick Benschop, die tussen 2011 en 2015 directeur-generaal was van Shell.  Voormalig topman van olie- en gasbedrijf ExxonMobil Joost Van Roost is ook opgeroepen, maar hij weigert te komen. Het is niet bekend wat de reden van zijn besluit is. Als Belgisch staatsburger is hij niet verplicht om voor een openbaar verhoor te verschijnen, meldt de commissie.||https://www.nrc.nl//nieuws/2022/09/05/week-3-parlementaire-enquete-gaswinning-groningen-a4140740
2022-09-06||Keniaanse Hooggerechtshof handhaaft verkiezingsuitslag: Ruto nieuwe president||Het Keniaanse Hooggerechtshof heeft maandag unaniem besloten de verkiezingsuitslag in het land te handhaven. Dat melden internationale persbureaus. De presidentsverkiezingen in het Oost-Afrikaanse land werden nipt (50,49 procent) gewonnen door William Ruto, maar verliezer Raila Odinga weigerde de uitslag te erkennen. Nu het Hooggerechtshof heeft geoordeeld, lijkt de 55-jarige Ruto definitief de nieuwe Keniaanse president. Zoals in Kenia niet geheel ongebruikelijk, was er veel discussie over de eerlijkheid van de stemmentelling. Odinga — die 48,5 procent van de stemmen kreeg — noemde de resultaten „illegaal en onconstitutioneel”. Hij richtte zijn pijlen vooral op Wafula Chebukati, het hoofd van de Keniaanse kiescommissie. Die maakte de uitslag bekend, hoewel vier leden van de zevenkoppige kiescommissie zijn oordeel niet steunden. Zij meenden dat de laatste fase van het stemmen tellen „niet transparant” verliep. Dat het Hooggerechtshof zijn bezwaarschrift wegwuift, is een hard gelag voor de 77-jarige Odinga. Al 25 jaar jaagt de voormalig premier op de presidentszetel; zonder succes. Ook na de verloren verkiezingen van 2017 vocht hij de uitslag aan. Toen kreeg hij gelijk en besloot het Hooggerechtshof van Kenia tot herverkiezingen. Daarbij kwam hij weliswaar opnieuw als verliezer uit de strijd, maar Odinga had zijn aanhangers toen opgeroepen niet naar de stembus te gaan. ||https://www.nrc.nl//nieuws/2022/09/05/keniaanse-hooggerechtshof-handhaaft-verkiezingsuitslag-ruto-nieuwe-president-a4140757
2022-09-06||RIVM: eet vanwege PFAS niet uit moestuin nabij Chemours-fabriek||Groente en fruit uit moestuinen in de omgeving van het chemiebedrijf Chemours in Dordrecht mag niet langer gegeten worden. Dat stelt het Rijksinstituut voor Volksgezondheid en Milieu (RIVM) naar aanleiding van een onderzoek naar de gezondheidsschade van PFAS die door de Chemours-fabriek wordt uitgestoten.    Het RIVM onderzocht de PFAS-concentratie in moestuinen in de omgeving van de Chemours-fabriek. Uit het onderzoek, dat maandag werd gepresenteerd, blijkt dat de gewassen van moestuinen die binnen een kilometer ten noordoosten van chemiebedrijf liggen dermate vervuild met PFAS zijn, dat gezondheidsschade bij consumptie niet kan worden uitgesloten.  Het RIVM onderzocht ook moestuinen die op een afstand tot vijftien kilometer van het chemiebedrijf liggen. Voor een groep moestuinen geldt dat consumptie van de geteelde groente en fruit kan doorgaan indien dit wordt afgewisseld met producten uit de winkel. Bij een andere groep moestuinen, die ten zuidwesten van het bedrijf liggen of op zo’n vijftien kilometer ten noordoosten, acht het RIVM de consumptie wel verantwoord. Het RIVM voerde in 2017 een eerste verkennend  onderzoek uit naar moestuinen in de omgeving van de Chemours-fabriek. Daaruit volgde het advies niet te eten uit moestuinen in een straal van 1 kilometer om de fabriek. Intussen zijn de meettechnieken verbeterd waardoor lagere  concentraties PFAS kunnen worden opgespoord.  Om omwonenden duidelijkheid te bieden, heeft het RIVM daarom op verzoek van gemeenten uit uitgebreider onderzoek naar PFAS-concentraties verricht. Vorig jaar stelde het RIVM  bovendien de grens vanaf wanneer PFAS schadelijk wordt geacht naar beneden bij.       PFAS staat voor poly- en perfluoralkylstoffen en is een verzamelnaam voor duizenden chemicaliën die zijn verwerkt in onder andere pannen, kleding, voedselverpakkingen en blusschuim. Geruime tijd werd verondersteld dat PFAS niet schadelijk zou zijn voor de volksgezondheid, maar het RIVM heeft die risicoanalyse de laatste jaren bijgesteld. Te grote concentraties PFAS kunnen het immuunsysteem beschadigen en kanker veroorzaken. Volgens het RIVM krijgen mensen in Nederland  te veel PFAS binnen via voedsel en drinkwater. Een van de verspreiders is chemiebedrijf Chemours, dat vroeger onder de naam DuPont opereerde. Het concern kwam de afgelopen jaren meermaals negatief in het nieuws vanwege het zonder vergunning lozen van afvalstoffen en overschrijden van uitstootquota.  Dit voorjaar adviseerde het RIVM nog zo min mogelijk vis, garnalen, mosselen en oesters uit de Westerschelde te eten, nadat uit onderzoek was gebleken dat de schaal- en schelpdieren  hoge doseringen  PFAS bevatten. Met name zelf gevangen bot en garnalen zouden al bij zeer lage  consumptiehoeveelheden leiden tot overschrijding van de gezondheidskundige grenswaarde van PFAS.||https://www.nrc.nl//nieuws/2022/09/05/rivm-eet-vanwege-pfas-niet-uit-moestuin-nabij-chemours-fabriek-a4140758
2022-09-06||Techkenner met een rock-’n-roll-vibe||Ze wordt wel „Silicon Valley’s most feared and well liked journalist genoemd”, als reactie op de jarenlange onderzoeken die zij deed rond de opkomst van grote techbedrijven. Als journalist en opinieschrijver is Kara Swisher respectvol en brutaal tegelijk, een techkenner met een rock-’n-roll-vibe, die haar meningen niet voor zich kán houden en daardoor eigenlijk op een heel gekleurde manier interviewt. Dit jaar keert Swisher terug naar de Amerikaanse mediazender Vox, waarvoor zij al eerder werkte. En dus stopt Sway, de zeer populaire interviewserie die zij voor de The New York Times maakte. Daarom is er nu een best-of te vinden in de feed van Sway, met interviews met o.a. Elon Musk en Matthew McConaughey. Vooral het gesprek met Monica Lewenski, waarin zij de mediastorm sinds haar affaire met Bill Clinton in de huidige tijd plaatst, is een echte aanrader. Sway, 190 afleveringen van 20-50 min, The New York Times Opinion.||https://www.nrc.nl//nieuws/2022/09/05/techkenner-met-een-rock-n-roll-vibe-a4140755
2022-09-06||De subtiele interviewpodcast||De praatpodcast kun je inmiddels wel een vast genre van het medium noemen. Toch wil ik opperen daar een subcategorie aan toe te voegen: de subtiele interviewpodcast. Een praatpodcast, een makkelijk verteerbaar gesprek over koetjes en kalfjes, waaruit ongemerkt ineens een best goed interview ontstaat. De eerste vraag die Yous (Yousef Gnaoui, oftewel Sef) en Yay (Pepijn Lanen, oftewel Faberyayo) aan hun gasten stellen is altijd: hoe ziet een dag er voor jou uit? De muzikanten willen de rituelen van hun gasten leren kennen. Hoe laat staan ze op, wat eten ze, hoe kiezen ze hun kleren uit? Vanuit daar ontstaat dan een gesprek over korte broeken, havermout of vaderschap. Ineens doet daar zich een bruggetje voor naar een dieper gesprek. Dat voelen Yous en Yay feilloos aan. Yous & Yay: New Emotions, wekelijks afleveringen van meer dan een uur, VPRO. ||https://www.nrc.nl//nieuws/2022/09/05/de-subtiele-interviewpodcast-a4140751
2022-09-06||Wie heeft Airbnb opgericht?||Guy Raz is een beroemdheid in podcastland. De voormalig correspondent trekt met zijn succesvolle podcasts bij een aantal grote Amerikaanse omroepen wekelijks miljoenen luisteraars. In How I Build This doorloopt hij samen met ondernemers de oorsprong en groei van hun bedrijven. Niet alleen is het interessant om te horen wie er achter grote bedrijven als Airbnb, Instagram of dating platform Bumble zitten, of wie er (per ongeluk) de populaire dansworkout Zumba heeft uitgevonden, het is ook boeiend om meer te weten te komen over de toevalligheden, visies en werkethiek die aan zo’n groot project voorafgaan. Raz is tot in de puntjes voorbereid. Hierdoor hebben de interviews een interessante opbouw waarin hij voor luisteraars onverwachte wendingen kan laten ontstaan. Een betekenisvolle ontmoeting bijvoorbeeld, of een crisis die het voortbestaan van een bedrijf onzeker heeft gemaakt. Gelukkig maar - was je bijna voor die magische American Dream gevallen. How I Build This with Guy Raz, tweemaal per week afleveringen van 40-90 minuten, Wondery. ||https://www.nrc.nl//nieuws/2022/09/05/wie-heeft-airbnb-opgericht-a4140753
2022-09-06||Piloot van gecrasht privévliegtuig bij Letland was prominente Duitse zakenman||De piloot van het privévliegtuig dat zondagavond neerstortte in de Oostzee bij Letland was de prominente Duitse zakenman Karl-Peter Griesemann. Dat bevestigt Quick Air, de Keulse luchtvaartmaatschappij waarvan Griesemann eigenaar was, aan persbureau Reuters. Volgens de Duitse krant Express werd hij vergezeld door zijn vrouw, dochter en de vriend van zijn dochter. De oorzaak van de crash is nog niet bekend. Het in Oostenrijk geregistreerde Cessna 551-toestel was zondagmiddag opgestegen van de Zuid-Spaanse plaats Jerez. Kort na vertrek maakte Griesemann melding van luchtdrukproblemen in de cabine. Vervolgens verloor de luchtverkeersleiding alle contact met hem –  mogelijk was hij bewusteloos geraakt. De Franse autoriteiten werden gealarmeerd, waarna twee gevechtsvliegtuigen op pad gingen om het toestel te observeren. In de cockpit was niemand te zien. Het was de bedoeling dat het toestel enkele uren na vertrek zou landen op luchthaven Keulen-Bonn. In plaats daarvan vloog het door tot de brandstof op was. Voor de Letse kust crashte het vliegtuig in de Oostzee. Diverse landen, waaronder Litouwen en Zweden, zijn de Letse autoriteiten sindsdien met reddingsboten en -vliegtuigen te hulp geschoten. In de buurt van de plek waar het toestel is neergestort, is een wrak en een olieachtige vlek gezien. De vier inzittenden zijn nog niet gevonden. Griesemann en zijn familie hebben zowel een woning in Jerez als in Keulen en met het privévliegtuig pendelden ze tussen die twee plaatsen, volgens Spaanse media. Naast ondernemer was Griesemann een prominente figuur binnen de Keulse carnavalswereld.||https://www.nrc.nl//nieuws/2022/09/05/piloot-van-gecrashte-privevliegtuig-bij-letland-was-prominente-duitse-zakenman-a4140752
2022-09-06||Zwaarmoedig afscheid van zanger Eloi Youssef bij  Kensington||Pop Kensington. Gehoord: 4/9, Ziggo Dome, Amsterdam. 

●●●●●
 Uiteindelijk waren er tranen, bij zanger Eloi Youssef en bij de drie andere muzikanten van Kensington. En bij een aanzienlijk deel van de 17.000 man publiek, mannelijk en vrouwelijk, in de zaal: de ‘fansingtons’. Het gebeurde voordat het laatste liedje werd ingezet, ‘No Me’. Dit was niet alleen het slotnummer van het concert maar ook van een carrière.  Na zeventien jaar stopt Youssef met Kensington. De zanger zei niet meer zijn leven aan de band te willen wijden maar zegt wel te blijven schrijven en zingen. Het is onduidelijk wat de andere leden gaan doen.  De rockgroep uit Utrecht heeft groot succes gehad in eigen land, met veel optredens in stadions, en een concert voor 50.000 mensen in de Johan Cruijff Arena in 2018. Hun populariteit was bijzonder, in een tijd dat rockmuziek minder prominent werd en nog maar weinig bands de aandacht van het grote publiek wisten te trekken. De show op zondag had dus een extra betekenis: als laatste concert van de ‘laatste’ Nederlandse rockband. Afscheidsconcerten zijn populair de laatste tijd (die van De Dijk en Nick & Simon zijn al gepland). Bij Kensington was de toon bij het optreden op zondag, de laatste van een reeks van zes, nogal looiig. Dat gold altijd al voor hun muziek waarin galmende vocalen, strenge ritmes en sombere uitweidingen te horen zijn. Nu was de sfeer des te zwaarmoediger, want Kensington kon nog alleen het eigen verleden bezingen. Dat deed Youssef, bleek op de videoschermen, met steeds een frons op het gezicht. Er was een inventief ‘plafond-decor’, grote blokken tot ver in de zaal waarop regenbuien en smeltende ijsbergen werden geprojecteerd, en twee lange plankieren tussen het publiek, waarop regelmatig vuurkegels opvlamden – wat voor de voorste rijen nogal warm was. Ondertussen werd een lange set gespeeld met vooral liedjes van het meest recente album Time (2019). De zware stemming werd slechts even doorbroken door het funky ‘Bats’ en een energieke opleving met dansende muzikanten tijdens ‘Do I Ever’. Daarna kwamen de tranen. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/05/zwaarmoedig-afscheid-kensington-a4140748
2022-09-06||Kritische Russische krant Novaja Gazeta verliest vergunning definitief||De kritische Russische krant Novaja Gazeta heeft officieel zijn mediavergunning verloren. Dat heeft een rechtbank in Moskou bepaald, zo meldt het in Europa gevestigde online platform met dezelfde naam maandag. De gedrukte versie van Novaja Gazeta komt al maanden niet meer uit vanwege repressie van de media in Rusland. In plaats daarvan richtten journalisten van de krant, die grotendeels naar Letland zijn gevlucht, een site op waar ze in het Russisch en andere talen verslag doen van hun thuisland.  Volgens de Russische mediatoezichthouder heeft de redactie van Novaja Gazeta in 2006 niet aan Russische regels voldaan, toen de krant van hoofdredacteur veranderde en dat niet doorgaf. Aannemelijker is dat het Kremlin de redactie, een van de weinigen die nog kritisch over het Russische leiderschap publiceert, tot zwijgen wil brengen. Oprichter en oud-hoofdredacteur Dmitri Moeratov won vorig jaar nog een Nobelprijs voor de Vrede voor zijn werk. Sinds het begin van de invasie is de persvrijheid in Rusland flink ingeperkt. Zo mag niet over een ‘oorlog’ geschreven of gesproken worden en kunnen verslaggevers forse straffen krijgen voor het overtreden van deze regels.  Het opschorten van de vergunning komt twee dagen na de begrafenis van de laatste leider van de Sovjet-Unie Michail Gorbatsjov, verguisd en in sommige gevallen gehaat in Rusland. Hij hielp Moeratov in 1993 met het oprichten van de krant. Gorbatsjov won in 1990 de Nobelprijs voor de Vrede en gebruikte een deel van het prijzengeld voor de aankoop van computers voor de redactie van Novaja Gazeta. Moeratov was zaterdag aanwezig bij zijn uitvaart in het centrum van Moskou: hij leidde de kist naar buiten en hield daarbij een foto van de overleden oud-wereldleider vast. ||https://www.nrc.nl//nieuws/2022/09/05/kritische-russische-krant-novaja-gazeta-verliest-vergunning-definitief-a4140747
2022-09-06||Oekraïense leger claimt herovering 3.000 vierkante kilometer grondgebied in elf dagen tijd||						Dit blog is gesloten.  						Het Oekraïense leger heeft sinds het begin van deze maand 3.000 vierkante kilometer grondgebied heroverd op Russische militairen, meldt de Oekraïense legerleider Valeri Zaloezjny zondag. Bij de snelle opmars in het noordoosten van Oekraïne zouden in korte tijd zo’n dertig plaatsen weer in handen zijn gevallen van het Oekraïense leger. Dit weekend werden onder meer de plaatsen Koepjansk en Izjoem ten zuidoosten van Charkov heroverd. „In de regio Charkov zijn we niet alleen aan het oprukken naar het zuiden en oosten maar ook naar het noorden”, schrijft Zaloezjny op Telegram. „Er zijn nog 50 kilometer te gaan tot de grens met Rusland”. Het Russische ministerie van Defensie bevestigde zaterdagmiddag dat Russische troepen zich aan het terugtrekken zijn, maar liet zondag weten wel Oekraïense legerposities te bestoken met precisieaanvallen door de luchtmacht, raketten en artillerie. De Oekraïense president Volodymyr Zelensky noemt de opmars in het noordoosten een mogelijke doorbraak in de al zes maanden durende oorlog. Volgens Zelensky kan in de winter nog sneller terrein worden veroverd als Kiev nog krachtiger wapens krijgt. Oekraïense militair verwijdert Russische poster in Balakliia in de regio Charkov, zo valt te zien in een aan persbureau Reuters verstrekt filmpje. Foto Reuters  						De door Rusland bezette kerncentrale van Zaporizja is na herstelwerkzaamheden aan een beschadigde hoogspanningslijn zaterdag weer aan het Oekraïense stroomnet gekoppeld. Dat is gebeurd via een externe back-up stroomlijn, zo meldt het Internationaal Atoomenergieagenteschap (IAEA) zondag. De externe stroom is nodig om de reactoren van de centrale te koelen en voor andere veiligheidsfuncties. Het Oekraïense staatsagentschap Energoatom maakte zondagochtend bekend dat ook de energieproductie van zesde en laatste werkende reactor in de centrale is stilgelegd. De koeling van de units in de kerncentrale kan nu weer via het externe stroomnet plaatsvinden, zo meldt het IAEA. 						De productie van de kerncentrale bij Zaporizja is volledig stilgelegd. Dat meldt het Oekraïense staatsagentschap Energoatom zondag volgens internationale persbureaus. Het agentschap meldt dat het de zesde en laatste actieve reactor van de centrale heeft losgekoppeld van het energienetwerk en dat er voorbereidingen worden getroffen om de reactor te koelen. Vorige week werd de noodstroomverbinding van de kerncentrale afgesloten, nadat beschietingen in het gebied er een brand hadden veroorzaakt. Energoatom, dat eigenaar is van de centrale, besloot daarop de verbinding met een nabijgelegen thermische centrale los te koppelen. De afgelopen dagen deelde het Internationaal Atoomenergieagentschap (IAEA), dat sinds vorige week medewerkers bij de centrale heeft gestationeerd, steeds zorgwekkendere berichten. Volgens het IAEA kon de centrale nauwelijks nog veilig functioneren, onder meer omdat de veiligheidssystemen die als back-up dienen niet meer werken. De Oekraïense regering liet eerder deze week al weten te overwegen de kerncentrale om „veiligheidsredenen” te sluiten. ‘Gedemilitariseerde zone’
De kerncentrale van Zaporizja, de grootste van Europa, is sinds het begin van de oorlog bezet door Russische troepen. Oekraïne en Rusland beschuldigen elkaar van beschietingen in de buurt van de kerncentrale, waardoor de hoogspanningslijnen die de centrale met het net verbinden zijn beschadigd.  Zondag drong Energoatom er in een verklaring bij het Russische leger op aan om de fabriek in Zaporizja te verlaten en de oprichting van een „gedemilitariseerde zone” mogelijk te maken. Eerder deze week deed het IAEA een vergelijkbare oproep.

Een IAEA-konvooi arriveert bij de kerncentrale van Zaporizja. Foto Alexander Ermochenko/TPX

 Een IAEA-konvooi arriveert bij de kerncentrale van Zaporizja. Foto Alexander Ermochenko/TPX 						De Oekraïense krijgsmacht verovert zaterdag in hoog tempo steeds meer terrein ten zuidoosten van het oostelijke Charkov, voor de oorlog de tweede stad van het land. Dat melden internationale persbureaus. Militairen zijn zaterdag onder meer de stad Koepjansk binnengedrongen.  Koepjansk, dat voor de oorlog zo’n 27.000 inwoners telde, was al enkele maanden in handen van de Russische krijgsmacht. Het is een belangrijke infrastructurele locatie, omdat Russische en Oekraïense spoorwegen er samenkomen en het daarmee een belangrijk knooppunt is.  Een door Rusland geïnstalleerde functionaris in de regio zei volgens persbureau Reuters dat „de vijand” zoveel mogelijk wordt „vertraagd”, maar dat verschillende plekken „onder de controle van Oekraïense militairen” zijn. Hij erkende dat een deel van de Russische frontlinie ten zuidoosten van Charkov was afgebrokkeld. Volgens de Oekraïense president Volodymyr Zelensky heeft de Oekraïense krijgsmacht inmiddels meer dan dertig plaatsen in de omgeving van Charkov heroverd.  						De opvang en zorg voor de tienduizenden gevluchte Oekraïners kosten Nederland tot dusver naar schatting 2,3 miljard euro. Dat schrijft staatssecretaris Eric van der Burg (Asiel en Migratie, VVD) vrijdag in een brief aan de Tweede Kamer.  Gemeentelijke en particuliere opvang is met 1,2 miljard euro de grootste kostenpost. Daarnaast gaat er veel geld naar onderwijs, medische zorg en extra woningen. De kosten worden gedekt door de ministeries van Justitie en Veiligheid, Onderwijs, Volksgezondheid, Binnenlandse Zaken en Sociale Zaken. Momenteel staan bij Nederlandse gemeenten ruim 77.000 Oekraïners ingeschreven, van wie er 60.000 in een noodopvang verblijven. Anderen hebben elders onderdak gevonden, zoals bij familie.
					 						Moskou stuurt militaire versterking naar Charkov, de tweede stad van Oekraïne. Dat meldt het Russische persbureau Tass. Het Oekraïense leger meldde eerder deze week met een verrassingsaanval grote overwinningen te hebben geboekt in de regio. Daarbij zou de Russische krijgsmacht in oostelijke richting zijn teruggedrongen. Het gebied ten oosten van Charkov, dat sinds het begin van de oorlog door Russische militairen is bezet, vormt als het ware de poort naar de Donbas. De Russische functionaris Vitali Gantsjev zei in een toespraak op Russische staatstelevisie dat zijn strijders momenteel een achterstand hebben opgelopen en sprak van „een aanzienlijke overwinning voor de Oekraïense strijdkrachten.” Gantsjev zei dat er „hevige gevechten” aan de gang zijn in de buurt van de stad Balaklia, die donderdag door Oekraïne werd heroverd. Burgers worden uit de regio geëvacueerd.

Het gebied ten oosten van Charkov, dat sinds het begin van de oorlog door Russische troepen was ingenomen, vormt de poort naar de Donbas. Russische ministerie van Defensie/AP

 Het gebied ten oosten van Charkov, dat sinds het begin van de oorlog door Russische troepen was ingenomen, vormt de poort naar de Donbas. Russische ministerie van Defensie/AP 						De explosies die vorige maand een luchtmachtbasis op de Krim troffen, waren het gevolg van een Oekraïense raketaanval. Dat schrijven Valeri Zaloezjny, commandant van de Oekraïense krijgsmacht, en parlementslid Mychajlo Zabrodsky woensdag in een artikel op de Oekraïense nieuwssite Ukrinform. De ontploffingen vlakbij de stad Saki eisten volgens een Russische bestuurder één leven.  Eerder waren er al vermoedensd at de explosies door Oekraïense raketten waren veroorzaakt, maar de aanval werd tot nu toe nog niet officieel opgeëist. In augustus waren er ook elders op het geannexeerde Oekraïense schiereiland explosies, maar die noemt Zaloezjny niet specifiek. Hij heeft het over een „serie succesvolle raketaanvallen op vijandelijke luchtmachtbasissen op de Krim, in de eerste plaats het Saki-vliegveld”. Zaloezjny hoopt dat de steun van Russen voor de oorlog afneemt als de oorlogsdreiging voor hen dichterbij komt, schrijft hij op Ukrinform. „Door de afstand zijn ze zich minder bewust van de tol van de oorlog. Volgend jaar is de taak van de Oekraïense strijdkrachten om dat gevoel voor de Russen scherper te maken.” Rookpluimen stijgen op achter strandgangers na de explosies vlakbij Saki, op de Krim.  Foto Stringers/Reuters 						Een van de drie noodstroomverbindingen naar de kerncentrale van Zaporizja is dinsdag beschadigd geraakt door aanhoudende beschietingen rondom het complex. Dat heeft het Internationaal Atoom Energie Agentschap (IAEA) woensdag bekendgemaakt in een update. Alle vier de reguliere hoogspanningslijnen van de grootste kerncentrale van Europa waren al beschadigd.  Oekraïense autoriteiten hebben woensdag bewoners in de buurt van de door Rusland bezette kerncentrale opgeroepen te evacueren „voor hun eigen veiligheid”, meldt persbureau Reuters. Kiev overweegt de centrale te sluiten om een nucleaire ​​ramp te voorkomen. In de fabriek werken nog altijd Oekraïense werknemers. De noodstroomverbindingen tussen de door Rusland bezette kerncentrale en een nabijgelegen thermische centrale waren eerder deze week al losgekoppeld van het elektriciteitsnet vanwege een brand in het complex.  Bezorgd over nucleaire veiligheid
De centrale ontvangt op dit moment nog elektriciteit van de enige werkende reactor. Stroomvoorziening is cruciaal voor de koeling van de reactoren. Hoewel er ook nooddieselgeneratoren ter beschikking zijn indien nodig, heeft IAEA-baas Rafael Grossi woensdag nogmaals zijn bezorgdheid geuit over de nucleaire veiligheid rondom de kerncentrale.  Het IAEA stuurde vorige week een team van experts om de veiligheid in het complex te controleren en bracht dinsdag een rapport daarover uit. De Oekraïense werknemers zitten daar in een onhoudbare situatie, zo stelde het rapport onder meer. Twee VN-experts uit dat team blijven voorlopig op de locatie.  						Het Rode Kruis en de Verenigde Naties willen toegang tot zogeheten Russische ‘filtratiekampen’ en andere plekken waar Oekraïners tegen hun wil worden vastgehouden. Dat zei Rosemary DiCarlo, het hoofd van een VN-afdeling verantwoordelijk voor politieke zaken, woensdag tegen de VN-Veiligheidsraad. Tegelijkertijd heeft het Witte Huis Rusland opgeroepen de kampen te sluiten. Dat melden internationale persbureaus. De controlepunten, in onder meer bezette schoolgebouwen, zijn opgezet in bezette Oekraïense gebieden en in Rusland. Volgens VN-mensenrechtenfunctionaris Ilze Brands Kehris, zijn er aanwijzingen dat er ook alleenstaande kinderen in de kampen verblijven.  De Organisatie voor Veiligheid en Samenwerking in Europa (OVSE) en Human Rights Watch uitten eerder al hun zorgen over de praktijken in ‘filtratiekampen’. De organisaties ontdekten er deze zomer tal van misstanden, van mishandelingen tot schijnexecuties. Volgens de OVSE zitten tienduizenden mensen vast in dit soort kampen.
					 						De Baltische staten - Estland, Letland en Litouwen - gaan de toegang tot hun land beperken voor Russen met een Schengenvisum. Dat maakte de Letse minister van Buitenlandse Zaken Edgar Rinkēvičs woensdag bekend, melden internationale persbureaus. Dit besluit kwam tot stand na een ontmoeting tussen de Scandinavische en Baltische ministers van Buitenlandse Zaken.  Volgens Rinkēvičs is het aantal Russische burgers dat met een Schengenvisum naar Estland, Letland of Litouwen komt fors gestegen. Hij noemde dit een kwestie van „openbare veiligheid” maar ook een kwestie van „morele en politieke aard”.  Voor diplomaten, vrachtwagenchauffeurs en Russische burgers die de grens oversteken voor familiebezoek of vanwege humanitaire redenen, gelden uitzonderingen. Rinkēvičs verwacht dat de maatregelen over tien dagen in werking treden.
					 						De Europese Commissie presenteert een nieuw steunpakket voor Oekraïne. Het gaat om 5 miljard euro, die bovenop de eerder aangekondigde 10 miljard aan „financiële, humanitaire en militaire hulp” komt, zo heeft voorzitter Ursula von der Leyen woensdag bekendgemaakt. De 27 lidstaten van de Europese Unie moeten nog wel instemmen met het nieuwe miljardenpakket. Ze heeft het plan nog niet toegelicht; onbekend is dus hoe de financiering precies in elkaar steekt.  Bij een vorige financiële injectie besloeg het bedrag een combinatie van gunstige leningen en subsidies: de Commissie leent bij geldschieters en verstrekt die lening vervolgens aan Oekraïne tegen zachte voorwaarden. Het doel van dat steunpakket was om bij te dragen aan de wederopbouw van Oekraïne, dat sinds februari in oorlog is na een invasie van het Russische leger. Behalve met geld voor humanitaire doeleinden steunen de Europese lidstaten Oekraïne tijdens de oorlog met wapens.  Von der Leyen kwam woensdag ook met voorstellen voor een prijsplafond voor Russisch gas. Ze wil dat de Europa minder afhankelijk wordt van het gas uit Rusland. Volgens Von der Leyen betreft Russisch gas naar de EU nog 9 procent van de import, terwijl dit aan het begin van de oorlog nog 40 procent was. „We moeten de Russische inkomsten verminderen die Poetin gebruikt om deze gruwelijke oorlog in Oekraïne te financieren”, aldus de voorzitter. Ook suggereerde ze een verplichte verlaging van elektriciteitsverbruik in EU-landen tijdens piekuren.

Ursula von der Leyen wil dat de EU minder afhankelijk wordt van Russisch gas. Foto Johanna Geron/Reuters

 Ursula von der Leyen wil dat de EU minder afhankelijk wordt van Russisch gas. Foto Johanna Geron/Reuters 						De Oekraïense president Volodymyr Zelensky staat ervoor open een zone rond de kerncentrale Zaporizja te demilitariseren. Dat zei hij dinsdag in zijn dagelijkse videoboodschap aan Oekraïne nadat het Internationaal Agentschap voor Atoomenergie (IAEA) bij Rusland en Oekraïne had gepleit voor onder meer een veiligheidszone rond het complex.  Het IAEA constateerde in een dinsdag gepubliceerd rapport schade en een onhoudbare werksituatie in de regelmatig onder vuur genomen kerncentrale. In gevechten zijn onder meer panden geraakt waar nieuwe splijtstof ligt opgeslagen en waar kernafval wordt bewaard. Het IAEA deed in het rapport zeven aanbevelingen voor het verbeteren van de veiligheid. Het agentschap roept onder meer op tot een einde aan de beschietingen en herstel van de noodstroomvoorziening.  De Russische minister van Buitenlandse Zaken Sergej Lavrov heeft de IAEA volgens persbureau Reuters een verzoek gestuurd voor „aanvullende uitleg” op sommige delen van het Zaporizja-rapport. Het Russische staatspersbureau Interfax meldt woensdag dat het hoofd van het Russische staatskernenergiebedrijf Rosatom, Aleksej Lichatsjov, zegt bereid te zijn om samen te werken met het IAEA om de veiligheid rond de kerncentrale te verbeteren.  De afgelopen weken hebben Rusland en Oekraïne elkaar beschuldigd van aanvallen op de grootste kerncentrale van Europa. Het IAEA heeft in het rapport geen schuldige aangewezen voor de onveilige situatie en de schade.  Een Russische militair op het terrein van kerncentrale Zaporizja. Deze foto werd gemaakt tijdens een door het Russische leger georganiseerd persbezoek.  Foto Yuri Kochetkov/EPA 						Het Internationaal Agentschap voor Atoomenergie (IAEA) constateert schade en een onhoudbare werksituatie in de regelmatig onder vuur genomen kerncentrale van Zaporizja in Oekraïne. In een dinsdag verschenen rapport doet het VN-agentschap volgens persbureau Reuters zeven aanbevelingen voor het verbeteren van de veiligheid. Inspecteurs zagen onder meer dat panden zijn geraakt waar nieuwe splijtstof ligt opgeslagen en waar kernafval wordt bewaard. „De Oekraïense medewerkers in de door Russische militairen bezette centrale staan onder grote druk en ervaren veel stress, zeker omdat ze met relatief weinig zijn”, schrijft het IAEA in het rapport. „Dat is geen houdbare situatie en kan leiden tot menselijke fouten met gevolgen voor de nucleaire veiligheid”. Het IAEA roept onder meer op tot een onmiddellijk einde aan de beschietingen van de centrale, een veiligheidszone rond het complex, een beter werkklimaat en herstel van de noodstroomvoorziening. Die is losgekoppeld na een door beschietingen veroorzaakte brand, zo werd maandag bekend. Rusland en Oekraïne hebben elkaar de afgelopen weken over en weer beschuldigd van aanvallen op de kerncentrale, de grootste van Europa. Het IAEA stuurde vorige week een team van experts onder leiding van directeur Rafael Grossi om de veiligheid in het door Rusland bezette complex te controleren. De atoomwaakhond heeft geen schuldige aangewezen voor de geconstateerde schade. Twee IAEA-experts blijven voorlopig ter plekke om de veiligheid in het oog te houden. De koeltorens van de kerncentrale van  Zaporizja.  Foto Olya Solodenko / Getty 						Rusland is van plan wapens te kopen van Noord-Korea. Dat melden The New York Times en persbureau Reuters dinsdag op basis van Amerikaanse regeringsfunctionarissen. Deze hebben weinig details bekendgemaakt over de exacte omvang en timing van de aankoop. Wel is bekend dat het gaat om „miljoenen raketten en artilleriegranaten”.  Een Amerikaanse ambtenaar zei per mail tegen persbureau Reuters dat de aankoop erop zou wijzen dat het Russische leger „blijft lijden onder ernstige leveringstekorten in Oekraïne, deels als gevolg van exportcontroles en sancties”. De ambtenaar, die anoniem wil blijven, verwacht dat Rusland in de toekomst vaker wapens zal kopen van Noord-Korea.  Vorige week ontving Rusland drones van Iran. Ook de keuze zich tot Iran te wenden, laat volgens Amerikaanse regeringsfunctionarissen zien dat Rusland door sancties moeite heeft het leger te onderhouden.

Raketten en rakettransportvoertuigen tijdens een militaire parade in Noord Korea.  Foto EPA/KCNA   

 Raketten en rakettransportvoertuigen tijdens een militaire parade in Noord Korea.  Foto EPA/KCNA    						De kerncentrale van Zaporizja heeft de verbinding met het Oekraïense elektriciteitsnet, die de centrale ook van elektriciteit voorzag, ontkoppeld. Dat hebben het nationaal energiebedrijf Energoatom en het Internationaal Atoom Energie Agentschap (IAEA) maandag bekendgemaakt. Volgens het VN-atoomagentschap hebben Russische beschietingen een brand veroorzaakt in de centrale, waarna de noodstroomverbinding met een nabijgelegen thermische centrale opzettelijk werd losgekoppeld.  De stroomlijn is niet beschadigd en zal weer worden aangesloten als de brand volledig is geblust, zo hebben Oekraïense werknemers van de centrale aan het IAEA laten weten. De centrale ontvangt in de tussentijd nog wel de nodige elektriciteit van de enige werkende reactor. De Oekraïense president Volodymyr Zelensky zei maandag volgens persbureau Reuters dat de stroomuitval „één stap verwijderd was van een catastrofe”. Elektriciteit is cruciaal voor de koeling van de reactoren. Drie van de vier hoogspanningsleidingen naar de kerncentrale waren al eerder beschadigd door beschietingen van het Russische leger. Het VN-agentschap had vorige week een team van experts gestuurd naar de door Rusland bezette centrale in Zaporizja, de grootste van Europa, om de veiligheid in het complex te controleren en de stroomvoorzieningen te stabiliseren. Twee IAEA-experts blijven voorlopig op de locatie. Het agentschap heeft aangekondigd dinsdag een rapport uit te brengen over de missie naar de kerncentrale. De centrale in Zaporizja heeft zes reactoren die als ze allemaal aan staan 5,7 gigawatt aan elektrisch vermogen leveren, genoeg om ruim vier miljoen huishoudens van elektriciteit te voorzien. Vorige week sprak IAEA-baas Rafael Grossi zijn zorgen uit over de situatie in Zaporizja, nu beschietingen rondom het complex de afgelopen maand weer zijn toegenomen.  De door Rusland bezette kerncentrale in Zaporizja. Foto IAEA/Reuters 						Een Russische rechtbank heeft ex-onderzoeksjournalist Ivan Safronov maandag tot 22 jaar celstraf veroordeeld voor „hoogverraad”, zo melden internationale persbureaus. De rechtbank in Moskou stelt dat Safronov zich schuldig heeft gemaakt aan het delen van staatsgeheimen, maar critici spreken van een politiek proces, bedoeld om een Kremlin-kritische (oud-)journalist het zwijgen op te leggen. Safronov moet zijn straf uitzitten onder een streng regime in een strafkolonie. Safronov (32) werd in juli 2020 gearresteerd en zit sindsdien in voorarrest. Hij werd beschuldigd van het delen van militaire geheimen met Tsjechische inlichtingendiensten en een Duitse staatsburger. Safronov pleitte onschuldig en noemde de aanklacht tijdens zijn slotpleidooi „absurd”. Hij zei nooit toegang te hebben gehad tot geheime documenten en benadrukte dat in het strafproces geen getuigenverklaringen zijn gebruikt ter ondersteuning van de aanklacht.  Ruim een jaar voor zijn arrestatie werd Safronov plotseling ontslagen door de zakenkrant Kommersant. Voor die krant schreef hij jarenlang over onder meer het Russische leger. Samen met een collega had hij gepubliceerd over het mogelijke vertrek van Valentina Matvienko, de machtige voorzitter van het Russische Hogerhuis en een bondgenoot van president Vladimir Poetin. Na het ontslag van Safronov en zijn collega stapte een groot deel van de redactie ook op bij de krant in solidariteit met hun collega’s. Safronov ging na zijn vertrek aan de slag als adviseur bij de Russische ruimtevaartorganisatie Roskosmos. Afgewezen schikking
Aan het eind van het proces bood de aanklager Safronov een schikking aan: in ruil voor een bekentenis zou hij een gevangenisstraf van twaalf jaar krijgen, de helft van de eis van 24 jaar. Volgens zijn advocaat liet Safronov in niet mis te verstane bewoordingen weten niet op het voorstel in te gaan, zo vertelde de raadsman aan The Guardian. Persbureau AP tekende op dat Safronov „ik houd van jullie allemaal” riep naar collega’s en vrienden die naar de rechtbank waren gekomen om hem te steunen. Volgens mensenrechtenorgannisatie Amnesty International toont de veroordeling van Safronov „de hachelijke realiteit waarmee journalisten in Rusland vandaag worden geconfronteerd”. Dat zei Natalia Priloetskaja, Rusland-onderzoeker voor Amnesty in een verklaring. De advocaten van Safronov lieten aan het Russische persbureau RIA Novosti weten in beroep te gaan tegen de uitspraak.

Ivan Safronov tijdens de rechtszaak in de kooi waarin verdachten hun proces volgen. Foto Jevgenia Novozjenina/Reuters

 Ivan Safronov tijdens de rechtszaak in de kooi waarin verdachten hun proces volgen. Foto Jevgenia Novozjenina/Reuters 						De kritische Russische krant Novaja Gazeta heeft officieel zijn mediavergunning verloren. Dat heeft een rechtbank in Moskou bepaald, zo meldt het in Europa gevestigde online platform met dezelfde naam maandag. De gedrukte versie van Novaja Gazeta komt al maanden niet meer uit vanwege repressie van de media in Rusland. In plaats daarvan richtten journalisten van de krant, die grotendeels naar Letland zijn gevlucht, een site op waar ze in het Russisch en andere talen verslag doen van hun thuisland.  Volgens de Russische mediatoezichthouder heeft de redactie van Novaja Gazeta in 2006 niet aan Russische regels voldaan, toen de krant van hoofdredacteur veranderde en dat niet doorgaf. Aannemelijker is dat het Kremlin de redactie, een van de weinigen die nog kritisch over het Russische leiderschap publiceert, tot zwijgen wil brengen. Oprichter en oud-hoofdredacteur Dmitri Moeratov won vorig jaar nog een Nobelprijs voor de Vrede voor zijn werk. Sinds het begin van de invasie is de persvrijheid in Rusland flink ingeperkt. Zo mag niet over een ‘oorlog’ geschreven of gesproken worden en kunnen verslaggevers forse straffen krijgen voor het overtreden van deze regels.  Het opschorten van de vergunning komt twee dagen na de begrafenis van de laatste leider van de Sovjet-Unie Michail Gorbatsjov, verguisd en in sommige gevallen gehaat in Rusland. Hij hielp Moeratov in 1993 met het oprichten van de krant. Gorbatsjov won in 1990 de Nobelprijs voor de Vrede en gebruikte een deel van het prijzengeld voor de aankoop van computers voor de redactie van Novaja Gazeta. Moeratov was zaterdag aanwezig bij zijn uitvaart in het centrum van Moskou: hij leidde de kist naar buiten en hield daarbij een foto van de overleden oud-wereldleider vast.

Novaja Gazeta-hoofdredacteur Dmitri Moeratov (rechts) zit samen met zijn adjunct Sergej Sokolov.  Foto Filipp Lebedev/Reuters

 Novaja Gazeta-hoofdredacteur Dmitri Moeratov (rechts) zit samen met zijn adjunct Sergej Sokolov.  Foto Filipp Lebedev/Reuters 						In dit blog doet NRC verslag van de oorlog in Oekraïne.||https://www.nrc.nl//nieuws/2022/09/05/oekraineblog-week-36-a4140718
2022-09-06||Zes mensen omgekomen bij zelfmoordaanslag Russische ambassade in Kabul||Zeker twee medewerkers van de Russische ambassade in de Afghaanse hoofdstad Kabul zijn maandagochtend omgekomen bij een zelfmoordaanslag. Dat heeft het Russische ministerie van Buitenlandse Zaken gemeld in een verklaring. Daarnaast zijn ook vier Afghaanse burgers om het leven gekomen, zegt de politie tegen persbureau Reuters. Of het een gerichte aanslag was, is nog niet bekend,. De explosieven ontploften op het moment dat een Russische diplomaat naar buiten kwam om kandidaten voor een visum naar binnen te roepen, aldus RIA. Even daarvoor probeerde de dader volgens internationale persbureaus een bom te detoneren in de wachtende menigte. Dat werd op tijd opgemerkt door de beveiliging, die hem neerschoot. Vlakbij de ingang van de ambassade ging daarna alsnog een bom af die een diplomaat en een beveiliger het leven kostte. Hoewel de Taliban - die vorig jaar de macht overnamen - claimen de veiligheid in Afghanistan te hebben teruggebracht, zijn er regelmatig aanslagen in het land. Vaak eist een terreurbeweging die zich Islamitische Staat in Khorasan noemt die op. Dat is een groepering die vanwege ideologische verschillen in staat van oorlog verkeert met de Taliban. Of de terreurorganisatie ook verantwoordelijk is voor de ontploffing bij de Russische ambassade is onduidelijk.||https://www.nrc.nl//nieuws/2022/09/05/twee-medewerkers-russische-ambassade-omgekomen-bij-zelfmoordaanslag-in-kabul-a4140746
2022-09-06||Ongeveer 0,3 procent van de stemgerechtigden kiest vandaag de Britse premier||De Britse Conservatieve Partij kiest maandag een nieuwe leider en daarmee ook een nieuwe premier voor het Verenigd Koninkrijk. De strijd gaat tussen twee (ex-)bewindspersonen uit het kabinet van vertrekkend premier Boris Johnson: minister van Buitenlandse Zaken Liz Truss en oud-minister van Financiën Rishi Sunak. Truss lijkt in eerste opzicht de beste kansen te hebben. Mede door haar trouw aan premier Johnson  – Sunak stapte begin juli op uit onvrede met Johnsons leiderschap, Truss bleef – staat ze in peilingen op een veilige voorsprong. Na een reeks schandalen kondigde Johnson begin juli zijn vertrek aan als leider van de Conservatieven en als premier, maar hij blijft aan tot zijn partij een nieuwe leider heeft gekozen. In het Britse systeem komen er niet direct nieuwe landelijke verkiezingen bij het opstappen van een premier. In plaats daarvan kiest de partij die de meerderheid heeft, in dit geval de Conservatieve Partij, een nieuwe leider én premier voor het land.  Hoeveel leden de Conservatieve Partij precies heeft, is niet duidelijk: de partij is daar niet open over. De Britse omroep BBC schat dat het zo’n 160.000 mensen zijn, ongeveer 0,3 procent van alle Britse stemgerechtigden. Deze Tories, zoals ze ook worden genoemd, zijn over het algemeen relatief oud, overwegend wit en komen vaker dan gemiddeld uit de Britse middenklasse. Dat is overigens ook het geval voor leden van andere grote Britse politieke partijen.  Na een afvalrace van weken waar aanvankelijk acht kandidaten aan meededen, zijn Truss en Sunak nog over. Alleen de Tories die al vóór 3 juni van dit jaar lid waren, konden tot afgelopen vrijdag hun stem uitbrengen. De uitkomst van deze stembusgang wordt aan het begin van de Britse middag bekendgemaakt door de Conservatieve Partij. Omstreeks 13.30 uur Nederlandse tijd is duidelijk wie de nieuwe Britse premier is.  Na de bekendmaking vertrekken Johnson en de nieuwgekozen leider traditiegetrouw richting koningin Elizabeth, waar Johnson zijn ontslag zal indienen. Dat verloopt ditmaal met een reis naar Schotland iets anders dan gewoonlijk. Vanwege haar frêle gezondheid verblijft de koningin in haar vakantieverblijf in Balmoral, in plaats van in het Londense Buckingham Palace. ||https://www.nrc.nl//nieuws/2022/09/05/britse-conservatieve-partij-kiest-vandaag-een-nieuwe-leider-en-premier-a4140745
2022-09-06||Nederlandse boeren raken vanaf volgend jaar stapsgewijs mestuitzondering kwijt||Nederlandse boeren verliezen volgend jaar hun uitzonderingspositie op de Europese bemestingsregels. Dat heeft minister Henk Staghouwer van Landbouw, Natuur en Voedselkwaliteit (ChristenUnie) maandag per brief bekendgemaakt aan de Tweede Kamer. De komende drie jaar mogen boeren steeds minder mest uitrijden over hun land, tot ze in 2026 zich aan dezelfde regels moeten houden als andere Europese boeren. Nederland heeft sinds 2006 een uitzonderingspositie op de Europese regels, evenals Denemarken, Duitsland, Ierland en delen van België en Italië. Daardoor mogen Nederlandse boeren meer dierlijke mest uitrijden dan de vastgestelde Europese norm toelaat: 230 of 250 kilogram stikstof in plaats van 170. Zo’n 16.500 boerenbedrijven maken hier gebruik van. Voorwaarde voor de uitzondering was dat de waterkwaliteit niet eronder zou lijden, maar de Nederlandse wateren zijn er slecht aan toe. Dat Brussel de Nederlandse uitzonderingspositie wilde intrekken was al langer bekend. Vragen bestonden vooral omtrent de invulling van de ingreep. Omdat ze vanaf volgend jaar minder mest mogen uitrijden, moeten veehouders voortaan een groter deel afvoeren. Dat kan flink geld kosten, tot wel duizenden euro’s per jaar. Voor boeren die zijn gedwongen nu anders te gaan werken, staat een voorwaardelijk financieel steunpakket van 130 miljoen euro klaar. Daar hebben alleen boeren wier grond voor 80 procent bestaat uit grasland recht op.||https://www.nrc.nl//nieuws/2022/09/05/nederlandse-boeren-raken-vanaf-volgend-jaar-stapsgewijs-mestuitzondering-kwijt-a4140744
2022-09-06||Dirigent Jaap van Zweden wordt chef van Seoul Philharmonic Orchestra||De Nederlandse topdirigent Jaap van Zweden wordt vanaf 2024 chef van het Seoul Philharmonic Orchestra (SPO) in Zuid-Korea. Dat meldt het orkest maandag op Twitter. De 61-jarige topdirigent is nog tot 2024 ‘music director’ bij het New York Philharmonic en chef-dirigent bij het Hong Kong Philharmonic.  De dirigent bevestigt zijn nieuwe aanstelling in de Volkskrant. „Seoul is een van de drie beste orkesten van het Verre Oosten, samen met het Hongkong en NHK in Tokyo”, stelt hij. In een persbericht zegt Sohn Eun-kyung, directeur van Seoul Philharmonic Orchestra, dat zij hoopt dat het „SPO zich kan vestigen als een orkest van wereldklasse met de benoeming van deze topdirigent als nieuwe muziekdirecteur”. Van Zweden zei eerder in een interview met NRC dat zijn lichaam „het dirigeren niet nog decennia vol zal houden”. Door een overbelaste rechterschouder en grote brandwond zei hij vaker rust te moeten nemen. „De laatste twintig jaar was een ratrace. Zo’n ongeluk dwingt me na te denken over de vraag wat ik verder nog wil in het leven.” In november verschijnt een biografie over zijn leven en zijn succesvolle carrière, genaamd Dat is Jaap!, geschreven door Peter van Ingen. ||https://www.nrc.nl//nieuws/2022/09/05/dirigent-jaap-van-zweden-wordt-chef-van-seoul-philharmonic-orchestra-a4140743
2022-09-06||Bij haar comeback zag Linda de Mol een dappere dodo Miljoenenjacht winnen||Eerst zaterdagavond maar eens gekeken naar het programma dat Linda de Mol dit weekeinde niet presenteerde. Niet meer of nog niet, dat is even afwachten. De bekendste mediavrouw van Nederland heeft de afgelopen zeven maanden de media gemeden. Haar partner Jeroen Rietbergen werd in januari beschuldigd van seksuele misdragingen bij The Voice of Holland en dat veroordeelde haar tot de rol van verdrietige en vernederde vrouw. Ze stond niet meer op de cover van haar maandblad Linda,  geen persoonlijk voorwoord van haar hand, de Linda’s zomerweek werd een zomer overgeslagen, en nu het nieuwe televisieseizoen begint, staat ze niet aan de desk van haar vaste programma Ik hou van Holland. Misschien had ze de moed niet om tussen de twee rivaliserende teams te staan met teamcaptains die niet voor elkaar onder willen doen in snedigheid. Of ze had er gewoon geen zin in, dat kan ook.  Snollebollekes-zanger en Matthijs van Nieuwkerks bromance Rob Kemps verving haar zaterdagavond voor het eerst. „Stiknerveus” was hij, maar hij bagatelliseerde zijn zenuwen zelf. „Geen moeilijk gedoe” bij dit spel. „Lekker makkelijk een beetje mopperen op én lachen om ons kikkerlandje.” Hoofdprijs voor het winnende team: een Brabantia prullenbak met twee compartimenten om het afval te scheiden. En daar gingen we. Woorden spellen, gemixte Nederlandse liedjes raden, een ronde van 90 seconden met Rob Kemps het spelletje ‘geen ja-geen nee-geen ehm-zeggen’. Zo melig dat het bijna grappig werd.  Minder grappig vonden Twitteraars de ‘ehms’ in het commentaar van sportcommentators Hans van Loozenoord en Jeroen Bleekemolen. Bij hoge uitzondering – en ongetwijfeld voor een fiks bedrag – mag de NPO drie keer de Formule-1 race vanaf Zandvoort live uitzenden. Gratis voor iedereen met en zonder kabelaansluiting. Zondagmiddag was de tweede keer, en de kijkers die gewend zijn te betalen om de races te zien (bij Viaplay) mopperden  online steen en been. Het commentaar was op kleuterniveau, er werd  door de boardradio heen gekletst waarmee de rijder contact heeft met z’n team en mogelijkerwijs belangrijke informatie deelt. En er klonken dus te veel ‘ehms’. Tja, als je erop ging letten, hoorde je het, maar als je het mij vraagt werden die volle twee uur rondjes rijden uitstekend vol gepraat, inclusief details over de gevoerde bandenstrategie, waardoor Lewis Hamilton (Mercedes) niet won en Max Verstappen (Red Bull Racing) wel. Het Nederlandse volkslied had toen al over de Hollandse hoofden geschald, het Orkest Koninklijke Luchtmacht had het arrangement aangepast aan het vocale bereik van metalzangeres Floor Jansen. Was ook niet iedereen kapot van.  En toen werd het zondagavond vijf voor acht. De comeback van Linda de Mol in Miljoenenjacht (SBS 6). De spelshow wordt eerder opgenomen, en mensen die erbij geweest waren, hadden  al verklapt dat Linda het niet droog had gehouden. En inderdaad, in haar roze tenue daalde ze van de showtrap af en liep naar de eenzame middenstip op het podium. Het publiek stond op, applaudisseerde, scandeerde haar naam en bleef dat doen. Ze schoot vol, bevestigde dat ze even „uit de roulatie” was geweest, maar dankzij „de steun en lieve berichtjes” van haar publiek weer was opgekrabbeld. En door. Raden hoeveel van de Nederlandse thuiswerkers tijdens corona hun pc ingelogd hielden om te veinzen aan het werk te zijn (17 procent). Gemiddelde budget van een bruiloft in 2022 (16.182 euro). De best denkbare kandidaat won. Een meisje van 25, net afgestudeerd, met een studieschuld van 60.000 euro. Zij mocht de 26 koffers openmaken, met kans op eentje van 5 miljoen. „Je bibbert als een rietje”, zei Linda tegen haar. Maar ze vond haar toch een „dappere dodo”.  Correctie (5 september 2022): In een eerdere versie van dit artikel werd Jeroen Rietbergen echtgenoot van Linda de Mol genoemd. Dat klopt niet, De Mol en Rietbergen waren niet getrouwd. Er stond ook dat het Wilhelmus werd gespeeld door het Orkest Koninklijke Landmacht, dat moest zijn: het Orkest Koninklijke Luchtmacht.  Dat is hierboven aangepast. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/05/bij-haar-comeback-zag-linda-de-mol-een-dappere-dodo-in-de-winnaar-van-miljoenenjacht-a4140742
2022-09-06||Europese gasprijs fors omhoog na dichtblijven Nord Stream 1||De Europese gasprijs ligt maandagochtend fors hoger dan bij het sluiten van de beurzen vorige week. Hoogstwaarschijnlijk is er een verband met het afsluiten van de Nord Stream 1-pijplijn - die van Rusland naar Duitsland loopt en een belangrijke aanvoerlijn naar Europa is - door gasleverancier Gazprom vorige week. Naar eigen zeggen is dat tijdelijk en vanwege technische problemen, al wordt dat door servicebedrijf Siemens tegengesproken.   De prijs voor een megawattuur gas dat nu wordt aangekocht en over een maand geleverd, stond maandagochtend vlak na het openen van de beurzen op 268 euro. Dat is een stijging van 26 procent. Vorige week daalden de prijzen juist met bijna 40 procent, toen duidelijk werd dat Europese landen hun gasvoorraden bijna gevuld hadden. Ruim een jaar geleden stond de gasprijs nog op zo’n 20 euro per megawattuur.   Nord Stream 1 werd woensdag plots stilgelegd, volgens Gazprom omdat er onderhoud gepleegd moest worden. De gasleverancier liet vrijdagavond weten dat de geplande opening op zaterdagochtend niet door kon gaan: een olielek maakte dat naar eigen zeggen onmogelijk. Siemens en de Duitse overheid stellen dat een olielek geen reden kan zijn voor volledige sluiting, wat erop zou kunnen wijzen dat het stilleggen van de pijpleiding een pressiemiddel vanuit het Kremlin is. ||https://www.nrc.nl//nieuws/2022/09/05/europese-gasprijs-fors-omhoog-na-dichtblijven-nord-stream-1-a4140738
2022-09-06||Kyrgios schakelt titelverdediger Medvedev uit op US Open||Nick Kyrgios heeft titelverdediger Daniil Medvedev in de nacht van zondag op maandag uitgeschakeld op de US Open. Na vier sets — 7-6 (11), 3-6, 6-3, 6-2 — had de Australiër zijn vierde van vijf onderlinge ontmoetingen met de Russische Medvedev gewonnen en was hij voor het eerst in zijn leven kwartfinalist in het grandslamtoernooi. Voor een plek in de halve finale moet hij afrekenen met nog een Rus: Karen Chatsjanov, die ook voor het eerst een kwartfinale van de US Open speelt. Het zijn gouden tijden voor de 27-jarige Kyrgios, bezig aan een sterk seizoen. In juli speelde hij op Wimbledon de eerste grandslamfinale van zijn carrière. Die verloor hij weliswaar van Novak Djokovic, maar zijn prestatie gaf hem vertrouwen. Na afloop van de wedstrijd afgelopen nacht kreeg hij complimenten van Medvedev, die Kyrgios’ niveau vergeleek met dat van de grote sterren Rafael Nadal en Djokovic: „Als hij tot het einde van het toernooi zo blijft spelen heeft hij grote kans te winnen.” Eindelijk lijkt Kyrgios de grote belofte die hem altijd werd toegedicht in te lossen. Na donkere jaren waarin hij gebukt ging onder depressie en gedachten aan zelfmoord, laat hij nu zien hoe goed hij kan tennissen. „Het heeft me slechts 27 jaar gekost”, grapte hij na afloop. Door het verlies van Medvedev staat er aan het eind van de US Open een nieuwe nummer één op de wereldranglijst.  Praten over zelfdoding kan bij de landelijke hulplijn 113 Zelfmoordpreventie. Telefoon 0900-0113 of www.113.nl.||https://www.nrc.nl//nieuws/2022/09/05/kyrgios-schakelt-titelverdediger-medvedev-uit-op-us-open-a4140737
2022-09-06||Het VK na Johnson: nieuwe leider, nieuwe koers?||Vanmiddag wordt bekend wie de partijleider van de Britse conservatieven en daarmee ook premier van het Verenigd Koninkrijk wordt. De vorige premier, Boris Johnson, moest wegens een reeks aan schandalen opstappen maar is binnen de conservatieve partij nog steeds erg populair, vertelt correspondent Annemarie Kas. Krijgt de nieuwe premier het volk wel achter zich om de immense problemen in het land op te lossen? Of komen er snel nieuwe verkiezingen?||https://www.nrc.nl//nieuws/2022/09/05/het-vk-na-johnson-nieuwe-leider-nieuwe-koers-a4140736
2022-09-06||Chili wijst nieuwe grondwet af: &#8216;Een waanzinnige nederlaag&#8217;||Het grondwetsvoorstel dat volgens voorstanders een modern en progressief Chili beloofde, is zondag afgewezen tijdens een referendum. Bijna 62 procent van de stemgerechtigden stemde tegen het voorstel, dat onder meer het onderwijs gratis zou maken en de zorg goedkoper. Hoewel peilingen uitwezen dat goedkeuring van het voorstel lastig zou worden, is de ruime marge waarmee het zondag werd afgekeurd een gevoelige nederlaag voor president Gabriel Boric. Als president moest hij zich voorafgaand aan het referendum neutraal opstellen, maar vorig jaar verknoopte Boric, die eind 2021 gekozen werd en in maart aantrad, zijn presidentiële campagne nog nauw met de nieuwe grondwet. De uitslag van zondag toont aan dat de progressieve wind die onder Boric door Chili leek te gaan waaien, enigszins geluwd is.  Dankzij Chili’s moderne kiessysteem was zondagavond al binnen enkele uren duidelijk dat de nieuwe grondwet op overtuigende wijze was afgewezen. Het verliezende Apruebo-kamp moest vol ongeloof accepteren dat het progressieve document niet aansloot bij de wensen van de meeste Chilenen. De huidige grondwet, geschreven in de dictatuur van Augusto Pinochet en verschillende keren herschreven onder de democratisch gekozen presidenten die volgden, blijft voorlopig van kracht in het Zuid-Amerikaanse land.  Met de nadruk op „voorlopig”: president Boric zei enkele weken geleden al dat er hoe dan ook een nieuwe grondwet komt. Of dit document nu geschreven gaat worden in het parlement of weer door een comité van direct gekozen vertegenwoordigers is onduidelijk. „Dit is echt een waanzinnige nederlaag” Want dat de zaken anders moeten in Chili, daar blijft brede consensus over in het land. Ook de campagne tegen de voorgestelde grondwet stelde dat sociale voorzieningen, zoals de peperdure zorg en onderwijs, op de schop moeten. Maar de hervormingen zoals voorgesteld in dit grondwetsvoorstel gingen veel Chilenen te ver. Wie ging die gratis zorg betalen? Hoe ziet gendergelijkheid in overheidsinstanties er in de praktijk uit? En eigen rechtbanken voor de inheemse volkeren, dat zou zorgen voor meer tweedeling in het land. De hogere inkomensklassen, en vooral de allerrijkste Chilenen, steunden de tegenstanders van deze grondwet in aanloop naar het referendum. Het tegen-kamp had een budget dat veertig keer groter was dan het kamp vóór een nieuwe grondwet en stopte een deel van dit budget in grootschalige fake news-campagnes via sociale media. Ook traditionele media, in handen van dezelfde rijkste Chilenen, hadden soms moeite met neutrale verslaggeving in aanloop naar de stemming. Ook speelt mee dat Chilenen andere prioriteiten hebben na de coronapanademie en bijbehorende recessie. In tijden van crisis keren zij terug naar het politieke centrum. Wat de uitslag volgens politiek expert Javi Arce aantoont, is dat de gematigde politieke krachten die van Chili een baken van stabiliteit en economische welvaart maakten in de jaren negentig, in deze stemming de doorslag gaven. „Het jonge, progressieve links van Boric wilde geen politieke akkoorden. Hun voorstellen waren radicaal. En daardoor heeft het politieke centrum en rechts tegen de grondwet gestemd”, zegt ze. „Maar niemand had deze uitslag verwacht. Dit is echt een waanzinnige nederlaag [voor Boric].” Het Chileense verkiezingssysteem is internationaal bekend om zijn snelheid en betrouwbaarheid en ook zondag verliep de stembusgang vrijwel zonder incidenten. De opkomst was hoog omdat stemmen verplicht was. Dertien miljoen van de vijftien miljoen stemgerechtigden begaven zich naar de stembus. ||https://www.nrc.nl//nieuws/2022/09/05/chili-wijst-nieuwe-grondwet-af-een-waanzinnige-nederlaag-a4140735
2022-09-06||Column | Cokecampagne||‘Waarom is coke zo fucking duur?”  Deze vraag uit Goldbands hit ‘Witte Was’ heb ik al zo vaak meegezongen, dat ik het antwoord maar eens ben gaan googlen. Blijkt er een mondiale keten van moderne slavernij, bendegeweld, kinderarbeid, milieuvernietiging, corruptie en vergismoorden achter cocaïne te zitten! Goed om dat eens wat breder onder de aandacht te brengen lijkt me. Want steeds meer mensen maken zich zorgen over erbarmelijke omstandigheden in kledingfabrieken en veestallen. Ze kopen duurzamere kleding en vleesvervangers. Vliegen minder voor het milieu. Als ze over die dodelijke keten horen, snuiven ze misschien ook minder?  De overheid had het wel al in de smiezen. De minister van Justitie zei in 2018 dat cokegebruikers „zware criminaliteit en liquidaties” financieren. Ook de Gemeente Amsterdam en de politie willen drugsgebruikers bewust maken van de maatschappelijke gevolgen. Toen ze dat voornemen deelden, leefde Peter R. de Vries nog. Maar wacht, ik lees in een recent stuk van NRC dat er van al die campagnes niets terechtkwam. De journalist belt een rondje en hoort dat de politie  een fictief keurmerk van ‘liquidatievrije cocaïne’ wilde lanceren (grapje, want dat bestaat natuurlijk niet). Toch maar niet gedaan, want het nut van aanspreken wordt niet groot geacht. Daar heeft de politie waarschijnlijk gelijk in. Ik kwam tijdens het Goldband-googlen The Cocaine Trail tegen, een televisieprogramma uit 2020. Omroep PowNed zette zes millennial-cokegebruikers op het vliegtuig naar Colombia om met eigen ogen te zien waar hun favoriete genotsmiddel vandaan komt. Zes afleveringen lang zitten ze snikkend tegenover tot drugssmokkel gedwongen gevangenen en getraumatiseerde geweldslachtoffers. Maar, las ik in een later interview met vier van de deelnemers: ze snuiven door. Ook al gelooft er eentje wel dat er nu „bloed aan de handen van de gebruiker kleeft”. Nog een reden dat de politie geen campagne voert: het is zo’n groot internationaal probleem; als Nederlanders niet snuiven is de impact daarvan minimaal. Klopt, maar dat geldt net zo goed voor de kledingindustrie, intensieve veehouderij en vliegen. Toch kunnen veel consumenten het voor zichzelf niet meer verantwoorden. Waarom zou dat bij coke niet zo zijn? Omdat er geen alternatief is, zeggen ze bij het Trimbos-instituut. Dat argument voeren de deelnemers van The Cocaine Trail ook aan. Het ‘systeem’ is het probleem. Decriminaliseer drugs. Fair enough, maar doe dan niet alsof je een activist bent als je over de rug van moderne slaven blijft doorsnuiven. Begin liever een lobbygroep voor fair trade-coke als het je zo aan het hart gaat.  De staatssecretaris van Volksgezondheid kwam met het origineelste argument om geen campagne te voeren. „Slechts” 284.000 volwassenen gebruiken cocaïne. Daarom is het „zeer moeilijk” om bij een grootschalige campagne alleen die groep te bereiken. Grappig, in het online tijdperk van doelgericht adverteren. Hoe hopeloos of ingewikkeld een cokecampagne ook lijkt, deze moet er wel komen. Niet benoemen dat je eindgebruiker bent in een keten waar ook je zestienjarige dealende buurtgenootje en het plukkende kind op een Peruaanse plantage toe behoren, is geen optie. Want dan voeren we een onwaarachtige discussie over de veranderingen die rond drugs nodig zijn. Als de politiek het niet doet, dan maar burgers. Welk reclamebureau steekt de neus hierin? Misschien wil Goldband wel de soundtrack verzorgen. ||https://www.nrc.nl//nieuws/2022/09/05/cokecampagne-a4140693
2022-09-06||Wat vindt NRC | Een forse rentestap van de ECB deze  week is noodzakelijk||Het gaat al lang niet meer alleen om de hoge prijzen van energie, die het gevolg zijn van de oorlog in Oekraïne. Ook de hoge prijs van voedingsmiddelen is niet meer de enige factor van belang. De hoge inflatie die de eurozone en Nederland teistert, lijkt veel meer oorzaken te hebben.  En dat vergt maatregelen. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 In de eurozone steeg de inflatie in augustus naar 9,1 procent. Als energie en voeding buiten beschouwing worden gelaten, is de resterende ‘kerninflatie’ (de prijsstijging van al het andere) nog steeds 4,3 procent. Voor Nederland zijn deze getallen extremer: 13,6 procent inflatie, met een kerninflatie van 5,2 procent. Dat is voor burgers en bedrijven een dubbele schok. Allereerst is er uiteraard de pijn van de prijsstijgingen zelf. Maar de tik is ook psychologisch. Al meer dan een kwart eeuw is de inflatie onder controle geweest. De gemiddelde prijsstijging schommelde rond de 2 procent en dook daar het afgelopen decennium af en toe zelfs flink onder. Daarmee is inflatie vrijwel uit het collectieve gedachtegoed verdwenen. Mensen en bedrijven namen zelden meer beslissingen op basis van een prijsstijging die zij verwachtten. Dat is nu anders, en daar loert ook het grootste risico. Wanneer inflatie weer in het verwachtingspatroon kruipt en de samenleving zich daarop gaat instellen, dan kan het bijbehorende gedrag zélf de gevreesde prijsstijgingen mede gaan veroorzaken, bestendigen of zelfs verergeren. Denk aan uitgaven of investeringen die eerder worden gedaan, om kostenstijgingen vóór te zijn. En denk uiteraard aan geëiste loonstijgingen die hogere kosten met zich meebrengen die bedrijven dan weer doorberekenen.  De nog steeds zeer krappe markt voor producten, diensten en arbeid van dit moment, is in die zin vergelijkbaar met een droog bos: veel is er niet voor nodig om de vlam er in te laten slaan. Dat noopt tot harde maatregelen. Centrale banken, die tot taak hebben de prijsstabiliteit te bewaken, lopen al achter in hun beleid. De stijging van de inflatie die vorig jaar al begon, beschouwden ze ten onrechte als tijdelijk. De oorlog in Oekraïne, met forse prijsstijgingen voor energie en voedsel, kwam daar vervolgens  overheen.  Centrale bankiers bevinden zich nu in de ongemakkelijke situatie dat zij achterlopen bij de werkelijkheid. In de VS  is de rente al haastig met 2,25 procentpunt verhoogd, maar in de eurozone nog maar met 0,5 procentpunt. Pas  vorige week bezwoer zowel de Europese als de Amerikaanse centrale bank dat het anti-inflatiebeleid menens is, en dat renteverhogingen door zullen gaan tot er overtuigende tekenen zijn dat de inflatie onder controle komt. Een economische recessie die mogelijk het gevolg is van zulk beleid wordt op de koop toegenomen.  Dit is voor een deel retoriek, om te voorkomen dat inflatie zich nestelt in het collectieve gedachtegoed. Maar na de woorden zal er ook actie moeten komen. Donderdag deze week komt het bestuur van de ECB bijeen. Een forse rentestap, liefst met 0,75 procentpunt, is dan te prefereren boven kleinere stappen. Beter een ferm begin van het anti-inflatiebeleid, met ruimte voor gematigd beleid verderop, dan een te voorzichtig beleid dat later wederom moet worden gecorrigeerd. De belangrijkste ECB-rente is nu nog steeds 0 procent, het monetair beleid geeft zelfs op dit moment  nog plankgas. Centrale bankiers rijden nog steeds met hoge snelheid door de nauwe straten van de economie. Het heeft weinig zin om dan te beloven dat je pas twee kruispunten verder echt begint met remmen.||https://www.nrc.nl//nieuws/2022/09/05/een-forse-rentestap-van-de-ecb-deze-week-is-noodzakelijk-a4140698
2022-09-06||Column | Schrale tijden||Het terras van het restaurant in Zaandam waar we zaterdag neerstreken was verrassend leeg. Als het een statement tegen het niveau van de horeca in het gebied was zou ik het begrijpen. De serveerster, er was nog wel personeelsgebrek, zei dat het door de crisis kwam. „Je weet niet wat je straks moet betalen en dan kun je je geld maar beter niet hebben opgegeten.” Dit land, de ene streek wat meer dan de andere, is van het padje. De aangekondigde ellende wordt steeds sneller steeds erger en als er een volk is dat daar slecht op gaat zijn wij het. Het zijn gouden tijden voor de Beobachters, de mensen die een stapje terug durven te doen om te kijken naar wat er allemaal met ons gebeurt.  Aan de vooravond van corona met dagelijks steeds somberder deskundigen begon het zuchtende volk massaal toiletpapier te hamsteren. Van alle producten toiletpapier, ik weet ondertussen wat dat over ons zegt. Ik herinner me dat ik achter het net viste en dat een knecht van de Vomar me moed in sprak: er was nog wel keukenpapier, daarmee kon het eventueel ook. Het dieptepunt/hoogtepunt was het op potten en pannen slaan – ‘lawaai maken’ – voor de mensen in de zorg. Iedereen uit de ramen en rammen maar, zelfs de koninklijke familie deed mee. Als de boven ons gestelden niets beters weten om een crisis te bezweren, is de conclusie niet ver weg dat het in de top van de piramide net zo schraal is als eronder.  Daarna hebben we onze zorgmedewerkers als vanouds laten stikken. We hebben nieuwe zorgen: oorlog, personeelsgebrek, stikstof, de asielcrisis en vooral de naderende winter. De energierekening wordt dusdanig onbetaalbaar dat het kabinet alvast overal geld vandaan trekt om het ergste bloeden te stelpen, maar overal duiken onheilsprofeten op om te zeggen dat het allemaal nog veel erger wordt.  En tegelijkertijd hoor je het steeds harder wordend gezoem op de achtergrond dat alles een complot is. Dat de corona-, klimaat-,  asiel- en energiecrisis is verzonnen om het volk eronder te krijgen. Steeds luider klinkt ook de roep om nieuwe verkiezingen en om dan vooral op een van de idioten te stemmen.  Nog niet zo lang geleden hield de overheid ons rustig met de mededeling dat het allemaal zo’n vaart niet zou lopen, dat we rustig konden gaan slapen en dat we maar het beste naar het bevoegd gezag konden luisteren. Dat pakte een paar keer verkeerd uit, maar alles beter dan de huidige onkunde.  Het wordt verschrikkelijk, het wordt hels en dan behoort u voor een deel nog tot een bevoorrechte groep. Nog maar een paar maanden en u bent blij dat u ook nog een papieren krant hebt: die brandt lekker als de verwarming het niet meer doet.||https://www.nrc.nl//nieuws/2022/09/05/schrale-tijden-a4140697
2022-09-06||Column | Israël trekt zich niets aan van een volstrekt  dadeloze EU||Twitter is natuurlijk het favoriete speelplein van gefrustreerde agressors en complotdenkers en dergelijke categorieën. Maar zulke speelpleinen zijn  eenvoudig te  vermijden, en ik hou van Twitter. Vanwege de specialisten die ik volg,  de kranten en andere media die me het laatste nieuws geven, de partijgangers van welke kant dan ook en officiële instanties die hun boodschap kwijt willen.   Zo ontmoette ik er EU- en gelijkgezinde ex-EU-diplomaten die vorige maand het Palestijnse gehucht Ein Samiya bezochten op de door Israël bezette Westelijke Jordaanoever, in de buurt van Ramallah.  Doel van dit bezoek was een schooltje dat eerder dit jaar met EU-geld is gebouwd en dat dreigt te worden gesloopt door de Israëlische autoriteiten – de rechter had  daarvoor  zojuist zijn toestemming gegeven.  De EU was op schoolreisje – google even  de gezellige foto – om sloop te voorkomen. En niet alleen van deze school, aldus de EU-vertegenwoordiger in bezet gebied, „maar alle sloop, uitzettingen en inbeslagnames in bezet Palestijns land”. Zo! Het gaat hier om  een schooltje voor zeventien kinderen die  moesten lopen naar een school in Ras al-Tin, negen kilometer  verderop,  die overigens ook op de nominatie staat om te worden gesloopt.  Onderweg werden de kinderen lastig gevallen door kolonisten,  want die willen die Palestijnen weg hebben uit hun buurt, om zelf uit te breiden. En dat leidde weer tot schooluitval, met name van meisjes. Voor het perspectief: sinds 1 januari hebben de Israëlische autoriteiten op de Westelijke Jordaanoever en in Oost-Jeruzalem 491 Palestijnse gebouwen gesloopt, waarvan 81 die door donors waren gefinancierd. Tegelijkertijd  zijn er duizenden nieuwe woningen voor kolonisten in de maak. Voor dit schooltje had een Palestijn zijn land    ter beschikking   gesteld. Wat is dan het probleem? Nou, Ein Samiya ligt in Gebied C, 60 procent van de Westelijke Jordaanoever waar Israël alle gezag heeft, en  dat erkent Ein Samiya niet. Dus geen  stroom, geen water en geen vergunning voor de bouw van een  school.  Er zijn 160 dergelijke niet-erkende dorpen in Gebied C.  Dit schooltje  is een van twintig die  recentelijk zijn gebouwd in het kader van een nieuw Palestijns project – waarvan een aantal alweer op Israëlisch bevel is gesloopt. Masafer Yatta is ook zo’n gebied waarover de EU zich onlangs druk heeft gemaakt: u herinnert zich misschien de uitspraak van het Israëlische Hooggerechtshof in mei dat de duizend Palestijnen die er wonen moeten verdwijnen omdat het leger het gebied nodig heeft voor schietoefeningen. Een „duidelijke schending van het internationaal recht”, aldus de EU destijds, die „ons weer verder weg brengt van een tweestatenoplossing”. Sindsdien zijn er niettemin verscheidene huizen plat gebulldozerd.   Twee weken geleden besloot de rechter dat twee scholen die er staan voor in totaal honderd kinderen óók tegen de grond moeten. Toen de docenten er vorige week maandag arriveerden voor de eerste schooldag na de vakantie werden ze  door het leger tegengehouden. Na een hoop geheen en weer mochten de lessen beginnen maar  de boodschap was duidelijk. Die scholen gaan eraan, of de EU nu hoog springt of laag. De scholen zijn klein bier in vergelijking met Israëls verbod van zeven „terroristische”  Palestijnse mensenrechten- en hulporganisaties. Ook daartegen verzet de EU zich –  althans verscheidene EU-landen.  Maar beide onderstrepen hetzelfde: dat Israël zich niets hoeft aan te trekken van een totaal dadeloze EU. Misschien kan ze ook maar beter zwijgen. Carolien Roelants is Midden-Oostenexpert en scheidt op deze plaats elke week de feiten van de hypes.||https://www.nrc.nl//nieuws/2022/09/05/israel-trekt-zich-niets-aan-van-een-volstrekt-dadeloze-eu-a4140724
2022-09-06||China boos: Washington wil wapens leveren aan Taiwan||Het Amerikaanse ministerie van Buitenlandse Zaken heeft een mogelijke wapendeal met Taiwan aangekondigd van 1,1 miljard dollar (1,1 miljard euro). Het gaat om onder meer zestig antischeepsraketten en honderd luchtdoelraketten. De deal moet nog goedgekeurd worden door het Amerikaanse Congres. De verwachting is dat zowel Republikeinen als Democraten met het voorstel zullen instemmen. China heeft woedend gereageerd en waarschuwde „tegenmaatregelen” te nemen. Een zegsman van  China’s ambassade in de VS zegt dat het wapenpakket „de betrekkingen tussen Washington en Beijing ernstig in gevaar brengt”. Eerder zei China al „fel tegen de verkoop van Amerikaanse wapens aan de Chinese regio Taiwan” te zijn.  Het Pentagon kondigde het pakket aan in de nasleep van China’s militaire oefeningen rond Taiwan nadat Nancy Pelosi, voorzitter van het Amerikaanse Huis van Afgevaardigden, vorige maand in Taipei was. Pelosi is de hoogstgeplaatste Amerikaanse volksvertegenwoordiger die de regio heeft bezocht in meer dan 25 jaar tijd. In China ligt Pelosi’s bezoek gevoelig, omdat het gezien wordt als impliciete erkenning van Taiwan als zelfstandige natie. China beschouwt Taiwan als afvallige provincie die vroeg of laat bij het vasteland zal worden ingelijfd. (NRC)||https://www.nrc.nl//nieuws/2022/09/05/raketleveranties-china-boos-washington-wil-wapens-leveren-aan-taiwan-a4140722
2022-09-06||Lorena Wiebes wint Nederlandse rittenkoers na spannende slotdag||Lorena Wiebes heeft de Simac Ladies Tour gewonnen, een rittenkoers uit de WorldTour op Nederlandse bodem. De ritzege op de slotdag in Arnhem ging naar de Nederlandse Mischa Bredewold van de ploeg Parkhotel Valkenburg. Samen met de Italiaanse Eleonora Camilla Gasparrini (tweede) bleef ze het peloton net voor. Wiebes, die rijdt voor Team DSM, won de sprint om de derde plaats en behield haar voorsprong in het klassement. Ze had eerder de eerste twee etappes gewonnen. Onderweg werd het wel even kritiek voor de Zuid-Hollandse. Drie vrouwen hadden een voorsprong opgebouwd van drie minuten, onder hen de Australische Amanda Spratt die op dat moment virtueel de leiderstrui in bezit had. „Toch ben ik nooit in paniek geraakt. Ik wist ook dat die meiden van Jumbo-Visma zouden gaan rijden omdat die een podiumplaats dreigden kwijt te raken”, vertelde Wiebes, die haar voorspelling zag uitkomen, bij Ziggo. Het drietal werd tien kilometer voor de finish ingelopen, waarmee het grootste gevaar voor Wiebes geweken was en ze op weg leek naar haar derde ritzege. Tot Bredewold ten aanval trok en de Italiaanse Gasparrini meekreeg. De draagster van de witte trui als beste jongere redde het in de sprint, enkele seconden voordat Wiebes over de streep kwam. „Ik had precies het juiste moment gekozen en die Italiaanse reed ook goed mee. Het was alles of niets, heel tof dat het is gelukt”, vertelde de ritwinnares die overstapt naar SD Worx. Daar wordt Wiebes haar ploeggenote. „Ik had niet verwacht dat deze week zo zou verlopen. Met name in Limburg heb ik mezelf verbaasd. Dat motiveerde me ook voor de tijdrit.” Wiebes eindigde daarin als vijfde, 21 seconden achter de Française Audrey Cordon-Ragot, die tweede werd in het eindklassement. Karlijn Swinkels (Jumbo-Visma) sloot de rittenkoers af als derde. Wiebes, die onlangs haar overstap naar SD Worx bekendmaakte, wilde nog niet spreken over een afscheid. „Ik wil nog een paar keer knallen.” (ANP)||https://www.nrc.nl//nieuws/2022/09/05/ladies-tour-lorena-wiebes-wint-nederlandse-rittenkoers-na-spannende-slotdag-a4140717
2022-09-06||Beleggers zien  veel in nieuw  middel Pharming||Wat is er aan de hand bij Pharming, waardoor de beurskoers aan de Amsterdamse Midkap de afgelopen maand met wel 50 procent steeg? Een jaar lang kostte een aandeel in het biofarmaceutische bedrijf uit Leiden niet veel meer dan 80 cent, maar ineens klom de waarde naar 1,25 euro.  De trend werd ingezet na de presentatie van de resultaten over het eerste halfjaar.  De omzet kwam uit op 96,8 miljoen dollar, een stijging van zo’n 4 procent ten opzichte van vorig jaar, en de nettowinst was iets meer dan 19,2 miljoen dollar. Prima resultaten, maar ook weer niet heel opzienbarend, aldus analisten.  Tot nu toe verdient Pharming zijn geld hoofdzakelijk in de Verenigde Staten, met de verkoop van ruconest. Dat is een middel tegen een zeldzame en levensbedreigende erfelijke aandoening waarbij patiënten plotseling zwellingen krijgen in het lichaam. De technologie van de productie is  uniek: de werkzame stof in ruconest wordt gewonnen uit konijnenmelk.    Maar inmiddels heeft Pharming een tweede ijzer in het vuur: leniolisib, een medicijn tegen een zeldzame stoornis van het afweersysteem.  Bij de presentatie van de halfjaarcijfers rapporteerde Pharming dat het op schema ligt met de aanvraag voor goedkeuring door het Amerikaanse medicijnagentschap FDA en het Europese EMA. Als alles goed gaat, kan het middel in 2023 in de VS en in Europa worden verkocht, beloofde Pharming. De uitbreiding van het assortiment is van groot belang voor de toekomst van Pharming, want met het middel ruconest begeeft het zich op een erg competitieve markt. ruconest is een ‘acuut’ medicijn: patiënten nemen het wanneer ze een aanval krijgen. Andere medicijnen op de markt werken ‘profylactisch’: patiënten slikken op dagelijkse basis een middel om aanvallen te voorkomen.  „De markt voor acute behandeling is aan het krimpen ten opzichte van die van profylactische behandeling”, zegt Jacob Mekhael, analist bij zakenbank Kempen. De verhouding acuut versus profylactische behandeling onder patiënten was zo’n vijf jaar geleden nog 60 versus 40 procent. Die percentages zijn nu omgedraaid. „De verschuiving naar het gebruik van preventieve middelen zet voort”, zegt Mekhael. Dat zal volgens hem onvermijdelijk leiden tot een afname in verkoop van ruconest de komende jaren. Zijn huidige koersdoel heeft hij dan ook vastgesteld op 0,60 euro.  Analist Christian Glennie, van investeringsbank Stifel, is optimistischer over de toekomst van ruconest. „Er zal altijd een patiëntengroep overblijven die voorkeur heeft voor acute medicatie, niet iedereen wil dagelijks medicijnen slikken.” Bovendien is de werking van preventieve middelen nooit 100 procent. „Patiënten kunnen zogeheten doorbraakaanvallen krijgen. Op dat moment hebben ze alsnog acute medicatie nodig.”  Daarnaast is er nog het punt van gemak. Concurrerende bedrijven zijn bezig met het ontwikkelen van acute medicatie in tabletvorm, terwijl ruconest moet worden geïnjecteerd. Ook op dat punt zou ruconest het volgens sceptici verliezen. Glennie is het daar niet mee eens: „Injecteren van een medicijn werkt nou eenmaal het allersnelst. Bovendien zijn deze mensen hun hele leven al gewend zichzelf op die manier medicatie toe te dienen.” Volgens Pharming kan de verkoop van leniolisib even groot of zelfs groter worden dan ruconest, zegt Glennie. „In dat geval zou de omzet van Pharming dus verdubbelen.” Dat duurt natuurlijk een aantal jaren, maar die belofte heeft hij al wel  meegenomen in  de berekening van zijn koersdoel, dat nu op 1,66 euro staat. ||https://www.nrc.nl//nieuws/2022/09/05/beleggers-zien-veel-in-nieuw-middel-pharming-a4140708
2022-09-06||Column | Nederland moet niet bang zijn voor techniek||
		Louise O. Fresco, wetenschapper, bestuurder en schrijver, schrijft wekelijks een column in NRC. Bekijk het overzicht van al haar columns.
	 

							Louise O. Fresco, wetenschapper, bestuurder en schrijver, schrijft wekelijks een column in NRC. Bekijk het overzicht van al haar columns.
						
 
 

								Meer artikelen van Louise Fresco
							
 In het voorjaar van 1995 vond in De Balie een debat plaats ter gelegenheid van het verschijnen van het zesde deel van het standaardwerk Geschiedenis van de techniek in Nederland. De wording van een moderne samenleving 1800-1890. Waar de ondertitel van het enorme boek, gecoördineerd door prof. dr. ir. H.W. Lintsen, optimisme ademde, luidde de aankondiging de noodklok. „Is Nederland bang voor techniek? Het moeizame debat over de technologische cultuur in onze delta”, riep De Balie. De sprekers relativeerden dit onmiddellijk, te beginnen bij de betrekkelijk jong gestorven Ad Geelhoed, toen nog secretaris-generaal op  Economische Zaken, die het eerste exemplaar in ontvangst nam. In het nu vergeelde faxbericht dat De Balie mij vooraf stuurde met de samenvatting van zijn toespraak, staat dat Nederland niet bang is voor techniek. In de 17de eeuw liepen wij voorop, al is het tempo daarna lager geworden. Wel moeten we voorkomen dat we bang worden, want onze cultuur van consensus is niet per se een pre, vergeleken met die van Oost-Azië of Californië. Van bovenaf, zo zei Geelhoed, moet de kennisintensieve samenleving beïnvloed worden, we moeten „creatief omgaan met eventuele weerstanden vanuit bestaande normen en waarden”. Andere sprekers gaven aan dat verzet vooral komt als techniek de eigen omgeving verandert, zoals bij dijkverzwaring. De angst is die voor veranderingen, niet voor techniek. Het verslag in het blad Wetenschapsbeleid meldt dat „Prof Fresco uit Wageningen” wijst op de snelle acceptatie van computers en cd’s, maar dat men het proces erachter niet wil kennen. Een „black box syndroom” zou dreigen „in een land waar alfa’s en gamma’s de dienst uitmaken”.  Eerlijk gezegd was ik die bijeenkomst geheel vergeten, maar de vraag of Nederland bang is voor techniek is nog steeds relevant. Destijds hadden we geen idee dat onze levens zo snel en zo radicaal door technologische veranderingen gedomineerd zouden worden. Toch is het huidige imago van techniek niet gunstig. Het is de ironie van onze tijd dat landen die ooit ‘achterlijk’ werden genoemd nu wetenschap en techniek het meest omarmen.  De huidige houding tegenover ingenieurs is op zijn best ambivalent te noemen. Een ingenieur mag dan mooie bruggen bouwen, maar het is ook iemand die een technical fix zoekt, die vergeet dat mensen weigeren zich aan te passen of dingen niet gebruiken. Ingenieurs worden gezien als masters of the universe die zich willen ontworstelen aan de natuur door genen te manipuleren en mensen naar Mars te sturen. De meerderheid van de jongeren met een bètapakket in het eindexamen gaat geen bètatechniek studeren, en nog minder worden ingenieur.  Dat is zorgwekkend, omdat de vragen waarmee we vandaag de dag worstelen en die de basis voor onze toekomstige welvaart moeten leggen, allemaal een technologische kant hebben. Moderne communicatie, handel, gezondheidszorg, voedsel, stroomvoorziening of nieuwe materialen zijn ondenkbaar zonder de nieuwste technologie. Techniek opent nieuwe wegen naar welvaart. Volgende week viert het Koninklijk Instituut voor Ingenieurs (KIvI), opgericht om „veranderingen mogelijk te maken”, zijn 175ste verjaardag. Sla het blad De Ingenieur op en het optimisme spat eraf. Voor ingenieurs heeft bijna alles  een oplossing.  Natuurlijk moeten ingenieurs leren omgaan met de sociale context. Maar het zou een tragedie zijn als de ingenieurs- en bètawetenschappen en hun toepassingen worden geremd uit ongegronde angst en populisme (denk aan de weerstand tegen vaccins) in een land dat zozeer geprofiteerd heeft van de wetenschappelijke vooruitgang. Laat Nederland niet bang zijn voor techniek, te beginnen bij de alfa’s en gamma’s in de politiek!||https://www.nrc.nl//nieuws/2022/09/05/nederland-moet-niet-bang-zijn-voor-techniek-a4140705
2022-09-06||Opinie | Inademen||Mijn lief is aangereden door een auto. Ze  krijgt het maximum aan morfine. Meer mag niet, want dan kunnen relevante organen stoppen. De verplegers en dokters hebben de Eerste Hulp verlaten. Dat gunt ons wat privacy.  Ineens stopt ze met bibberen van de pijn. Ik zie dat ook haar ademhaling is gestopt.  Ik roep om hulp. Een radioloog die niets met de EH heeft te maken, komt binnen en schreeuwt in het gezicht van mijn lief : „Blijft  u er wel een beetje bij, mevrouw!” Ik hoor haar direct stevig inademen. De radioloog loopt onverstoorbaar weer weg.  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/05/inademen-a4140695
2022-09-06||Nigari||Gedroogde sojabonen, water en nigari, ofwel magnesiumchloride, meer heb je niet nodig om tofu te maken. De sojabonen moeten geweekt worden, daarna gemalen en gekookt. Wanneer je sojamelk hebt, voeg je de nigari toe voor stevigheid. Dit wisten ze duizenden jaren geleden al in het oude China ten tijde van de Han-dynastie. Want het verhaal gaat dat ze in die tijd al tofu maakten. Volgens sommige overleveringen gebeurde dat toevallig, nadat een kok nigari, een bijproduct van zout maken, toevoegde aan gestremde melk. Dat proces van tofu maken, klinkt overigens makkelijker dan het is. Via China kwam tofu in de verschillende Aziatische landen en van daaruit naar de rest van de wereld. De benaming tofu komt van het Japans dat weer een afgeleide is van het Mandarijnse dòufu. Dit soort verhalen vind ik altijd tot de verbeelding spreken. Het idee dat mensen duizenden jaren geleden al iets deden, of in dit geval maakten, waar we nog altijd plezier van hebben. Met een beetje fantasie kun je op deze manier een tijdreis maken in de keuken.  In Azië is tofu een veelgebruikt ingrediënt. Er zijn vele variaties waaronder zijdezacht en stevig en in de verschillende Aziatische landen zijn er eigen versies ontstaan, denk bijvoorbeeld aan Japanse eiertofu of gerookte tofu. De Indonesische tahoe is er ook een variant op, maar steviger van structuur. Met andere woorden: het wonderlijke en voedzame veganistische blokje dat zo’n verrijking is in de keuken, is na al die eeuwen overal verkrijgbaar, hip en populair en het aanbod is enorm groot. In Tofu, ‘40 recepten van ontbijt tot dessert’ van Emma de Thouars, viert de jonge kookboekenauteur haar liefde voor tofu en laat ze zien hoe veelzijdig die is in zowel vegetarische als niet vegetarische recepten, in hartig en zoet. Haar inspiratie haalt ze onder andere van Chinese YouTube-filmpjes.  Na een introductie en uitleg over tofu, begint ze met zelf tofu maken, voor wie thuis ook een poging wil wagen. Dit legt ze uitgebreid uit met foto’s van het maakproces. Hierna volgen smakelijke recepten uit de Aziatische keuken waar tofu de hoofdrol in speelt. We gaan er deze week drie vegetarische gerechten van maken en één zoet dessert.  Emma de Thouars Tofu Nijgh & Van Ditmar 192 blz. € 23,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/05/thuiskok-nigari-a4140691
2022-09-06||Sudoku van maandag 5 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/05/sudoku-a4140687
2022-09-06||In het midden||Horizontaal: 1.  Verdommenis 8.  Signaal (dat je oordopjes in moet) 9.  Maakt la musique  10.  Chinese stad, bekend van het terracottaleger 12.  Coöpereren 14.  Past na zeik of porno 15.  Mathieu van der __ 16.  Vruchteloos 19. Gevleugeld Rio-hoofdpersonage 20.  Luchttransportmiddelen 22.  Uiting van benauwdheid  23. Inglourious Basterds-regisseur 25.  Modder 26.  Voor de Duitsers is het u of zij 27.  Genezer 28.  Past voor staat of ruzie  Verticaal: 1.  Besluit met wisselende scherpte 2.  Beursterm 3.  Landtransportmiddel 4.  Saaiheid 5.  Draagconstructie 6.  Klikt men op voor de uitvoering 7.  Sportief resultaat 8.  Inbox  11.  Gespannen 13.  __ Dara, jazzman en vader van rapper Nas 17.  ‘Der Wille __ Macht’ (Nietzsche) 18.  Tegenstrever van het middenwoord 21.  __ forward 24.  Past voor eiland of wapen  Oplossing puzzel 2 september. Horizontaal: 1. TSUNO 6. POOL 9. OEIGOEREN 12. VOORKEUR 14. ORDE 15. ATP 16. ALOM 21. KEMA 22. NWO 23. LAON 25. EC 26. RESET 28. SMEEROLIE 29. NEEF 30. GAKPO Verticaal: 2. SLOTFRASE 3. NOR 4. OEKAZE 5. WORLD 6. PROMO 7. OER 8. ONDERWERP 10. IE 11. GUANACO 12. VA 13. OP1 17. OVERIG 18. A-MERK 19. ONS 20. TOT 21. KNEF 24. OME 27. EEA In het midden: F1 ZANDVOORT ||https://www.nrc.nl//nieuws/2022/09/05/in-het-midden-a4140682
2022-09-06||Column | Hoe je je ook inleeft, je wordt de ander niet||Over drijfveren van mensen: ze willen dat iemand zich over hen ontfermt. En ze willen ook eens een keertje met rust worden gelaten. Ik lees in deze zaterdagkrant de woorden van theoloog Manuela Kalsky: „Op het moment dat je de ander wordt, voel je de discriminatie die daarmee gepaard gaat.” Iets minder elegant uitgedrukt, ooit populair in Amerikaanse tv-series: „I feel your pain.”  Dat zinnetje wordt knikkend uitgesproken, en veel toehoorders worden  acuut heel klein.   De vraag is of je de ander kan worden en of dat überhaupt nodig is. Je gaat ongetwijfeld meeleven, je krijgt oog voor de pijn die iemand heeft doorstaan, maar daarmee wordt zo’n persoon ook verkleind tot slachtoffer. Dat is onterecht, want niemand overleeft op een dieet van enkel ellende.  Maar ik toch was al weer instemmend aan het knikken. Dat ging nog even door, toen ik dit weekend in Trouw het interview las met Lotfi el Hamidi, NRC-redacteur en schrijver van het boek Generatie 9/11.   El Hamidi over zijn leven als jonge moslim, zeker na de aanslagen van 9/11: „Zelfs als je opgroeide met het idee dat je niet anders bent, werd je ineens gedwongen erover na te denken.”   Anderen dachten alvast over de jonge Lotfi na, en dat was niet per se gunstig. El Hamidi  groeide op in een Rotterdams, islamitisch gezin, en moest zich ineens verantwoorden voor islamisme, terreur, de ‘theologie van de haat’, etcetera. Daar had de jongen niet op gerekend en ook niet om gevraagd. Hij beschrijft hoe de moslims van zijn generatie verhardden, en van de weeromstuit ook maar het schrikbeeld leverden dat de buitenwereld vreesde.  Hadden we nu, net als de eerder genoemde Manuela Kalsky ‘zijn discriminatie’ moeten voelen, zelfs op het moment dat de jonge El Hamidi dacht ‘niet anders te zijn’?  Je ermee bemoeien of met rust laten?   In het meelevende of meewarige geknik door derden schuilt bovendien een machtsrelatie: van hoog naar laag. Van psychiater tot patiënt.  Tot slot een zin uit 1960, van de Britse schrijver E.M. Forster, die zijn leven lang het manuscript van zijn homoseksuele roman Maurice in de la liet liggen, want te controversieel. „Wij (homo’s) hebben ons nooit gerealiseerd dat wat het publiek werkelijk (…) veracht aan homoseksualiteit niet de zaak zelf is, maar het feit dat er over nagedacht moet worden.” Hoe hard je je ook inleeft, je wordt de ander niet. En daarbij: bemoeizorg is nooit gratis. De ander verplaatst zich in jouw situatie, maar ervaart dat ook een beetje als strafwerk, zoals je het vroeger kreeg op school.  „Meester, ik heb het niet gedaan.”  „Ja, ja.”   En weer zie je die meester knikken. ||https://www.nrc.nl//nieuws/2022/09/05/hoe-je-je-ook-inleeft-je-wordt-de-ander-niet-a4140733
2022-09-06||Miljarden voor nieuw Duits steunpakket energiecrisis||Er komt een nieuw steunpakket ter ondersteuning van de Duitse huishoudens en bedrijven die moeite hebben met de hoge inflatie en sterk gestegen energiekosten. Zondag werden de coalitiepartijen SPD, De Groenen en FDP het na 22 uur onderhandelen eens over de details voor de derde reeks maatregelen die samen 65 miljard euro gaan kosten. „Het gaat om het grootste pakket tot nu toe”, zo stelde bondskanselier Olaf Scholz tijdens een persconferentie. „Zo komen we de winter door.” Onder de nieuwe maatregelen, waarvan de ingangsdatum nog onduidelijk is, krijgen ook gepensioneerden en studenten een energietoeslag. Daarmee repareert de coalitie een eerdere regeling, waarbij die doelgroepen buiten de boot vielen doordat een toeslag via werkgevers werd uitgekeerd. Voor gezinnen is ondermeer verhoging van de kinderbijslag voorzien. Huishoudens die recht hebben op huurtoeslag krijgen ook een extra bijdrage, en voor duizenden bedrijven die veel energie verbruiken, komt er een belastingverlaging. Het derde pakket pakt fors hoger uit dan de vorige programma’s, die samen zo’n 30 miljard kostten. „We nemen de zorgen van burgers [over inflatie] serieus”, aldus Scholz. De eerdere populaire regeling voor goedkoop openbaar vervoer - een ticket voor het regionale ov van 9 euro per maand - wordt in aangepaste vorm verlengd: het ticket wordt duurder, en gaat tussen 49 en 69 euro per maand kosten. Voor de opvolging van die populaire brandstof beperkende ov-maatregel wordt anderhalf miljard euro vrijgemaakt, zei Scholz tijdens de persconferentie. De deelstaten moeten eenzelfde bedrag inleggen. Over een omstreden idee om de hoge winsten af te romen die sommige energiebedrijven dankzij de gestegen prijzen maken, bereikte de coalitie geen overeenstemming. De SPD en De Groenen pleiten ervoor zo de rekeningen voor huishoudens te dempen, maar de liberale FDP is fel tegen. Wel besloten de drie zich in Europees verband hard te maken voor een verplichte bijdrage van energiebedrijven. Komende week komen de EU-lidstaten bijeen om te praten over hervorming van de energiemarkt. De bondskanselier wilde tijdens de persconferentie vooral toelichting geven op de energiecrisis die is ontstaan als gevolg van de oorlog in Oekraïne. Energieprijzen zijn in Duitsland, net als elders in Europa, omhooggeschoten. Daarbij zijn er zorgen dat Rusland de gastoevoer via de pijpleiding Nord Stream 1 naar Duitsland blijvend zal stilleggen. Sinds woensdag is de gastoevoer afgesloten – volgens Gazprom vanwege onvoorziene werkzaamheden en de ontdekking van een lekkage. Scholz was duidelijk: „Rusland is geen betrouwbare energieleverancier meer.” Volgens hem kan Duitsland de winter doorkomen zonder Russisch gas. „De federale regering bereidt zich sinds het begin van het jaar voor” op het wegvallen van die buitenlandse gastoevoer, zoals door diversificatie van de gasvoorraden.||https://www.nrc.nl//nieuws/2022/09/05/miljarden-voor-nieuw-duits-steunpakket-energiecrisis-a4140732
2022-09-06||10 doden en 15 gewonden bij steekpartijen in Canada, twee verdachten op de vlucht||Bij meerdere steekpartijen in de westelijke Canadese prairieprovincie Saskatchewan zijn volgens de lokale politie zondag zeker tien mensen omgekomen en vijftien anderen gewond geraakt. Dat heeft de politie in een persconferentie bekendgemaakt, zo melden Canadese media zondagavond. De twee voortvluchtigen, de 31-jarige Damien Sanderson en de 30-jarige Myles Sanderson, zijn volgens de politie gewapend en gevaarlijk. De meeste slachtoffers van de steekincidenten, op dertien verschillende locaties, vielen zondagochtend in de afgelegen inheemse gemeenschap James Smith Cree Nation. Dat is een nederzetting van ongeveer 3.400 inwoners, op bijna 200 kilometer ten noordoosten van de stad Saskatoon. Ook in het nabijgelegen dorpje Weldon van zo’n tweehonderd inwoners vielen enkele slachtoffers, verklaarde de politie van Saskatchewan zondag bij een persconferentie. „Het is afschuwelijk wat er vandaag in onze provincie is gebeurd”, zei Rhonda Blackmore, ondercommandant van de politie in Saskatchewan. Volgens haar lijkt het erop dat sommige slachtoffers gericht zijn aangevallen, terwijl anderen willekeurig zijn gestoken. Over de motieven van de verdachten is nog niets bekend. Ook over de identiteit van de slachtoffers heeft de politie geen mededelingen gedaan. De twee verdachten zijn volgens de politie gevlucht in een zwarte Nissan Rogue. Dat voertuig, waarvan het kenteken is vrijgegeven, zou zondag rond het middaguur voor het laatst zijn gezien in de stad Regina, ongeveer 320 kilometer ten zuiden van de aanvallen. Mogelijk zijn de verdachten van voertuig gewisseld. De politie heeft mensen in Saskatchewan en de buurprovincies Alberta en Manitoba opgeroepen uit te kijken naar de verdachten, maar hen niet te benaderen. In de drie prairieprovincies is een noodtoestand uitgeroepen. Inwoners zijn opgeroepen binnen te blijven. Getuigen wordt gevraagd het alarmnummer te bellen. Op Twitter heeft de Canadese premier Justin Trudeau zijn afschuw uitgesproken over de incidenten. „De aanslagen in Saskatchewan van vandaag zijn afschuwelijk en hartverscheurend. Ik denk aan degenen die een dierbare hebben verloren en aan degenen die gewond zijn geraakt.” De steekpartijen behoren tot de bloedigste aanvallen in de Canadese geschiedenis. In april 2020 doodde een man die vermomd was als een politieagent 22 mensen bij een reeks schietincidenten in de provincie Nova Scotia, voordat hij zelf door de politie werd doodgeschoten. In de zomer van 2019 hield een klopjacht naar twee jonge mannen uit British Columbia het land twee weken in zijn greep, nadat zij waren aangewezen als verdachten van de moorden op drie mensen in een afgelegen gebied van die provincie aan de westkust. Zij werden dood gevonden in de provincie Manitoba.||https://www.nrc.nl//nieuws/2022/09/04/10-doden-en-15-gewonden-bij-steekpartijen-in-canada-twee-verdachten-op-de-vlucht-a4140734
