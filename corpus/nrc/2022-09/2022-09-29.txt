2022-09-29||Wat kan en moet Nederland doen bij stijgende zeespiegel? ‘We kunnen  zo niet doorgaan.  Bouw liever in  hogere gebieden’||Nederland moet nu al maatregelen nemen om een zeespiegelstijging van meer dan een meter eind deze eeuw het hoofd te bieden. Dat is de belangrijkste conclusie van een rapport van Deltares.  Overheden moeten alle grote investeringen in woonwijken en industrie beoordelen op de gevolgen. Dit om te voorkomen dat huidige investeringen de latere keuzes voor strategieën tegen de zeespiegelstijging beperken, schrijven de onderzoekers.  Deltares concludeert ook dat huidige plannen sommige mogelijke maatregelen tegen zeespiegelstijging bemoeilijken, zoals de bouw van woonwijken in lager geleden delen van Nederland.  Nee, de zeespiegel is nog niet een of twee meter gestegen en het zal nog decennia duren voordat de gevolgen zich aandienen. Maar, zegt Marjolijn Haasnoot, als de politiek niet nu al bedenkt hoe Nederland er over vijftig of honderd jaar uit  moet zien, worden de keuzes vanzelf kleiner. Haasnoot: „We hebben het over de langetermijnadaptatieopgave. Die is zo groot dat je daar nu over na moet denken. Sommige investeringen die wij nu doen, bepalen of die opgave nog groter wordt. En ze verkleinen de mogelijkheden je aan de zeespiegelstijging aan te passen. Dat is een lock-in. Je zwemt in een fuik, het is lastig daar uit te komen.”  Marjolijn Haasnoot.  Foto Raymond Rutting Haasnoot is onderzoeker bij kennisinstituut Deltares en een van de hoofdauteurs van een vrijdag verschenen studie naar welke maatregelen Nederland nu kan nemen voor de zeespiegelstijging, die hoe dan ook zal gebeuren. De belangrijkste boodschap is, zoals het cliché wil, dat de toekomst nu is begonnen. Haasnoot: „We hebben lang gedacht dat we nog tijd genoeg hebben en Nederland alle opties open kan houden. Maar er worden tegenwoordig al zo veel beslissingen over investeringen genomen, dat ik van mening ben veranderd. Als een deel van de overheid nu allerlei keuzes maakt zonder hiermee rekening te houden, kunnen waterbeheerders straks niet meer kiezen. Daar stevenen we nu op af.” Van welke maatregelen kunnen we later spijt krijgen? „In het veenweidegebied zoals bij Gouda wordt het waterpeil aangepast om woonwijken te kunnen bouwen. Ook in Utrecht en Leiden worden wijken gebouwd. Arnhem wil bouwen in de uiterwaarden. Wordt daarbij rekening gehouden met aanpassing aan de zeespiegelstijging? Ook bij investeringen voor de energietransitie, zoals de mogelijke bouw van waterstoffabrieken in de Rotterdamse haven, moet gekeken worden naar de gevolgen voor waterbeheer.” Bepleit u een soort ‘zeespiegelstijgingtoets’ voor investeringen? „Een mooi idee. Je zou het dan ruimer moeten nemen en steeds vragen: draagt deze investering bij aan een duurzame inrichting van Nederland, gegeven zeespiegelstijging, maar ook droogte en extreme neerslag? De Nederlandse watermachine gaat haperen. We kunnen niet zo doorgaan, dan loopt het spaak. We lopen tegen de grenzen aan. En iedereen roept dat, maar de praktijk is complex.” Moet het Rijk die keuzes voor grote investeringen voortaan maken? „De regio Utrecht zit met een probleem dat men wil oplossen. Maar misschien moet je het probleem inderdaad ergens anders oplossen. En zeggen: we bouwen deze wijken elders in Nederland. Ik ben mijn werk ooit begonnen bij RIZA, destijds een kennisinstituut van Rijkswaterstaat. Dat was overgeplaatst van Den Haag naar Lelystad en dat was niet voor niets; men wilde daar werkgelegenheid. „Iets dergelijks kun je nu doen. Als je weet dat die meter zeespiegelstijging en meer eraan zit te komen, kun je vermijden dat je in een lock-in belandt, en niet bouwen op risicovolle plekken. Bouw dan liever in hogere gebieden, in het oosten.” De onderzoekers van Deltares omschrijven hun werk als een soort puzzel of beter gezegd: het maken van stukjes waarmee anderen een puzzel kunnen maken. Er zijn grofweg vier manieren om de zeespiegelstijging het hoofd te bieden, waarbij je moet bedenken dat het dus steeds lastiger wordt bij een hogere zeespiegel het water uit de rivieren naar zee af te voeren.  De eerste manier is meebewegen: het verplaatsen van activiteiten, het natter maken van de veenweidegebieden in het westen, veel ruimte voor natuur en desnoods drijvende steden en grote terpen.  Ten tweede zeewaarts: een nieuwe kustlijn op een aantal kilometers uit de kust, met eilanden en een randmeer met ruimte voor woningbouw en het bergen van rivierwater. Of een extreme aanpassing zoals een dam tussen Noorwegen, Engeland en Frankrijk.  Ten derde beschermen-gesloten: het afsluiten van de Nieuwe Waterweg bij Rotterdam en het afvoeren van rivierwater naar zee met een gigantisch pompsysteem, eventueel in combinatie met het afvoeren van meer rivierwater naar zee via Zeeland of meer water door de IJssel naar het IJsselmeer.  Ten vierde beschermen-open: het vaker tijdelijk afsluiten van de Nieuwe Waterweg in combinatie met veel hogere dijken langs de rivieren en aangepast bouwen. Ook hierbij zal vermoedelijk veel meer water via Zeeland worden afgevoerd. Haasnoot: „Dat water moeten we ergens laten. Daar moet dan ruimte voor komen. Daar kun je dus niet bouwen. Als je daar wel bouwt, zoals veel Zeeuwse gemeenten willen, kun je als waterbeheerder de keuze voor deze richting al niet meer maken.” Dus Zeeland moet nu bouwen verbieden omdat we over vijftig jaar die ruimte misschien nodig hebben? „Als je dat niet doet of zonder aanpassingen bouwt, laat je mensen een huis kopen dat ze moeten verlaten. Als je daar nu niet over nadenkt, zullen die investeringen straks voor niets zijn geweest. Banken en verzekeraars beseffen inmiddels ook dat dit ze gaat raken, en zullen tegen de volgende generatie zeggen: u krijgt geen hypotheek of verzekering meer.” Welke keuze uit de vier richtingen ligt het meest voor de hand? „Er is bij ingenieurs veel belangstelling voor de zeewaartse richting, en voor de varianten beschermen. De vraag is dan wel wat je met het rivierwater doet. Wat wij zelf schokkend vonden, zijn onze berekeningen die uitwijzen dat, als je bij een zeespiegelstijging van twee meter de kust afsluit, en je bijvoorbeeld al twee keer zoveel water door de IJssel laat stromen als nu, de waterstanden in het achterliggende rivierengebied nog altijd hoger worden. Dat betekent dat we in ieder geval moeten pompen, pompen en nog eens pompen. Pompen met een capaciteit van minimaal tienduizend kubieke meter per seconde, die zes tot tien kilometer ruimte aan de westkust beslaan. Dat is niet onmogelijk. Onze collega’s van de TU Delft weten daar wel raad mee. Maar het kost wel veel energie.” Is het dan niet eenvoudiger om ‘mee te bewegen’ met de zeespiegel? „Die richting past in de strategie dat we moeten leven met water, zoals we vroeger met terpen hebben gedaan, en onlangs met het project Ruimte voor de Rivier. Daar komt bij dat meebewegen ook goed is voor andere doelen, zoals herstel van biodiversiteit en tegengaan van klimaatverandering, zoals vernatten van veenweidegebieden. Anderzijds zal het lastig zijn om ergens niet te kunnen bouwen. Maar je hoeft niet nu al te kiezen voor volledig meebewegen, want ook in de andere richtingen kun je delen van deze variant opnemen.” Maar welke richting Nederland ook kiest, in alle gevallen is het de mens die de ruimte ordent. „Ik stond laatst op de Oosterscheldekering. Daar staat op een monument: Hier gaan over het tij de maan de wind en wij. Dat erkent dat wij iets hebben overwonnen, maar ook dat wij meebewegen. Dat is mooi. De uiteindelijke strategie zal waarschijnlijk een mix zijn.” 
Rivierengebied bij een ‘systeemcrash’, indien Deltawerken en dijken niet meer werken. TU Delft/FABRICations/ Bosch Slabbers/ Tauw

 Rivierengebied bij een ‘systeemcrash’, indien Deltawerken en dijken niet meer werken. TU Delft/FABRICations/ Bosch Slabbers/ Tauw
 „Nu de effecten van klimaatverandering zich vaker en sneller voordoen dan eerder gedacht, moeten we nu in actie komen om grootse ruimtelijke ingrepen tijdig voorbereid te hebben”, aldus Redesigning Deltas, een samenwerking van TU Delft, kennisinstituut Deltares, Erasmus Universiteit Rotterdam, de groep Resilient Delta, Wageningen Universiteit, Planbureau voor de Leefomgeving en IHE Delft.  Vijf teams met stedenbouwers, landschapsarchitecten en ingenieurs hebben „provocatieve” ontwerpen gemaakt voor vijf regio’s in Nederland bij een hoge zeespiegelstijging van twee tot drie meter: Zeeland, Limburg, Rotterdam, Midden-Delfland en het rivierengebied van de Waal. De ontwerpen zijn online te zien. Zie de impressie  van het rivierengebied dat een „onvermijdelijke systeemcrash” zal beleven waarin dijken en Deltawerken niet meer werken, de rivieren hun natuurlijke stroom zullen hervinden en de mens zich na deze „ramp-in-slowmotion” zal terugtrekken op bijvoorbeeld „zandige eilanden in seizoenshuizen”.  Het team Zeeland bedacht onder andere een meer voor de kust dat het land beschermt en helpt energie op te wekken, en ook een scenario waarin de zee Nederland penetreert tot aan de Duitse grens.  Voor Rotterdam is een ontwerp te zien waarin de stad volledig door dijken wordt omringd en de Maas een binnenmeer is geworden. De haven valt daarbuiten en wordt voortdurend opgehoogd.  Het gebied Midden-Delfland tussen Rotterdam en Den Haag is in het ontwerp een „nationaal productief park” geworden dat als een „groene long” zonder veel dijken de omringende steden voorziet van natuur, water en lucht maar van hout en voedsel.  Voor Limburg is de vallei van de Geul herschapen in een  „spons” met veel bosschages waarin het water niet snel wordt afgevoerd maar wordt vastgehouden.||https://www.nrc.nl//nieuws/2022/09/29/we-kunnen-zo-niet-doorgaan-bouw-in-hogere-gebieden-2-a4143645
2022-09-29||President-directeur Havenbedrijf Rotterdam: ‘De Rotterdamse haven zal slim zijn’|| Mist en motregen hangen boven de Nieuwe Maas. Maandagmorgen op de Kop van Zuid in Rotterdam. Op het water grote en kleine schepen, op de wegen vrachtwagens en in de verte fabrieken en terminals. „Het havenindustrieel complex heeft een enorme reikwijdte. Dat zie je prachtig vanaf hier.” Vanaf grote hoogte kijkt Allard Castelein over zijn werkveld. De president-directeur van het Havenbedrijf Rotterdam, ‘huurbaas’ van Europa’s grootste haven, staat in zijn kantoor op de zestiende verdieping van het World Port Center. Hij somt op: de haven biedt direct en indirect werk aan 585.000 mensen; hier wordt 8,2 procent van het bruto binnenlands product verdiend; hier wordt de meeste energie verscheept van Europa. Zo is het nu, maar blijft dat ook zo in tijden van oorlog, inflatie en klimaatverandering? Castelein wil praten over de toekomst van de haven. Zijn Havenbedrijf heeft scenario’s gemaakt voor hoe de wereldhandel verandert en welke gevolgen dat heeft voor de haven. Vraag de havenbaas hoe zijn uitzicht over tien of twintig jaar is, en hij begint over een elektrische auto. „Die ziet er nog steeds uit als een auto. Hij heeft banden, wielen, een stuur, een voorruit. Maar onderhuids is hij totaal anders dan een auto met een verbrandingsmotor. Dat geldt ook voor de haven van de toekomst.” Schepen zullen blijven varen, zegt hij, maar wel op schonere brandstof. Nu op vloeibaar gas (liquefied natural gas, lng), maar straks ook op groene waterstof, elektriciteit, biomethanol en andere emissiearme stoffen. De haven blijft energie importeren. Dat zal geen olie meer zijn, maar waterstof, het ‘nieuwe goud’, de duurzame, uitstootvrije wonderbrandstof. Het Havenbedrijf lobbyt actief om een mondiaal knooppunt voor waterstof te worden. Castelein was laatst mee met het koninklijk bezoek aan de VS en sprak in Texas ondernemers die waterstof willen exporteren naar Europa. Schepen zullen bovendien geen „lucht” meer vervoeren, ofwel hun lading afleveren en dan leeg vertrekken. „De haven zal slim zijn. Wij willen schepen beter digitaal informeren op welk moment ze hier kunnen lossen. Dan hoeven ze niet te wachten en kunnen ze precies op tijd aankomen. Als ze langzamer varen, besparen ze ook brandstof.” Slim worden bijvoorbeeld ook de kademuren, legt Castelein uit. „Nu onderhouden wij die volgens een bepaald schema, maar in de toekomst hebben alle kademuren sensoren die vertellen wanneer we ze moeten repareren. Een slimme, schone en efficiënte haven, maar nog steeds een haven en nog steeds industrie.” Slim, schoon, efficiënt? Daarvoor moet nog veel gebeuren. En snel. Rotterdam moet vooral vergroenen, maar dat schiet nog niet op. In 2021 steeg de CO2-uitstoot in de haven zelfs (na jaren van dalingen), met 4,4 procent naar 23,4 megaton. Dat kwam vooral door de (tijdelijk) verhoogde activiteit van twee kolencentrales op de Maasvlakte. „Met alle concrete plannen die er liggen, kunnen wij in 2030 circa 35 procent van de totale Nederlandse CO2-reductie verwezenlijken”, zegt Castelein. „Maar wij dreigen dat niet te halen. Ik maak me daar ernstig zorgen over. Ik ben positief over wat de haven kan. Maar ongerust over het tempo waarin we het uitvoeren.” We kunnen in Nederland niet blijven „stoeien”, zegt hij, totdat we de allerbeste oplossing hebben om te verduurzamen. Of tot een inspraakprocedure „een besluit weer in de wachtkamer plaatst”. „Willen wij in 2030 55 tot 60 procent CO2 reduceren, dan moeten we nú besluiten nemen. In de energiewereld is 2030 morgen.” Wat moet er dan precies gebeuren? Waarin moet het Havenbedrijf tijd en geld steken? En welke oplossingen lijken nu slim, maar zijn over een paar jaar achterhaald? Voor het antwoord op die vragen hebben experts van het Havenbedrijf – met het Britse bureau Oxford Economics – een jaar gewerkt aan scenario’s voor de haven. Niet om een panklare strategie uit te rollen, maar om de gevolgen te bedenken van grote mondiale ontwikkelingen. De Rotterdamse toekomst hangt immers af van de toekomst van de mondiale logistiek, de wereldeconomie en de geopolitiek. Castelein en zijn collega Carline Borest, van de afdeling Strategie, geven voor het eerst een toelichting op de scenario’s voor 2050. Acht drijvende krachten vormen de basis voor die scenario’s, legt Borest uit. Het gaat om geopolitieke stabiliteit (denk aan de oorlog in Oekraïne en het handelsconflict tussen de VS en China), overheidsbeleid, consumentengedrag (kopen we duurzame, dure producten of goedkope), klimaatmaatregelen, circulaire economie, maatschappelijk verantwoord ondernemen, productie-  en transportkosten. Intensiever wereldwijd beleid ten gunste van het klimaat leidt bijvoorbeeld tot meer vraag naar hernieuwbare energie (waterstof, ammoniak). Als de EU echter sneller wil verduurzamen dan de rest van de wereld, kan Noordwest-Europa veel industriële bedrijven verliezen en kan Rotterdam op termijn nauwelijks meer olie, kolen en ijzererts doorvoeren. Daarvoor komen dan (elders geproduceerde) halffabrikaten in de plaats. En als oorlogen en handelsconflicten de wereldhandel blijven verstoren, leidt dat mogelijk tot minder containervervoer uit Zuidoost-Azië. Welk scenario zich ook ontvouwt, de ambitie blijft volgens Castelein de opwarming onder de 1,5 graad te houden. „Klimaatneutraliteit kan je op twee manieren bereiken. Een is dat je naar een bedrijf gaat en zegt: wanneer doe je de lichten uit en stop je met produceren? De andere is: hoe kan ik jou helpen om te veranderen met behoud van effectiviteit en relevantie?” Castelein kiest de tweede optie en zijn scenario’s moeten daarbij helpen. Hoewel de scenario’s nogal uiteenlopen,  bevat elke schets een aantal vergelijkbare veranderingen in de vervoerstromen van en naar Rotterdam. Zo neemt het containervervoer toe, in elk geval tot 2035. Vorig jaar waren containers goed voor een derde van het Rotterdamse portfolio; dat stijgt vermoedelijk naar de helft. Dat komt doordat de wereldbevolking groeit en de consumptie meegroeit. Bovendien ligt Rotterdam gunstig, direct aan zee en met een groot achterland (de chemische clusters in Moerdijk en Chemelot, de industrie in Noordrijn-Westfalen). Ook heeft de haven een open karakter; iedereen is welkom, geen rederij of overheid heeft een alleenrecht zoals in Singapore of het Griekse Piraeus. De verwachte stijging van het containervervoer staat los van de intussen dalende tarieven. Die markt wordt weer normaal, denkt Castelein, na een peperdure periode post-Covid. De haven geeft ruim baan aan rederij MSC en overslagbedrijf Hutchison Ports, die samen een terminal op de Maasvlakte gaan renoveren. En Castelein verwacht dat „binnen afzienbare termijn” een positief besluit valt over uitbreiding van de containerterminals op Maasvlakte 2 (APM, RWG). Allard Castelein (1958) is president-directeur van het Havenbedrijf Rotterdam. In 2014 volgde hij Hans Smits op. Castelein kwam van Shell. Daar werkte hij sinds 1987, in zijn laatste functie was hij verantwoordelijk voor het wereldwijde milieubeleid van Shell. De aandeelhouders van het Havenbedrijf – het Rijk en de gemeente Rotterdam – hebben Castelein in 2021 voor nog eens twee jaar benoemd. Hij studeerde geneeskunde aan de Erasmus Universiteit. „Wij hebben voldoende capaciteit om te groeien”, zegt Castelein. Hij bedoelt vooral: voor nieuwe duurzame investeringen. Activiteiten zonder toekomst zullen krimpen. „Want je kunt niet zomaar zeggen: we leggen een derde Maasvlakte aan.”  Concreet betekent dat: niet meer olie, wel meer groene waterstof. Voor invoer, verwerking en productie van waterstof heeft Castelein ruimte gereserveerd – op de Tweede Maasvlakte. Daar is veel animo voor. „Met opties op terreinen en de bevestiging van projecten zit het terrein eigenlijk alweer vol.” Maar: „Er is één definitief besluit voor een fabriek. Maar de volumes zijn er nog niet, de klanten zijn er nog niet, de financiering, wet- en regelgeving niet. Er moet nog veel gebeuren.” Maar daarna kan het Havenbedrijf, inclusief de bedrijven in Rotterdam en in samenwerking met exporterende landen, Noordwest-Europa in 2030 voorzien van ten minste 4,6 miljoen ton waterstof.  „Dat is grotendeels import en een klein beetje lokale productie”, aldus Castelein. „Zelfs al staat de hele Noordzee vol windparken, dan nog kunnen we nooit de volledige EU-energiebehoefte produceren. Het is logisch dat veel moet worden geïmporteerd.” Die 4,6 megaton is bijna een kwart van de 20 megaton die de EU volgens commissaris Frans Timmermans nodig heeft voor de verduurzaming van onder meer transport en industrie.  Blijft de Rotterdamse haven investeren in lng? Vloeibaar aardgas, dat op de  Maasvlakte wordt verwerkt in de Gate Terminal, helpt nu de Nederlandse gasreserves op peil te houden. Vloeibaar gas per schip uit onder meer de VS en het Midden-Oosten vervangt het Russische gas dat per pijpleiding het Westen bereikte. Lang werd lng geprezen als schoner alternatief voor onder meer vieze scheepsdiesel en stookolie – ook in het Fit for 55-klimaatplan van de Europese Commissie. Maar nu staat het te boek als niet meer dan een tijdelijke, fossiele oplossing voor de transitie naar emissievrije energiebronnen. „Het lijkt niet logisch dat we veel activiteiten ontplooien om meer lng-terminals te ontwikkelen in dit havencomplex.” Maar, erkent hij ook, door de oorlog in Oekraïne is de vraag naar lng gestegen. Inmiddels komt ook via de Groningse Eemshaven vloeibaar gas Nederland binnen. Daar liggen twee schepen die ijskoud vloeibaar lng omvormen tot gas. Castelein zegt dat „gesprekken gaande zijn” of hij niet toch nog een extra lng-tank kan neerzetten bij de Gate Terminal, vanwege de energiezekerheid. „Die zekerheid is natuurlijk vreselijk belangrijk. En de discussie over energie veroorzaakt op dit moment enorm veel onrust in de samenleving. Het kan best zo zijn dat we er een tank bij zetten, maar in de scenario’s voor over dertig jaar is het belang gering.” Het Havenbedrijf Rotterdam heeft vier wereldbeelden ontwikkeld die elk resulteren in een prognose hoe de goederenoverslag zich ontwikkelt naar 2050. Connected Deep Green Wereldwijde harmonie om klimaatdoelen te halen. Fossiele energie verdwenen in 2050; in plaats daarvan veel hernieuwbare energie (waterstof, ammoniak). Forse toename containers door groeiende wereldhandel. Regional Well-Being EU loopt vooruit op de rest in klimaatbeleid; vuile bedrijven vertrekken uit Europa. Sterke afname ruwe olie, kolen, ijzererts door krimp energie-intensieve industrie. Daardoor meer import stukgoed (halffabrikaten).   Protective Markets Protectionisme en wantrouwen; logistiek hapert. Handelsbelemmeringen leiden tot tragere substitutie naar hernieuwbare energie. Fors minder ruwe olieraffinage. Minder stukgoed door verschuiving productie van Azië naar dichter bij Europa. Wake-Up Call Na uitstel van klimaatmaatregelen volgt ad-hocmilieubeleid. Meer import biomassa als grondstof voor energie en chemie. Late maar snelle energietransitie vereist opslag CO2. Toename containers door gunstig economisch klimaat. De Rotterdamse haven verwelkomde in november 2020 de Jacques Saadé, het grootste containerschip op lng. Een mijlpaal in de energietransitie, aldus het Havenbedrijf. De Franse eigenaar, containerrederij CMA-CGM, investeert vele miljoenen in lng-schepen. Hebben de Fransen een verkeerde keuze gemaakt? „Nee. Als je blijft wachten op de ideale, allerbeste oplossing, dan gaan we de klimaatdoelen van Parijs niet halen. De stap van CMA-CGM vind ik heel positief. Lng-technologie is nog niet uitontwikkeld. Zo zou je aan boord CO2 kunnen afvangen en die hier kunnen injecteren in de opslagfaciliteiten die wij willen ontwikkelen.”  Bovendien, zegt Castelein, is CMA-CGM vanaf 2040 aan nieuwe schepen toe. „Dan zullen zij wat anders kiezen.” Maersk, concurrent van CMA-CGM, heeft dat al gedaan. De Deense rederij wil over drie tot vijf jaar varen op biomethanol, ook al is daarvoor nu nog niet voldoende brandstof beschikbaar. Wat betekenen die keuzes  voor Rotterdam, een van de grootste bunkerhavens van Europa? „Wij zullen diverse brandstoffen moeten faciliteren om progressie te maken naar de emissievrije zeevaart. Als wij afwachten, zijn we echt te laat.” Twee van de vier scenario’s gaan uit van groei. Meer containers, grotere schepen, meer consumptie. Moeten we niet veel meer nadenken over krimp? „Als je wilt dat de bedrijvigheid die we hier hebben relevant blijft – en ‘hier’ is ook Moerdijk, Chemelot, Noordrijn-Westfalen – dan moeten we beseffen dat de situatie heel precair is. Met de huidige energieprijzen is het voor de petrochemische industrie onmogelijk concurrerend te zijn. Je kunt die bedrijvigheid ook zomaar kwijtraken. En die krijg je niet meer terug.” ||https://www.nrc.nl//nieuws/2022/09/29/de-rotterdamse-haven-wil-schoon-slim-en-efficient-zijn-a4143650
2022-09-29||‘Verschrikkelijk dat er nu zoveel Russen zijn in Georgië’|| Artjom (28) loopt met een fiets in de hand tussen de imposante bergen van de noordelijke Kaukasus. Het zweet parelt op zijn voorhoofd. Na een dagenlange tocht vanuit Moskou per vliegtuig, auto, fiets en te voet is hij eindelijk in Georgië. De opluchting is van zijn gezicht af te lezen. „Ik ben het niet eens met de politieke koers van president Poetin en wilde niet sterven in zijn oorlog”, zegt Artjom. Hij  heeft halflang haar, een korte broek en tatoeages op zijn kuiten.  De massale uittocht van Russen die de mobilisatie voor de oorlog in Oekraïne willen ontlopen, leidt tot chaotische taferelen aan de grens met Georgië. De grensovergang Zemo-Larsi is een berucht knelpunt, want het is  de enige plek in de Kaukasus waar Russen hun land kunnen verlaten.   Er staat al dagen een file van tientallen kilometers voor de grens. Normaliter staan er vooral lange rijen vrachtauto’s op de smalle tweebaansweg die door de hoge bergen slingert. Maar dinsdag stonden  er    5.500 auto’s te wachten, aldus de autoriteiten van de Russische deelrepubliek Noord-Ossetië. Vóór de huidige drukte mochten alleen voertuigen de grens oversteken. Daarom komen veel Russen nu met de fiets,  terwijl ze zware rugtassen en koffers met zich mee sjouwen. Het scheelt ook tijd. Automobilisten staan dagenlang te wachten, fietsers maar één dag. „Het was een moeilijke reis”, vertelt Artjom. „Ik ben eerst naar Vladikavkaz gevlogen, een stad op veertig kilometer van de Georgische grens. Daar heb ik met vrienden een auto gehuurd. Maar onderweg stonden veel controleposten. De politie ondervroeg ons daar. Waar kom je vandaan? Ben je dienstplichtig? Bij één controlepost werden we teruggestuurd. Daarom besloten we zonder auto verder te gaan. Gelukkig is er in Vladikavkaz een levendige handel in fietsen ontstaan.” Artjom vond het moeilijk om zo abrupt te vertrekken. Hij moest zijn hond en zijn tante, door wie hij als wees is opgevoed, achterlaten. Zijzelf is te oud voor zo’n zware reis. Zijn vrienden vertrokken al eerder  naar Georgië. Ze kwamen in februari met de eerste golf. Enkelen willen blijven en hebben het marketingbedrijfje dat ze runnen al  naar Georgië verhuisd. Anderen willen doorreizen naar Turkije of een ander land. „Ik moet mijn appartement nog zien te verkopen. Daarna wil ik naar Brazilië”, zegt Artjom. Hoeveel Russen naar Georgië zijn gevlucht vanwege de oorlog is onduidelijk, omdat ze niet worden beschouwd als vluchtelingen. Van februari tot juli zijn ruim 562.000 Russen Georgië binnengekomen. Maar in dezelfde periode hebben ruim 478.000 Russen het land weer verlaten. En dat cijfer omvat  ook  Russen die al in Georgië woonden of Georgiërs met een Russisch paspoort. Het  meest concreet   is de toename van het aantal mensen dat de grens oversteekt. Sinds de afkondiging van de mobilisatie steeg het aantal Russen dat dit doet van zo’n 5.000 naar 10.000 per dag. Vanwege de geografische ligging  ligt Nederland niet voor de hand als vluchtbestemming voor reservisten uit Rusland, denkt Jorrit Rijpma, hoogleraar Europees migratierecht. „Er zijn daarnaast weinig tot geen vluchten meer en het is moeilijker geworden om een visum te krijgen.” Europese landen als Finland en Griekenland zijn logischer bestemmingen, volgens Rijpma. Als Russen zich daar melden, geldt het Dublinakkoord (asiel aanvragen moet in het eerste land van Europa waar je arriveert).  In Nederlandse asielcijfers is nog geen effect te zien van de mobilisatie van reservisten door Poetin. Wel is al duidelijk dat zij niet zullen worden teruggestuurd áls zij zich melden. Dat heeft staatssecretaris Eric van der Burg (Asiel en Migratie, VVD) vorige week gezegd. Anders dan Oekraïeners moeten Russen asiel aanvragen in Nederland.   Vlak na de inval in Oekraïne was in Nederland een kleine piek te zien in het aantal Russen dat zich in ter Apel meldde. In maart vroegen 83 Russen asiel aan. Daarna nam het aantal Russische aanvragen af tot 21 in augustus, een ongeveer even hoog aantal als zich maandelijks meldde vóór de inval. Een woordvoerder van hulporganisatie Vluchtelingenwerk Nederland noemt het aantal nu ‘stabiel’. Wel houdt de organisatie rekening met een nieuwe toename de komende weken.   De Koninklijke Marechausse laat weten dat er „geen signalen” zijn dat  Russische onderdanen worden aangetroffen tijdens controles op personen die vanuit een ander Schengenland naar Nederland reizen.  De gevolgen van de toestroom zijn duidelijk te merken: Georgië is een klein land met slechts 3,5 miljoen inwoners. Veel hotels, hostels en Airbnb’s zitten vol, niet alleen in de hoofdstad Tbilisi, maar ook in meer afgelegen gebieden, zoals de wijnregio Kacheti. Files hebben het verkeer in Tbilisi lamgelegd. In vrijwel ieder café en restaurant is Russisch te horen. De huurprijs van appartementen is verdubbeld. Studenten klagen dat ze moeite hebben om betaalbare woonruimte te vinden. Mijn collega’s zeiden dat alle Oekraïners moesten worden uitgeroeid In de hostels rond Narikala, een oud fort dat tussen de zwavelbaden en botanische tuinen van Tbilisi ligt, is geen kamer meer te krijgen. Enkele Russen staren vanaf de steile heuvel over de stad. Een van hen is  een man met een kaal hoofd, een baard en een korte broek. Ook hij heet Artjom (30). Hij werkte voor het Russische gasbedrijf Gazprom in Siberië. Nadat Poetin de mobilisatie aankondigde, vreesde hij dat de grenzen dicht zouden gaan. Daarom heeft hij de eerste vlucht richting de Georgische grens gepakt. „Ik kon de sociale druk en de politieke discussies niet meer verdragen”, zegt Artjom, die familie heeft in Oekraïne. „Als de oorlog ter sprake kwam, zeiden mijn collega’s dat alle Oekraïners moesten worden uitgeroeid. Het was erg moeilijk om mijn mond te houden. Zelfs mijn vader en mijn broer steunen de oorlog. Ze zijn gehersenspoeld door alle propaganda. Dat leidde vaak tot felle discussies. Na de mobilisatie zijn ze enigszins van mening veranderd. Maar ze zijn wel in Rusland gebleven.” Het grote aantal Russen veroorzaakt nogal wat onrust bij de bevolking. Want Rusland houdt ook al tijden de afvallige regio’s Abchazië en Zuid-Ossetië bezet, die samen een vijfde van het Georgische grondgebied vormen. Daarom is de solidariteit met Oekraïne groot. Aan de gevel van veel huizen, winkels en cafés hangt een Oekraïense vlag. En overal in Tbilisi is graffiti te zien die duidelijk maakt hoe Georgiërs over het grote buurland denken: ‘Fuck Rusland’ en ‘Poetin moordenaar’.  „Ik vind het verschrikkelijk dat er zo veel Russen in Georgië zijn”, zegt Lara (21), die medicijnen studeert. „Hoewel de meeste Russen beleefd zijn, vertrouw ik hen niet. Niet alleen omdat Rusland nog altijd zo’n 20 procent van ons grondgebied bezet houdt. Maar ook omdat ik niet geloof dat alle Russen die naar Georgië komen tegen de oorlog in Oekraïne zijn. Ik heb familie in Oekraïne, dus ik hoor elke dag wat de Russen daar aanrichten. Ik wou dat we ze konden terugsturen, maar dat gaat niet.” Hoewel veel Georgiërs er net zo over denken, is er op straat niets te merken van de spanningen. De Russen worden over het algemeen behandeld als gasten. Maar veel Georgiërs vinden dat de regering zich harder moet opstellen, bijvoorbeeld door wapens te sturen naar Oekraïne of een visumplicht in te stellen voor Russen. Maar de regering is erg voorzichtig, uit angst de toorn van Poetin te wekken. Zo liet ze een vliegtuig met Georgiërs, die wilden vechten in Oekraïne, niet opstijgen. „In het begin was ik teleurgesteld door de slappe houding van onze regering”, zegt Vachtang Charaia, econoom van de Grigol Robakidze Universiteit in Tbilisi. „Want dat was het verkeerde signaal aan Oekraïne. Maar inmiddels heb ik meer begrip voor de evenwichtsoefening. Want er zijn ongeveer een half miljoen  Georgiërs met een Russisch paspoort die in Rusland werken of studeren.” Charaia is zelf geboren en getogen in Rusland. Zijn familie komt uit Abchazië en vluchtte vanwege de oorlog die daar in 1992 uitbrak naar Rusland. Charaia keerde in 2004 terug, maar veel familieleden bleven in Rusland wonen. „Om de mobilisatie te ontlopen zijn tien familieleden de afgelopen dagen alsnog naar Georgië uitgeweken”, vertelt hij. „Ze zijn van plan om een paar maanden te blijven en de situatie aan te kijken. Want hun werk of studie is in Rusland.” De toestroom brengt de Georgische regering in een lastig parket. Want het wordt moeilijk om zoveel mensen op te vangen zonder internationale steun. De economie is zich nog aan het herstellen van de pandemie, en de werkloosheid bedraagt ruim 20 procent. Maar econoom Charaia maakt zich daar niet zo’n zorgen over. „Veel Russen die hierheen komen nemen geld mee en zijn goed opgeleid. Sommigen openen hier zelfs bedrijven. Daarom denk ik dat hun komst voornamelijk een positief effect zal hebben op de economie.” ||https://www.nrc.nl//nieuws/2022/09/29/verschrikkelijk-dat-er-nu-zoveel-russen-zijn-hier-a4143669
2022-09-29||Russen kopen massaal Japanse auto's in Vladivostok. Dat het stuur aan de 'verkeerde' kant zit nemen ze voor lief|| De Groene Hoek, de grootste automarkt van Rusland, strekt zich uit over de glooiende heuvels van Vladivostok aan de Japanse Zee, 9.000 kilometer ten oosten van Moskou. Het stof dat opwaait in de warme zomerwind lijkt geen vat te hebben op de eindeloze rijen Toyota’s, Honda’s, Suzuki’s en Subaru’s. Blinkend gepoetst staan de Japanners in het gelid, op iedere voorruit zijn met dikke stift prijs en kilometrage vermeld. De heuvels die zich achter de parkeerplaatsen uitstrekken, herbergen een netwerk van gangen en forten dat in vroeger tijden de Russische oostflank moest beschermen tegen aanvallen van vijandige mogendheden. In een vaal rood poloshirt leunt handelaar Pavel tegen de spijlen van het hek dat zijn terrein scheidt van de asfaltweg. Met zijn strooien hoed, gebruinde gezicht en zwarte ringbaardje lijkt hij zo weggelopen van een Mexicaanse filmset. De veertiger staat al een half leven op de Groene Hoek en heeft er duizenden auto’s van eigenaar zien wisselen. Maar zo hard als de handel nu gaat, dat heeft hij nog nooit meegemaakt. „De vraag is enorm, we kunnen het nauwelijks bijbenen. De klanten komen uit heel Rusland om hier een Japanse auto uit te zoeken.” Dat het stuur rechts zit, waar Rusland net als Europa links is gewend, is volgens Pavel geen punt. „Je went er snel aan en eigenlijk is het veiliger.” Deze doordeweekse dag is het rustig op de immense parkeerplaats van de Groene Hoek. Handelaren zitten in de zon op klapstoeltjes of lopen met de spaarzame klanten langs de rijen Japanse personenwagens. Daaronder veel opvallend hoge, ietwat mal ogende personenbusjes en de compacte stadsautootjes die in Japan bekend staan als kei-car. Inwoners en toeristen doen boodschappen bij de vele Japanse en Koreaanse winkeltjes en stalletjes, die volgepakt staan met Japanse koffie, wasmiddelen, cosmetica en kinderspeelgoed. Een ouder echtpaar uit de Oost-Siberische deelrepubliek Jakoetsk loopt langs. Ze duiken weg voor de journalist. „Natuurlijk zijn wij hier voor een auto. Maar u gaat ons vast en zeker iets over Oekraïne vragen, en daar hebben wij niets over te zeggen”, zegt de vrouw, terwijl ze haar man meetrekt. Een piepjong stelletje draait belangstellend rondjes rond een grote, spierwitte Toyota Noah Hybrid met 57.000 kilometer op de teller. De twee willen hun naam niet noemen, maar wel hun woonplaats: de stad Samara in de Oeral, bekend als de thuishaven van de beroemde AvtoVaz Lada-fabriek. Tot 24 februari vormden Samara en het naastgelegen Toljatti het kloppend hart van de Russische auto-industrie. Maar sinds het Westen harde sancties instelde en AvtoVaz’ Europese partner Renault net als duizenden andere bedrijven uit Rusland vertrok, gaat het slecht met de zaken. „De autofabriek bij ons loopt op haar laatste benen, het is een treurige zaak. Dus kwamen we hierheen om een Japanse auto te kopen”, zegt de jongen, terwijl hij het portier van de Toyota opentrekt en het interieur bewondert. Ook Japan sloot zich aan bij de westerse strafmaatregelen tegen Rusland. Het voerde sancties in tegen Russische functionarissen en bedrijven en legde de export van luxegoederen naar Rusland aan banden. Maar die beperkingen gelden niet voor de autohandel, en bij gebrek aan Russische en Europese auto’s en auto-onderdelen stortten Russen zich als één man op de Japanse markt. De export van nieuwe en gebruikte auto’s, die per vrachtschip vanuit Japanse havens via Korea naar Vladivostok worden gebracht, is in de afgelopen maanden verdrievoudigd. De vraag naar auto’s is zo groot dat de haven van Vladivostok al maanden verstopt zit. „De haven barst uit zijn voegen. Auto’s nemen nu eenmaal veel plaats in”, zegt handelaar Pavel vanonder zijn zonnehoed. Ook rond de drukke haven in het stadscentrum staan de parkeerplaatsen vol auto’s. Andrej Goesjev pakt het bescheidener, maar lucratiever aan. Na een dag in de haven waar zijn auto’s worden uitgeladen, strijkt hij neer bij een pot kruidenthee in een café aan de Patrokl-baai in het zuidelijke puntje van de stad. Buiten zet de ondergaande zon de baai en de groene eilanden in lichterlaaie. Rond de eilanden wachten containerschepen uit alle delen van de wereld op een plekje in de haven. Niet ver van het café ligt op een heuvel het zeemanskerkhof van de stad. Daar liggen sinds kort de verse graven van de soldaten die de afgelopen maanden in Oekraïne zijn omgekomen. Maandelijks importeert de 39-jarige autohandelaar zo’n twintig gebruikte Japanners in het duurdere segment. Tot 50.000 dollar, daarna geldt het Japanse exportverbod op luxegoederen. Een beetje idioot is dat wel, vindt Goesjev. „Dat je sancties instelt op olietankers, dat snap ik. Maar op tweedehands auto’s? Uit de VS kunnen we niet eens meer lederen zadels krijgen voor onze motoren. Vertel me, denken ze nu echt dat zo’n maatregel de oorlog zal stoppen? En wie echt een dure wagen wil, die komt er heus wel aan. Dan laat je ’m gewoon eerst importeren naar Zuid-Korea en vandaar naar Rusland.” Zuid-Korea beloofde zich weliswaar te houden aan de westerse sancties, maar voerde geen eigen sancties in.  Zijn clientèle zit in heel Rusland, maar weet hem via Instagram makkelijk te vinden. Ze plaatsen een bestelling, Goesjev zoekt in Japan naar de auto van hun keuze. „Japan is een klein land, maar heeft bijna net zoveel inwoners als Rusland en een gigantische markt van goed onderhouden auto’s.”  Zag hij in maart een scherpe daling in het aantal bestellingen, nu staat zijn mobieltje al maanden roodgloeiend. „Toen de dollar begon te zakken, van 120 naar uiteindelijk 50 roebel, ontplofte mijn telefoon zowat. In de middag is het piekuur, als ze in Moskou wakker worden.” Nu gaat hij al maanden niet meer voor twee uur ’s nachts naar bed, om ’s ochtends weer gewekt te worden door de eerste telefoontjes. De militaire mobilisatie, die Poetin onlangs plotseling afkondigde, heeft op een paar annuleringen na nog geen grote impact op de handel, appt hij desgevraagd drie weken na het gesprek.  De handel brengt flink wat geld in het laatje, maar miljonair is Goesjev nog niet. De transportkosten zijn flink gestegen, en het is dringen om een plaatsje op een van de vrachtschepen te bemachtigen. „De Japanse havens staan ook helemaal vol auto’s. De levertijd bedraagt nu ongeveer twee tot drie maanden.” Zelf steunt Goesjev de ‘militaire operatie’ in Oekraïne niet, noch het regime dat zijn land in steeds grotere politieke en economische chaos dompelt. Hij is actief bij de lokale tak van de Russische ngo Golos, een organisatie die toeziet op verkiezingsfraude, en werd vorig jaar aangemerkt als buitenlands agent vanwege een betaling van omgerekend 20 euro die hij ontving uit China. Hij weet niet van wie de betaling kwam, maar de autoriteiten zagen er een kans in hem het leven zuur te maken. Hoewel hij nu officieel al zijn betalingsverkeer moet verantwoorden bij een lokale vestiging van Justitie, maakt hij geen haast. „Als ik vrij heb, speel ik liever met mijn dochtertje.” Dat Goesjev nu zoveel geld verdient aan de gevolgen van de sancties wegens het geweld in Oekraïne, geeft hem een dubbel gevoel. „Natuurlijk is het cynisch dat we zo onverwacht profiteren van deze ellende. Mensen zeggen ook: waarom ben je tegen Poetin? Jij hebt het nu toch goed? Ik leg ze uit dat Poetin al jaren geleden onze hele economie in handen heeft gelegd van een paar grote staatsondernemingen, die alle concurrentie smoren en nu als eerste lijden onder de sancties. Dat staatsmonopolie staat onder grote druk, en daar profiteren wij van. Wat Rusland aanricht in Oekraïne, is niet te rechtvaardigen. Wie de oorlog ook wint, het zijn sowieso de Russische belastingbetalers die voor de wederopbouw moeten betalen.”||https://www.nrc.nl//nieuws/2022/09/29/japanse-autos-zijn-niet-aan-te-slepen-in-vladivostok-a4143641
2022-09-29||Biden vreest voor &#8216;aanzienlijk aantal&#8217; doden door orkaan Ian||De Amerikaanse president Joe Biden vreest voor „een aanzienlijk aantal” dodelijke slachtoffers als gevolg van het natuurgeweld van orkaan Ian in Florida. Dat heeft Biden volgens Amerikaanse media donderdag gezegd in een verklaring op basis van de eerste berichten over de storm, die mogelijk een van de zwaarste orkanen is die Amerika ooit heeft getroffen. Lokale autoriteiten maken vooralsnog melding van één slachtoffer, een 72-jarige man.  Woensdagavond kwam de wervelwind aan op het Amerikaanse vasteland met windselheden tot 240 kilometer per uur. De kustwacht struint het gebied af naar een boot met twintig Cubaanse migranten. Inmiddels zitten zo’n 2,7 miljoen inwoners zonder stroom. Het duurt mogelijk weken om de elektriciteitsschade te repareren. Op verschillende plekken staat het water metershoog. Ron DeSantis, gouverneur van Florida, beschreef het gebied op een persconferentie als totaal verwoest. Miljoenen mensen zijn eerder al geëvacueerd. Anderen zitten vast in woningen die onder water staan. Biden spreekt van een ramp voor de staat en wil het gebied bezoeken als dat mogelijk is. De president heeft financiële steunpakketten toegezegd voor getroffenen als gevolg van de storm. De bijstand kan bestaan uit subsidies voor tijdelijke huisvesting of reparaties of goedekope leningen om onverzekerde schade te dekken. ||https://www.nrc.nl//nieuws/2022/09/29/biden-vreest-voor-aanzienlijk-aantal-doden-door-orkaan-ian-a4143668
2022-09-29||Leger des Heils opent 135 ‘buurtkamers’ voor iedereen die gas wil besparen|| Mensen die thuis op de gasrekening willen bezuinigen, kunnen vanaf 1 november de hele dag terecht in buurtkamers van het Leger des Heils. Er zijn er 135, verspreid door Nederland, die normaal gesproken een paar uur open zijn voor cursussen, Bijbelstudie, of koffiemomenten. Het Leger des Heils gaat ze in november, december en januari de hele dag openstellen zodat iedereen die dat wil erheen kan. Het Leger zegt zich grote zorgen te maken over de groeiende groep particulieren die de rekeningen niet kan betalen. Vooral mensen met een laag inkomen, een slecht geïsoleerd huis  en een zogeheten variabel contract met een energieleverancier – waarin de prijzen maandelijks met de gasmarkt fluctueren – zijn de klos. Zij hebben vaak nog enkel glas, geen geïsoleerde muren of dak en tochtkieren. Dat gaat veelal om oudere huizen.  Doordat het huis moeilijk warm te houden is, blijven zij niet onder het landelijk gemiddelde verbruik per huis van 1.200 kubieke meter gas per jaar. Lukt ze dat wel, dan zullen ze waarschijnlijk onder het prijsplafond blijven dat het kabinet met energiebedrijven wil afspreken. Maar veel huishoudens verbruiken door de slechte isolatie 1.800 tot 2.300 kubieke meter gas per jaar. „Wij verwachten dat veel mensen deze winter letterlijk in de kou zitten”, aldus de woordvoerder van het Leger des Heils. „Wij zetten onze buurtkamers dus in als warme plek. Dit kunnen wij niet alleen en vragen andere organisaties, bedrijfsleven, scholen, sportverenigingen en kerken hetzelfde te doen om te komen tot een deken van warme kamers over Nederland.” Het Leger des Heils werft nu nog extra vrijwilligers die de kamers moeten bemannen.  Ook verwacht het Leger des Heils dat „de groep die op de rand van dakloosheid balanceert alleen maar toeneemt en juist deze groep zien we niet terug in de koopkrachtplaatjes [van het kabinet, red.].”||https://www.nrc.nl//nieuws/2022/09/29/leger-des-heils-opent-135-buurtkamers-voor-iedereen-die-gas-wil-besparen-a4143647
2022-09-29||Phil Collins en Genesis verkopen muziekrechten voor 300 miljoen dollar||Popmuzikant Phil Collins en rockgroep Genesis hebben hun muziekrechten verkocht aan het Amerikaanse Concord Music Group. Dat meldt The Wall Street Journal donderdagavond. De prijs ligt lager dan wat Bruce Springsteen voor zijn muziek kreeg (500 miljoen dollar) en ongeveer even hoog als de rechten voor de 600 liedjes van Bob Dylan: Collins en bandgenoten verdienden volgens de Amerikaanse krant aan de deal zo’n 300 miljoen dollar (omgerekend ongeveer 307 miljoen euro).  Nummers van Peter Gabriel, die de prog-rockband in 1975 verliet, maken geen deel uit van de deal. Wel behoren tot de aangekochte nummers opnamen van Collins solocarrière en de muziek die hij samen met toetsenist Tony Banks gitarist en Mike Rutherford voor Genesis maakte. TikTok, Instagram en Facebook: Concord Music wil de muziek van Collins en Genesis bij een nieuwe generatie - op moderne manieren - introduceren. „Als platenmaatschappij zijn er zeker manieren voor ons om een deel van deze muziek weer tot leven te brengen.” De 71-jarige Collins, die naast drummer ook producer, acteur, leadzanger en solo-artiest is, verving in de jaren 70 Peter Gabriel als frontman van Genesis en scoorde daarna zowel met de band als solo vele hits. Het nummer ‘I Can’t Dance’ van Genesis uit 1992 werd in Nederland een nummer 1-hit. Collins schreef in 1999 de muziek voor de beroemde Disney-animatiefilm Tarzan. ||https://www.nrc.nl//nieuws/2022/09/29/phil-collins-en-genesis-verkopen-muziekrechten-voor-300-miljoen-dollar-a4143652
2022-09-29||De autoritaire leider van een steeds leger stukje land|| Campagneposters met allerlei mannen, en een enkele vrouw, hun armen over elkaar of hun handen gevouwen. Politieke spotjes die vanaf  videoschermen de winkelstraat in blèren. Kleurrijke kramen met flyers, pennen en boeken op het centrale Krajinaplein in Banja Luka. Het aantal politieke partijen en hun uitbundige campagnes doen vermoeden dat er in Bosnië echt iets te kiezen valt op zondag 2 oktober.  Toch twijfelt, op een enkele oppositiepoliticus na, bijna niemand eraan dat in dit Servische deel van het land ook na de verkiezingen de partij aan de macht blijft die sinds 2006 aan de macht is. De SNSD van de autoritair-nationalistische stokebrand Milorad Dodik (63). Op het campagnemateriaal kijkt hij – met extra blauw aangezette irissen – zijn 1,1 miljoen onderdanen van de Republika Srpska vriendelijk en vaderlijk  aan. Maar vaker is zijn publieke houding en retoriek die van een maffiabaas op leeftijd, die met iedereen in de buurt ruzie maakt.  Bosnië and Herzegovina heeft misschien wel het meest ingewikkelde democratische stelsel. Zondag kunnen bijna 3,4 miljoen kiezers hun stem uitbrengen voor drie presidenten, vier Kamers en tien kantons. In totaal worden zondag 518 politieke posten verdeeld.  Het meest bijzonder is dat Bosnië een presidentschap heeft dat rouleert tussen één Bosniak, één Serviër en één Kroaat. Ook zij worden zondag gekozen.  Wie op wie kan stemmen hangt af waar iemand woont én diens geregistreerde etniciteit. Wie niet tot één van de drie ‘nationaliteiten’ behoort, kan zich niet verkiesbaar stellen.  Niet-Serviërs in Bosnië en Herzegovina zien in hem een gevaarlijke, genocide-ontkennende separatist die elke vooruitgang van hun land blokkeert. Volgens veel internationale waarnemers is hij een Poetin-aanbiddende, corrupte opportunist die ieder moment,  per ongeluk of expres, de lont in het kruitvat van de Balkan kan ontsteken. Deze maand bezocht Dodik de Russische president in Moskou. Hij heeft  zijn steun uitgesproken voor de schijnreferenda in bezet gebied in Oekraïne. En opperde eenzelfde volksraadpleging te organiseren. De vraag is wat verkiezingswinst betekent voor zijn dit voorjaar geparkeerde wens om de Republika Srpska af te scheiden en de fragiele stabiliteit in verdeeld Bosnië op het spel te zetten.  Onder kiezers in Banja Luka is en blijft hij populair. „Hij is niet diplomatiek”, zegt Radmila Javkovic (47), terwijl ze rood-wit promotieprullaria van Dodiks SNSD-partij ophaalt. „Maar hij is de enige die ons beschermt tegen de Bosniakken, de Kroaten én onze internationale vijanden. Ik ben er zeker van dat hij er na de verkiezingen  voor zorgt dat wij ons losmaken van de Bosnische Federatie.” Dat is de voornaamste reden dat deze schoonmaakster in de zorg opnieuw op hem zal stemmen.  Ook de gepensioneerde Danica Djuric (82), die op een bankje vlakbij de centrale orthodoxe kerk een ijsje eet, ziet Dodik als „de enige die strijdt voor de Republika Srpska. Verder houdt niemand van ons.” Maar zij verwacht geen onafhankelijke staat of aansluiting bij buurland Servië. „Dat gedoe over afscheiding en  over geweld, dat zijn maar woorden. Niemand is blij met de huidige situatie, maar oorlog is nog veel erger.” Bosnië verklaarde  zich in 1992 onafhankelijk  van Joegoslavië en werd dat na een oorlog vol etnische zuiveringen in 1995 ook. Sindsdien leven orthodoxe Serviërs (30 procent), katholieke Kroaten (15 procent) en islamitische Bosniakken (50 procent) grotendeels langs elkaar heen. „Drie zuilen”, noemt Christian Schmidt, de Hoge Vertegenwoordiger die toeziet op de naleving van het vredesakkoord van Dayton, de bevolkingsgroepen. „Met daarbinnen drie éénpartijstaten.” Want de alleenheerschappij van Dodik is niet uniek. Ook de Bosniakken en Kroaten worden geregeerd door één partij die zich vooral profileert als beschermer van hun etnische belangen. „De beste manier om hier zeker te zijn van kiezerssteun is om te zwijgen over maatschappelijke problemen, corruptie of eigen tekortkomingen en je te verschuilen achter etno-nationalistische retoriek”, vertelt Schmidt in Sarajevo. Het gaat om de belangen van de kliek rond Dodik Toen Schmidt vorig jaar augustus aantrad, liep de spanning onmiddellijk op. Zijn voorganger had op zijn laatste dag een decreet ondertekend dat genocide-ontkenning en de verheerlijking van oorlogsmisdadigers strafbaar stelde. Dodik greep dat aan om „het proces van ontbinding [van Bosnië, red.] in gang te zetten”. Hij kondigde aan het leger, de rechterlijke macht, de geheime dienst, belastingheffing en het medisch toezichtsorgaan alvast eenzijdig te decentraliseren. Hij zou Serviërs in Bosnië „zo nodig met onze troepen verdedigen”. In zijn eerste rapportage aan de Verenigde Naties schetste Schmidt „de grootste existentiële dreiging in de naoorlogse periode” voor „vrede en stabiliteit in het land en de regio”. De acute zorgen gingen  uit naar de opbouw van een nieuw etnisch-Servisch leger in Bosnië. Maar een jaar later wil Schmidt benadrukken hoe Dodik zijn persoonlijke belangen inbedt in zijn separatistenretoriek. „Want waarom zou je zoiets als een farmaceutisch  agentschap willen afscheiden?”, vraagt hij retorisch.  Die splitsing was volgens Dodik opeens nodig nadat aan het licht kwam  hoe covid-patiënten in de Republika Srpska werden behandeld met industriële in plaats van medische zuurstof. Geïmporteerd door een partijgenoot en door de vingers gezien door de regering en publieke zorginstellingen. „Al die afscheidingsretoriek is vooral bedoeld als dekmantel voor corruptie”, zegt  Ivana Korajlic, de lokale directeur van de internationale ngo Transparency International. „Het gaat niet om Servische belangen, het gaat om de belangen van de kliek rond Dodik zelf.” Corruptie is geen etnisch-Servisch probleem. Afgelopen zomer werd een oud-partijvoorzitter van de Bosniakken veroordeeld voor omkoping en nepotisme. Maar in het Servische deel van Bosnië ligt de belangenverstrengeling  aan de oppervlakte. De nieuwe, met Europees geld aangelegde, snelweg loopt niet logisch van Banja Luka in een rechte lijn naar de hoofdstad Sarajevo, maar maakt een gekke knik via het noorden: langs Laktasi, het stadje waar Dodik opgroeide en zijn machtsbasis heeft. Op de viaducten prijkt de naam van een bouwbedrijf uit die plaats. Software van de camera’s en tolpoorten zou komen van het bedrijf van Igor Dodik, de zoon van, die ook een televisiezender en andere IT-infrastructuur van de staat in handen heeft. Zeker 50 procent van de bevolking zou direct of indirect afhankelijk zijn van de staat. Korajlic werkt nu aan een zaak van een basisschoollerares in Republika Srpska wier tijdelijke contract niet verlengd werd toen ze geen lijst met twintig vrienden en familieleden kon overleggen die beloofden op de SNSD te stemmen. Kiezers in Banja Luka die  kritisch zijn op Dodik durven daar nauwelijks over te praten. Dragana (40) heeft het helemaal gehad met de „corrupte, criminele politici die alleen maar voor zichzelf zorgen”. Maar zodra om haar achternaam gevraagd wordt (deze is bij de redactie bekend), barst ze in huilen uit en smeekt die niet in de krant te zetten. „Ik ben op dit moment in gesprek met een overheidsinstantie voor een baan.” Milorad Dodik weigert geïnterviewd te worden „voor artikelen die niet alleen over hem gaan”, zegt zijn woordvoerder. Partijgenoot Srdjan Mazalica (43) – naast parlementariër ook operationeel directeur van het plaatselijke elektriciteitsbedrijf – wil wel uitleggen dat de decentralisaties een reactie zijn op „discriminatie van Republika Srpska” door de andere entiteiten, instituties en de internationale gemeenschap. „Beschuldigingen van corruptie zijn er alleen maar om onze rechten te ondermijnen. Wij zijn er niet op uit om de regio te destabiliseren, dat doen anderen.” Hij prijst Dodik omdat hij, toen Rusland in februari Oekraïne binnenviel, zijn separatistische plannen op pauze zette. Dodik kondigde een half jaar uitstel aan van alle ontvlechting. Of toch afstel? „Ons doel is en blijft onafhankelijkheid”, zegt Mazalica. Tot geweld ziet hij het niet komen. „SFOR [de naoorlogse stabilisatiemissie van de NAVO] heeft al onze wapens afgepakt.” Die waren er in de jaren negentig nog in overvloed. Wij zijn er niet op uit om de regio te destabiliseren In Banja Luka reageren ze lauw op de internationale angst voor een nieuwe geweldsexplosie. „We zouden het niet eens kunnen als we het zouden willen”, zegt Vlade Simovic (41), universitair docent politicologie. „Het ontbreekt aan mensen, wapens en motivatie. De jonge mannen die zouden moeten vechten, zijn vertrokken en werken elders in Europa.”   Oppositiepoliticus Branislav Borenovic (48) reageert geïrriteerd op de in zijn ogen „valse retoriek” over separatisme. „Bij het akkoord van Dayton hebben wij binnen Bosnië een machtspositie gekregen waar ze in Schotland en Catalonië jaloers op zijn. Het zou stupide die te verkwanselen  voor de privé-belangen van één totalitaire leider die probeert uit de gevangenis te blijven.”  Borenovic  gelooft wél dat deze verkiezingen anders zullen zijn dan eerdere. „Mensen zijn niet meer bang voor andere etnische groepen of buitenlandse krachten, ze zijn bang om in een leeg land te wonen.” Werkloosheid en emigratie uit kansarm Bosnië zijn veel wezenlijker problemen dan het medicijnagentschap. Hoge Vertegenwoordiger Schmidt heeft minder vrees voor escalatie dan een jaar geleden.  Hij ziet dat Dodik, mede door de oorlog in Oekraïne, geen  steun heeft voor afscheidingsavonturen, met name uit Belgrado en Boedapest. Bovendien is de EU zich weer meer met de regio gaan bemoeien. „De geostrategische positie van de regio wordt weer erkend.”  Wat de Duitser Schmidt het meest verbaasde toen hij aan deze baan begon, is de etnische onenigheid over het onverwerkte verleden. „In tegenstelling tot waar ik vandaan kom, is gevoel ‘dit nooit meer’ na de oorlog hier nooit tot het collectieve bewustzijn doorgedrongen.” Elke groep zit vast in zijn eigen tribale slachtofferschap en onthaalt zijn eigen oorlogsmisdadigers als helden. „Dat hoeft niet tot nieuw geweld te leiden, maar kan er wel een legitimatie voor zijn.”||https://www.nrc.nl//nieuws/2022/09/29/de-autoritaire-leider-van-een-steeds-leger-stukje-land-a4143653
2022-09-29||Groeiende spanning over Europees plafond gasprijs||Terwijl het ene pakket noodmaatregelen nog niet is aangenomen, groeit in Europa al de roep om nog veel ingrijpender interventies in de energiemarkt. In de aanloop naar een crisisoverleg van energieministers deze vrijdag verscherpte de toon van de discussie.  Een groeiende groep lidstaten, waaronder Frankrijk en Italië, eist dat de Europese Commissie komt met een voorstel voor een prijsplafond voor gas op de groothandelsmarkt. Maar EU-ambtenaren benadrukken dat de nadelige consequenties van zo’n ingreep te groot  zijn en dralen om met een uitgewerkt voorstel te komen. De discussie zet de verhoudingen op scherp, ook tussen lidstaten met ‘diepe zakken’ om burgers te kunnen compenseren, zoals Nederland, en landen met veel minder begrotingsruimte. Duitsland, eveneens tegenstander van verder Europees marktingrijpen, presenteerde juist deze donderdag een ongekend steunpakket voor zijn eigen burgers. „De spanningen zijn fors”, erkent een EU-diplomaat. „Het ongemak over het uitblijven van concrete voorstellen neemt toe.” De roep om een plafond op de groothandelsprijs voor gas klinkt al bijna een jaar – aanvankelijk vanuit een kleine groep vooral Zuid-Europese landen maar inmiddels ook uit Oost-Europa. Deze week stuurden vijftien EU-landen een gepeperde brief aan de Europese Commissie met de oproep nog deze week met een plan te komen. Maar in een reactie zette de Commissie uiteen waarom zo’n prijsplafond juist géén goed idee is. Het invoeren van een maximumprijs op alle gastransacties – dus voor zowel de aankoop van pijplijngas en vloeibaar gas als voor gashandel binnen Europa – levert volgens Brussel grote risico’s op voor de leveringszekerheid. Allereerst omdat schepen met vloeibaar gas Europa mogelijk voorbij varen als de EU eigenhandig besluit minder te gaan betalen. Om dat risico te voorkomen zouden overheden de aankoopprijs bij moeten plussen, wat grote financiële risico’s met zich meebrengt.  Wanneer ook de handelsprijs binnen de EU gemaximeerd wordt, zoals sommige EU-landen willen, nemen de risico’s volgens de Commissie verder toe. Het haalt de prikkel te besparen weg. En als er nog maar één prijs geldt, valt ook het marktmechanisme weg om te bepalen waar gas binnen Europa heen gaat, waardoor een nieuwe overheidsentiteit gas zou moeten gaan verdelen. „Niets is onmogelijk, maar de complexiteit daarvan is fors en op korte termijn niet te realiseren”, aldus een EU-ambtenaar. Het zou hoe dan ook een nog veel radicalere marktinterventie betekenen, waarbij gas binnen Europa bij wijze van spreken ‘op de bon’ gaat. Sowieso moeten EU-landen het deze vrijdag eerst nog eens worden over het eerdere pakket noodmaatregelen: een verplichte elektriciteitsreductie en heffingen op energieproducenten. Dat het daarbij blijft, lijkt inmiddels zeer onwaarschijnlijk. Om kritische lidstaten alsnog tegemoet te komen, suggereerde de Europese Commissie deze week met een voorstel te komen voor maximering  van de prijs van gas die gebruikt wordt om elektriciteit te genereren. Ook dat zou een radicale marktinterventie zijn waartegen Brussel zich tot voor kort nog fel verzette. Maar het is de vraag of die maatregel de groeiende spanning over Europese solidariteit in de energiecrisis kan wegnemen.||https://www.nrc.nl//nieuws/2022/09/29/groeiende-spanning-over-europees-plafond-gasprijs-a4143651
2022-09-29||Brazilië stemt in giftige en gewelddadige sfeer||Op een sportschool in de wijk Botafogo, in Rio de Janeiro, deelden sporters dinsdagavond onderling een Instagram-filmpje die waarschuwingen bevat. „Als Lula de verkiezingen wint, zal hij Jezus uit de bijbel schrappen.” Dit soort absurde nepnieuwtjes, veelal verspreid via sociale media, zeggen veel over de verkiezingscampagne in Brazilië, die met de eerste kiesronde, zondag, een voorlopig hoogtepunt beleeft: keihard en manipulatief van toon en doordrenkt met desinformatie.  Een greep uit het nepnieuws dat de ronde doet: de linkse oud-president Luiz Inácio ‘Lula’ da Silva, die bovenaan staat in de peilingen voor zondag,  aanbidt de duivel, zijn vrouw rookt wiet, en de zittende rechtse president Jair Bolsonaro houdt thuis slaven. De berichten circuleren vooral  in chatgroepen op WhatsApp en Telegram,  gratis berichtendiensten die de belangrijkste nieuwsbron van Brazilianen vormen – veel meer dan traditionele media als kranten en televisie. In een land met een orale cultuur en relatief veel analfabetisme betreft het vooral spraakberichten, waarvan de herkomst vaak amper te achterhalen is. Volgens nepnieuwtjes wil Lula Jezus uit de bijbel schrappen, terwijl Bolsonaro thuis slaven zou houden Eind 2018 won de ultrarechtse buitenstaander Jair Bolsonaro het presidentschap dankzij een campagne die bol stond van de (online) desinformatie.  Deze zondag hoopt hij een tweede termijn te winnen, door dit trucje te herhalen. In livestreams op Facebook zet hij zijn visies uiteen, gooit hij beweringen het web op, vaak niet onderbouwd of niet te controleren. Sinds zijn aantreden, begin 2019, zaait Bolsonaro doorlopend twijfel over de betrouwbaarheid van  instituties als het Hooggerechtshof en het Congres. Ook hekelt hij het elektronisch stemsysteem,  grote mediabedrijven en peilingbureaus.  Het voedt de politieke verdeeldheid – en naarmate de verkiezingsdag nadert, komt het dagelijks leven verder op scherp te staan. Bij familiebijeenkomsten, in cafés, op sportscholen: overal in de publieke ruimte is de spanning onaangenaam voelbaar. Kranten, nieuwssites en ook het Electoraal Tribunaal (TSE) proberen de kiezers wél de juiste informatie te geven, via ‘factchecks’ en door nepnieuws uit de lucht te halen. Maar de geest is allang uit de fles. Zo leidt het gepolariseerde klimaat al maanden tot een toename van politiek geweld. In juli werd Brazilië opgeschrikt door de moord op Marcelo Arruda, een lokale politicus van Lula’s sociaal-democratische Arbeiderpartij (PT). Arruda gaf een verjaardagsfeestje met als thema ‘Lula’s triomf’. Een van de aanwezigen wilde hem intimideren door liederen over aartsrivaal Bolsonaro te zingen. Het eindigde in een tragedie: de Bolsonaro-aanhanger schoot de jarige Lula-aanhanger dood.  Een maand later werd een man aangevallen tijdens een dienst in een evangelische kerk in het stadje Goiânia. Hij was het niet eens met de verspreiding van pamfletten die kerkgangers opriepen niet op links te stemmen. En vorige week werd  een Lula-aanhanger in een café doodgestoken door een Bolsonaro-stemmer. ,,Ik durf aan vreemden niet te vertellen op wie ik stem”, zegt Neida Oliveira (52), „Die bolsonaristas zijn zo agressief.” Ze is bij een verkiezingsbijeenkomst van de PT in Rio. Lula da Silva komt het podium op in een bomvolle zaal van de populaire sambaschool van Portela, een van de bekendste sambaverenigingen. Gehuld in de kleuren van de school, met een blauwwit hoedje op, spreekt de inmiddels 76-jarige ex-president met hese, zware stem de duizenden aanwezigen toe. „We gaan de democratie redden, we gaan de armoede bestrijden, en de Amazone redden!”  roept hij uit.  Lula zou permanent een kogelvrijvest dragen, wordt in de menigte gezegd. De polarisatie is volgens Lula-aanhangster Oliveira giftiger dan bij voorgaande verkiezingen. „Een deel van mijn familieleden  praat niet meer met elkaar. Mijn dochter zal dit jaar voor het eerst stemmen. Van mij mag ze tegen niemand zeggen op wie, en mag ze ook niets op sociale media zetten. De sfeer is angstaanjagend”, zegt ze.  Het Observatorium voor Politiek en Electoraal Geweld berekende dat er dit jaar al zeker 214 gevallen van politiek geweld hebben plaatsgevonden. Hieronder vallen ook 45 moorden op gekozen functionarissen, kandidaten en ambtenaren: een stijging van 23 procent ten opzichte van 2020. Hoewel intimidatie en geweld aan beide kanten van het politieke spectrum voorkomen, is de toonzetting en retoriek in Bolsonaro’s campagne vanaf het begin af aan agressief geweest. Bolsonaro – een oud legerkapitein –  flirt graag met geweld. „We gaan links neermaaien!” riep hij tijdens de vorige verkiezingen al, terwijl hij deed alsof hij met een mitrailleur iedereen neerschoot.  „Hij vertegenwoordigt een autoritaire manier van leidinggeven, het militaristische dat ons aan de dictatuur herinnert”, zegt Mauricio Santoro, als politicoloog verbonden aan de Universiteit van Rio de Janeiro. „Voor zijn aanhangers symboliseert hij de man die orde op zaken komt stellen, maar alles gaat gepaard met agressie en machismo.” Bolsonaro-aanhanger Marcia Carvalho (37) deelt op straat in de wijk Ipanema pamfletten uit met daarop een lachende president. Zij vindt dat haar leider te makkelijk wordt gecriminaliseerd. „Er wordt helemaal niet gekeken naar de goede dingen die hij heeft gedaan de afgelopen vier jaar. Hij wordt als een kwaadaardige man neergezet. Dat imago heeft links gecreëerd, terwijl hun leider juist de crimineel is. Lula zat toch in de gevangenis? En op wie hebben we dan in 2018 massaal gestemd, om met die corruptie af te rekenen? Dat vergeten mensen nu.”  De peilingen vindt ze niet overtuigend. „De meeste onderzoekers bij de universiteit zijn links, dus als Lula voorloopt, verbaast me dat niet.” Toch tonen uiteenlopende peilingen van verschillende organisaties en media al maanden hetzelfde beeld: Lula kan op circa 45 à 47 procent van de stemmen rekenen, Bolsonaro op zo’n 31 procent. Als Lula meer dan 50 procent haalt, zou zelfs geen tweede stemronde (gepland voor 30 oktober) nodig zijn.  Bolsonaro zaait graag twijfel over de peilingen bij zijn achterban. Er zijn, zei hij onlangs, bij deze verkiezingen voor hem maar drie opties. „De gevangenis, de dood, of de overwinning.” De president lijkt daarmee de boodschap af te geven dat hij – net als zijn grote voorbeeld Donald Trump – een nederlaag niet zal erkennen.  Dat voedt weer de angst dat het land een Zuid-Amerikaanse variant van de Capitool-bestorming te wachten staat.  Net als in de VS kennen de Brazilianen een relatief lange transitieperiode tussen de verkiezingsdag en de inauguratiedag (1 januari 2023). Drie lange maanden waarin moet blijken hoe hoog Bolsonaro en zijn aanhangers de druk op de democratische instituties zullen opvoeren.  
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/29/brazilie-stemt-in-giftige-en-gewelddadige-sfeer-a4143637
2022-09-29||Voor of tegen Poetin: de Russische gemeenschap in Letland moet kiezen|| Van de ene op de andere dag sprak Antonina Nenaseva niet meer met haar ouders. „Ik ben meteen uit alle chatgroepen van de familie gestapt”, vertelt de Letse politicoloog. Die dag was 24 februari, de dag waarop Rusland de aanval opende op Oekraïne. Nenaseva behoort tot de grote Russischtalige minderheid in Letland, een erfenis uit de tijd dat het land bezet werd door de Sovjet-Unie. Deze groep had altijd een andere interpretatie van de geschiedenis en keek naar andere media, waardoor ze met wantrouwen werd bejegend door de Letse samenleving. Maar sinds de oorlog in Oekraïne staan ook de verhoudingen binnen de groep zélf op scherp. De premier van Letland, Krisjanis Karins, maakt grote kans om opnieuw regeringsleider te worden. Zijn centrumrechtse partij Nieuwe Eenheid (JV) zet zich sterk af tegen de oorlog in Oekraïne en lijkt daarmee de verkiezingen ruimschoots te gaan winnen. Volgens peilingen behaalt hij meer dan 20 procent van de stemmen. JV behaalde in 2018 nog 7 procent.  Of de huidige coalitie kan doorregeren, zoals Karins zou willen, is  onzeker. De Letse politiek is grillig: bij elke stembusgang ontstaan allerlei nieuwe partijen en fracties. De premier sluit samenwerking met pro-Kremlinpartijen uit. Ook wil hij niet regeren met de voor corruptie veroordeelde ‘oligarch’ Aivars Lembergs en zijn boerenpartij ZZS. Dat is  goed te zien in de aanloop naar de parlementsverkiezingen van zaterdag. Tot voor kort was er één partij die steevast de ‘Russische stem’ verzamelde. Nu stevent Harmonie, die het lastig vindt om Poetins oorlog ondubbelzinnig te veroordelen, op het slechtste verkiezingsresultaat af sinds de oprichting in 2006. De partij tuimelt in de peilingen naar acht procent, terwijl ze in 2018 nog bijna twintig procent behaalde. De Russischtalige kiezers waaieren uit in  tegengestelde richting: sommigen radicaliseren verder naar partijen die Poetins kijk op de wereld aanhangen. Anderen zoeken onderdak bij meer gematigde partijen. Antonina Nenaseva belichaamt die laatste ontwikkeling als geen ander. In 2010 werkte ze nog voor een parlementslid van Harmonie. Ze was daar via een patriottische jeugdorganisatie terechtgekomen, maar raakte al snel gedesillusioneerd. Nu ze 34 is, doet ze als lijsttrekker mee aan de verkiezingen voor een linkse partij, de Progressieven. „Harmonie was het nooit te doen om inclusiviteit. Ze willen slechts rechten voor één minderheid en dat bevalt de Letten totaal niet”, zegt ze. De Progressieven gaan de kiesdrempel van 5 procent halen. Maar dat geldt mogelijk ook voor  de rabiate pro-Poetin-partij Russische Unie van Letland (LKS). De LKS verdween in 2010 uit het parlement, maar kan zaterdag een spectaculaire comeback maken. De partij is tegen het NAVO-lidmaatschap van Letland, weigert de Russische invasie van Oekraïne te veroordelen en kan het goed vinden met de Syrische president Assad. De Letse veiligheidsdienst waarschuwde de LKS in april voor het verspreiden van pro-Kremlin propaganda die „Russische schendingen van internationaal recht vergoelijken”. Volgens Nenaseva is de radicalisering van sommige Russischtaligen „uiteindelijk een veiligheidskwestie”. Ook Vladislava Romanova (28), creatief directeur bij een marketingbureau, groeide op met Russisch als moedertaal, maar spreekt ook uitstekend Lets, zoals velen van de jongere generatie in Russisch-sprekende kringen. Op de middelbare school in het overwegend Russisch-sprekende Daugavpils schreef ze nog ronkende artikelen voor de schoolkrant over de Russische overwinning op nazi-Duitsland. Als student in Riga ging er een wereld voor haar open: „Ineens hoorde ik over hoe de Letten de Sovjet-tijd als een bezetting zien.” In haar  vriendengroep is Romanova de enige met een Russischtalige achtergrond. In de zomer schreef ze een tekst op Facebook over haar worsteling met de oorlog in Oekraïne: „Een apocalyps onder de Letse Russen: we zijn nu verdeeld in normale mensen en vatniks.” Dat laatste is een neerbuigende term voor mensen die kritiekloos het Kremlin volgen. De post ging viral en Romanova ontving doodsbedreigingen.  De Russisch-sprekenden in Letland vormen geen homogene groep. Ze delen weliswaar vaak een Russische migratieachtergrond, maar komen uit alle hoeken van de voormalige Sovjet-Unie. Niet zelden gaat het om mensen die één Russisch-sprekende ouder hebben en één ‘lokale’ ouder. Ongeveer een half miljoen van de twee miljoen Letse inwoners staat als ‘Russisch’ geregistreerd, maar 340.000 van hen hebben een Lets paspoort en mogen zaterdag dus stemmen. Ongeveer 40.000 mensen zijn Russisch staatsburger. Nog eens 131.000 behoren tot de tussencategorie van ‘niet-burger’: een speciale status die Letland in het leven riep toen het land in 1991 zijn onafhankelijkheid herwon. Om te voorkomen dat ‘de bezetters’ de ontluikende Letse vrijheid teniet zouden doen door op anti-Letse partijen te stemmen, kregen zij geen stemrecht maar de optie om zich tot burger te laten naturaliseren. Het Kremlin beschuldigt Letland al jaren van van discriminatie. De Russische regering probeert de niet-burgers aan zich te binden met visumvrij reizen naar Rusland, een vereenvoudigde procedure om Russisch staatsburger te worden en – tot voor kort – de mogelijkheid om vier jaar eerder met pensioen te gaan. Hoewel Nenaseva opgroeide in een volledig Russischtalige bubbel aan de rand van Riga is ze nu Lets staatsburger. En ergens is ze opgelucht dat haar ouders níet kunnen stemmen. „Sinds de annexatie van de Krim spraken we al niet meer over Poetin.” Haar ouders kozen voor Russisch staatsburgerschap zodat ze op jongere leeftijd met pensioen konden gaan. In de jaren zeventig kwamen ze naar Riga toen Rusland de Baltische landen bezet hield als onderdeel van de Sovjet-Unie. Moskou bevorderde zulke migratie in de hoop Letland ingrijpend te russificeren. Tot op zekere hoogte is dat gelukt, want vandaag de dag spreekt 38 procent van de twee miljoen inwoners thuis Russisch. In de hoofdstad Riga loopt dat op tot 43 procent. Hoewel Lets de enige officiële taal van het land is, staan tal van instanties desondanks toe dat klanten Russisch spreken. „De Russisch-sprekenden moeten niet klagen”, zegt Romanova. „Je kunt hier prima Russisch spreken in het dagelijks leven. In de winkel, in restaurants en zelfs bij de jaarlijkse autokeuring.” Na haar Facebook-post kreeg Romanova niet alleen doodsbedreigingen, maar ook steun voor haar oproep om explicieter stelling te nemen tegen de invasie in Oekraïne. Haar eigen moeder gaf daar gehoor aan. De 52-jarige vrouw is een ‘niet-burger’, maar heeft nu besloten zich te laten naturaliseren tot Lets staatsburger. En dat in Daugavpils, waar de Letten twintig procent van de bevolking vormen. Wie de procedure doorloopt moet het Letse volkslied kunnen zingen of uitschrijven. De meeste kandidaten doen doorgaans het laatste. „Mijn moeder gaat op het examen ons volkslied zingen”, vertelt haar dochter met grote ogen. „Zingen!”||https://www.nrc.nl//nieuws/2022/09/29/poetin-verdeelt-russischtalige-letten-a4143643
2022-09-29||Gouden Griffel voor de ingenieuze en meeslepende  jeugdroman van Yorick Goldewijk|| De Gouden Griffel, de jaarlijkse prijs voor het beste kinderboek, gaat dit jaar naar de jeugdroman Films die nergens draaien van schrijver Yorick Goldewijk. Illustrator Raoul Deleo wint het Gouden Penseel voor zijn tekeningen in het ‘fictieve reisboek’ Terra Ultima. Dat is deze donderdagavond bekendgemaakt in het Jeugdjournaal. De schrijver en illustrator ontvangen de prijs aan de vooravond van de Kinderboekenweek. Yorick Goldewijk schreef met Films die nergens draaien, zijn vierde kinderboek, dat volgens de jury „een boek [is] dat ontroert en van begin tot eind intrigeert”. Het trof de Griffeljury als „uitzonderlijk door de ingenieuze wijze waarop fantasie, werkelijkheid en dieperliggende thema’s in een meeslepend avontuur zijn vervat”. De sterk geconstrueerde en gelaagde roman vertelt het verhaal van de 12-jarige Cato, die in een magische bioscoop terechtkomt waar mensen via het scherm in hun herinneringen kunnen stappen. Het is het begin van een meeslepend avontuur dat en passant wezenlijke vragen stelt over waarnemen, rouw en verbeeldingskracht.  Goldewijk (1979) is schrijver en muzikant en debuteerde twee jaar geleden met zijn eerste kinderboek – afgelopen winter kwam zijn doorbraak met het literair gelaagde Films die nergens draaien, dat ook al genomineerd werd voor de Boon Jeugdliteratuurprijs. De Griffeljury verkoos zijn boek boven andere kanshebbers als het prentenboek Een zee van liefde van Pieter Gaudesaboos, de historische jeugdroman De tunnel van Anna Woltz en het speelse informatieve boek Rekenen voor je leven van Edward van de Vendel en Ionica Smeets. Tekenaar Raoul Deleo, pseudoniem van beeldend kunstenaar Raoul de Leeuw, valt met de toekenning van het Gouden Penseel opnieuw in de prijs voor het boek Terra Ultima, dat eerder dit jaar al de Woutertje Pieterse Prijs ontving (15.000 euro). Het boek, waarin hij zelf figureert als ‘ontdekkingsreiziger’ die een nieuw continent ontdekt en daarvan een beeldverslag boekstaaft. Op dit onbekende werelddeel kon de natuur zijn wilde gang gaan, waardoor er wonderbaarlijke planten en dieren tot wasdom kwamen, van de koraalpanter en de zeepadkwal tot het lieveheersbeertje, die Deleo tot in het kleinste imaginaire detail vastlegde. De Penseeljury noemde de „overweldigende illustraties” in Terra Ultima „natuurgetrouw én fantasierijk”, een boek „vol verwondering dat overtuigend tot de verbeelding spreekt”. Aan de Gouden Griffel en het Gouden Penseel zijn kleine geldbedragen verbonden – 1.500 euro – maar zijn qua reputatie en uitstraling de meest invloedrijke prijzen in de Nederlandse jeugdliteratuur. De Kinderboekenweek begint komende woensdag en duurt tot 16 oktober.||https://www.nrc.nl//nieuws/2022/09/29/schrijver-yorick-goldewijk-ontvangt-de-gouden-griffel-a4143631
2022-09-29||Immortality: een filmische speurtocht naar  een verdwenen actrice||Immortality Door: Sam Barlow & Half Mermaid Voor: pc, Xbox Series X|S, Game Pass 16,79 euro  Waar zit de grens tussen film en game? Hoe ver kan je het ene medium uitrekken totdat het in het ander verandert? De vierkante meters van dit grijze gebied vormen het speelveld van Sam Barlow, de gamemaker die afgelopen jaren hoge ogen gooide  met filmische games als Her Story en Telling Lies.  Ook in Immortality is het weer raak. Als naamloze toeschouwer krijg jij toegang tot het filmarchief rond de verdwenen actrice Marissa Marcel, waarin ergens het geheim van haar gefaalde carrière verscholen ligt.  Als speler vind je nieuw materiaal als je inzoomt op interessante beeldelementen. Daarnaast heb je alleen de macht van de thuiskijker: voor- en achteruitspoelen, en teruggaan naar beeld dat je al gezien hebt. In de vele uren filmmateriaal die Barlow voor Immortality schoot, zien we niet alleen beelden uit de drie (fictieve) films waarin Marcel de hoofdrol speelde, maar ook wat er achter de camera gebeurde. Drie Hollywood-tijdperken  komen voorbij, met al hun stijl- en vertelvormen, maar wat het meest opvalt zijn de veranderende seksuele mores. In haar eerste film wordt naakt en seksualiteit verstopt in de randen van een christelijk-moralistisch relaas over een monnik die  ten val wordt gebracht. Daarna speelt Marcel het ideaal van de hyperseksuele, bevrijde vrouw van de jaren zeventig, waarop haar carrière eindigt in een proto-#MeToo-verhaal uit 1999.  Achter de schermen maken filmmakers enthousiast misbruik van hun macht. Immortality laat je in eigen tempo je nieuwsgierigheid naar Marcel stillen.  Tegen het eind struikelt het spel: eindeloos speur je naar die laatste clip, terwijl zich een onwerkelijke allegorie aftekent die  het menselijke karakter van de game doet vervliegen.||https://www.nrc.nl//nieuws/2022/09/29/filmische-speurtocht-naar-gefaalde-actrice-a4143611
2022-09-29||Ook in Splatoon 3 blijft een potje handbal met een verfbommenwerper gewoon leuk||Splatoon 3 Door: Nintendo Voor: Nintendo Switch 51,95 euro  Razendsnelle wedstrijden die binnen enkele minuten voorbij zijn, felgekleurde inkt die alle kanten uit vliegt, en een verfroller in plaats van een mitrailleur in de hand: Splatoon is al zo’n zeven jaar de meest kleurrijke én lieve schietgamereeks op de markt. De formule werkt nog gewoon, en voor deel drie wordt er dan ook betrekkelijk weinig aangepast. Samenvattend: je bouwt een eigen personage, kiest een verfwapen, en gaat in teams met anderen de strijd aan. Op het strijdtoneel schakel je behendig tussen een meer menselijke vorm die kan schieten, en een inktvisvorm die door verfplassen kan zwemmen.   In eerste instantie vecht je om wie het meeste terrein kan inkleuren voordat de tijd om is. Dit basisidee blijft gewoon ontzettend leuk: er is weinig zo bevredigend als het terrein van je vijand totaal onderkalken met je eigen kleuren. Bereik je het juiste level, dan komt er meer creativiteit bij kijken – denk aan een potje handbal met een verfbommenwerper als bal.  Voor de einzelgänger die liever niet samen speelt, is er dit keer  een verhaalmodus toegevoegd. Met je verfwapen én een lief beestje bij de hand los je puzzels op. Verwacht geen hersenkrakers, maar vooral fijne afwisseling naast het snelle competitieve werk. Ook is de verzameling wapens uitgebreid met nog meer creatieve uitspattingen. Zo smijt je met je Splatana-zwaard de  kleren van je vijand helemaal vol met verf, of stap je met een druk op de knop in een verfschietende tank.  Het zijn extra’s, geen revolutionaire ingrepen. Maar dat hoeft ook niet: Splatoon blijft gewoon leuk.||https://www.nrc.nl//nieuws/2022/09/29/potje-handbal-met-een-verfbommenwerper-a4143612
2022-09-29||Return to Monkey Island: een maffe interpretatie van een klassieke piratencomedy||Return to Monkey Island Door: Terrible Toybo Voor: PC, Nintendo Switch 22,99 euro  Ooit, voor de overname door Disney, had Star Wars-maker George Lucas een legendarische gamestudio op zak: LucasArts. De studio maakte niet alleen Star Wars-games, maar vrijwel álles wat broeide in de koppen van zijn creatieve gamemakers. Een piratencomedy rond een slungelige sul met de naam Guybrush Threepwood? Waarom niet. The Secret of Monkey Island (1990) veroverde de harten van gamers met zijn persiflages, maffe puzzels en slimme woordgrappen. Vijf games volgden. Na de Disney-overname leek het doek voor Monkey Island echter gevallen. Tot nu: de oorspronkelijke bedenker, Ron Gilbert, kreeg in 2019 groen licht om nog één keer terug te keren naar Threepwood en zijn apeneiland.  Return to Monkey Island voelt dan ook als een ode aan de reeks  en de impact ervan op game-popcultuur. We openen met een blonde jongeman die samen met zijn beste vriend kwajongensstreken uithaalt – niet Guybrush, blijkt even later, maar Boybrush, de zoon die hij heeft met zijn geliefde Elaine. De toon is gezet. Papa Threepwood houdt wel van vertellen, en dwingt zijn verveelde zoon om een game lang te luisteren naar het verhaal van zijn laatste poging om het geheim van Monkey Island te ontdekken. Dit verhaal voert ons van het iconische Mêlée Island, waar de oude piratenleiders zijn verjaagd door een meer diverse kliek, tot aan de ijzige gevangenis van Brrr Muda. De spookpiraat LeChuck heeft een nieuwe expeditie naar Monkey Island opgezet – vooral, natuurlijk, om aartsrivaal Threepwood een hak te zetten. Onze held holt erachteraan, al heeft hij geen schip of bemanning meer over. De game ontvouwt zich  als een prettig moderne interpretatie van een klassieke adventure-game uit, nou ja, het Monkey Island-tijdperk. Met een duidelijke to-do-list in de hand probeer je uit te vogelen hoe Threepwood  zijn doelen kan behalen. Je zal even aan de tekenstijl moeten wennen; waar eerdere Monkey Island-games nog iets van realisme nastreefden, bestaan de personages hier uit kleurrijke, aan elkaar geplakte abstracte vormen.   Maar uiteindelijk past die stijl prima bij de genre-ontledende humor. Een poging om aan boord van een schip te sluipen ontspoort al snel in een  hersenkrakende race om een goede vermomming inclusief dweil te vinden. Maar een dweil kópen? Dat doen we hier niet: Threepwood moet eerst op spirituele queeste om een dweilstokboom te vinden, vindt een bevlogen kok, zodat hij zijn eigen dweil kan maken.  Return to Monkey Island stapelt zo de absurditeiten op elkaar, totdat je er wel om móet grinniken. Loop je vast, dan heeft de game nu een simpel hintsboek – handig, want dan hoef je niet meer op internet te zoeken. Toch voelt het een beetje als valsspelen. Sowieso moet je de puzzels van Monkey Island niet te snel willen oplossen. De charme is het punt van deze reeks; nooit gemeen, nooit cynisch, maar Return to Monkey Island neemt niks serieus, laat staan de verhaalstructuur. Toch weet het spel vaak een warme glimlach op je gezicht te toveren. Wanneer het doek eindelijk valt, besef je je dat het cliché in dit geval waar is: het échte geheim van Monkey Island zijn de vrienden die we onderweg gemaakt hebben.||https://www.nrc.nl//nieuws/2022/09/29/maffe-interpretatie-van-een-klassieke-piratencomedy-a4143613
2022-09-29||Eneco past datum tariefswijziging aan na aandringen toezichthouder||Energieleverancier Eneco heeft de betaaldatum aangepast voor klanten die korter dan dertig dagen van tevoren te horen hebben gekregen dat hun energietarief wordt gewijzigd. Dat heeft het bedrijf donderdagavond in een verklaring laten weten. Hiermee voldoet het bedrijf naar eigen zeggen aan de recente oproep van de Autoriteit Consument & Markt (ACM), die donderdagochtend bekendmaakte energiebedrijven te beboeten als zij korter dan dertig dagen van tevoren de tariefswijziging aan hun klanten door hebben gegeven. Wie op bijvoorbeeld 25 september te horen kreeg dat het energietarief per 1 oktober omhoog gaat, hoeft nu pas per 25 oktober te voldoen aan dat nieuwe bedrag. De termijn waarop het tarief ingaat is dus verlengd tot dertig dagen na ontvangst van de „tariefcommunicatie”. Klanten van wie het tarief per november verandert, krijgen daarover vanaf 1 oktober bericht.  Meerdere energiebedrijven kondigden vorige week aan hun prijzen per 1 oktober te verhogen, zo ook Eneco. Dit leidde tot onrust onder consumenten. ACM besloot daarom een onderzoek te beginnen en bedrijven te beboeten als zij zich niet hebben gehouden aan de wettelijke termijn voor het inlichten van hun klanten. Hoe hoog de boete zal zijn is onbekend.  Hoewel Eneco zegt dat het zich aan de wet- en regelgeving heeft gehouden, hoopt het op deze manier consumenten tegemoet te komen. Essent, een andere energieleverancier, kondigde eerder al aan de tariefswijziging uit te stellen. Of de andere bedrijven die door ACM zijn berispt - Vattenfall, Greenchoice en Vandebron - ook hun tariefswijziging uitstellen is nog niet bekend. ||https://www.nrc.nl//nieuws/2022/09/29/eneco-past-datum-tariefswijziging-aan-na-aandringen-toezichthouder-a4143636
2022-09-29||Het  minen  van bitcoin leidt tot steeds meer klimaatschade||Bitcoin is door de jaren heen flink vervuilender geworden. Het minen (‘delven’) van een bitcoin zorgde in 2021 voor 126 keer meer CO2-uitstoot dan in 2016. In 2020 is voor de populaire cryptomunt in totaal 75 terawattuur stroom verbruikt, waarvan naar schatting 61 procent afkomstig was uit fossiele bronnen. Ter vergelijking: Oostenrijk verbruikte dat jaar 70 TWh aan elektriciteit, Nederland 111 TWh. De klimaatschade die met het mijnen van bitcoin samenhangt wordt voor de jaren 2016 tot en met 2021 geschat op gemiddeld 35 procent van de marktwaarde – voor alleen 2020 is dat zelfs 82 procent.  Daarmee is bitcoin ongeveer net zo schadelijk voor het klimaat als de Noord-Amerikaanse rundvleessector, concluderen wetenschappers  van de universiteit van Texas in een onderzoek dat deze week verschijnt in het wetenschappelijke tijdschrift Scientific Reports. Bitcoin is een digitale munteenheid die gebruikt kan worden als betaalmiddel. Omdat de koers lange tijd hard steeg, werd er ook enthousiast in belegd. Er zit geen centrale instantie achter bitcoin. Overboekingen worden bijgeschreven in een blockchain, een openbaar kasboek dat op heel veel computers tegelijk wordt bijgehouden. Nieuwe transacties worden gecontroleerd door de computers in het netwerk. Dat verifiëren kost veel rekenkracht, en de computer die dit het snelste doet krijgt als beloning nieuwe bitcoins. „Het is kraakhelder dat Bitcoin niet duurzaam is Dit werk, minen genoemd, kost steeds meer rekenkracht, en computers zijn in competitie met elkaar om de snelste te zijn. Het zit dus in het systeem ingebakken dat het bitcoinnetwerk in de loop van de tijd steeds meer stroom vraagt. Op dit grote energieverbruik is veel kritiek.  In de nieuwe analyse van de klimaatschade door het energieverbruik van bitcoin gaan de onderzoekers uit van een aantal schattingen, onder meer voor de locaties van de bitcoinmijners en bronnen waaruit de elektriciteit op die locaties komt. CO2 die vrijkomt bij onder meer de fabricage van de computers en de gebouwen waar ze staan, is niet meegenomen. Uit de analyse blijkt dat een nieuw gemijnde bitcoin  in 2016 zorgde voor 0,9 ton CO2-uitstoot en in 2021 voor 113 ton CO2-uitstoot. In geld uitgedrukt komt dit erop neer dat elke bitcoin die in 2021 werd gedolven 11.300 dollar (11.750 euro) schade opleverde. De totale marktwaarde van bitcoin was in december 2021 960 miljard dollar (975 miljard euro).  In 2020 was het percentage klimaatschade ten opzichte van de marktprijs het hoogst, 82 procent. De piek lag in mei van dat jaar, toen elke dollar aan bitcoin-marktwaarde leidde tot 1,56 dollar aan klimaatschade. In 2021 daalde het percentage overigens weer flink, tot 25 procent van de marktwaarde. Dat kwam vooral doordat in dat jaar de marktwaarde gigantisch steeg. Overigens raakte in dat jaar ook een iets zuiniger manier van het toevoegen van blokken met transacties aan de blockchain in zwang.  Pleitbezorggers van bitcoin omschreven de munt graag als ‘digitaal goud’. De term mijnen werkt die vergelijking in de hand. Maar de energieschade van het delven van goud komt uit op 4 procent van de marktwaarde. Een vergelijking met andere sectoren ligt meer voor de hand, vinden de onderzoekers. Ze keken daarom naar enkele grote sectoren. De klimaatschade van met gas geproduceerde elektriciteit ligt bijvoorbeeld op 46 procent van de marktwaarde, voor de Amerikaanse rundvleesindustrie is dat 33 procent. Bij dergelijke vergelijkingen gaat het overigens alleen om de uitstoot van broeikasgassen. In het geval van de rundvleesindustrie zijn er meer factoren die schadelijk zijn, zoals landgebruik en stikstofuitstoot die impact heeft op de natuur. „Het is kraakhelder dat bitcoin niet duurzaam is. Van welke kant je het ook bekijkt, het blijkt steeds opnieuw. Dat is voor mij de belangrijkste conclusie van dit onderzoek”, zegt Sebastiaan Deetman, industrieel ecoloog aan de Universiteit Leiden. In het verleden deed Deetman zelf ook onderzoek naar het energieverbruik van bitcoin. „De berekeningen die ze doen zijn goed te verantwoorden. Maar zowel de prijs van bitcoin als de prijs van CO2 is heel veranderlijk, dat maakt het percentage klimaatschade ten opzichte van de marktwaarde nogal een momentopname.” „Voor 2022 ligt het energieverbruik van bitcoin al rond de120 TWh per jaar. Dat komt in de buurt van het totale verbruik aan elektriciteit in Nederland”, zegt Deetman. „Overigens hoeft het elektriciteitsverbruik niet per se altijd te stijgen. Als de prijs van bitcoin enorm instort, haken de mijners ook af. Als er minder miners rekenen, zakt het elektriciteitsverbruik ook.” Het hoeft helemaal niet zoveel elektriciteit te kosten om een grote cryptomunt in de lucht te houden, zegt Deetman. „Cryptomunt Ethereum is hier een mooi voorbeeld van. Die munt is deze maand omgeschakeld naar een ander validatiesysteem en verbruikt nu nauwelijks nog stroom.”||https://www.nrc.nl//nieuws/2022/09/29/het-mijnen-naar-bitcoin-leidt-tot-steeds-meer-klimaatschade-a4143640
2022-09-29||Oud-directeur NCG: als er niks geks gebeurt, kan versterking in 2028 klaar zijn||Peter Spijkerman, die in augustus vertrok als directeur van de NCG, de organisatie die de massale versterking van huizen in Groningen moet regelen, acht de kans „substantieel” dat die megaklus, waarbij steeds veel vertraging is geweest, in 2028 afgerond kan zijn. Maar dan moeten er „geen grote gekke dingen gebeuren”, zei hij tegen de parlementaire enquêtecommissie in Den Haag die hem donderdagmiddag had opgeroepen. Als de gaskraan toch weer verder opengaat, als er een zware aardbeving komt in Groningen of als er te weinig aannemerscapaciteit is, dan gaat het volgens hem niet lukken. De Nationaal Coördinator Groningen (NCG) was bij de oprichting in 2015 één persoon (Hans Alders) met medewerkers, maar toen Spijkerman in 2018 begon was het een organisatie, waarvan hij directeur werd. Hij vertrok in augustus, na drieënhalf jaar. Op de vraag van de enquêtecommissie waarom hij gestopt is, zei hij: „Je ziet het niet, maar ik ben al 61.” Hij wilde meer tijd besteden aan zijn gezin en aan hobby’s, zei hij, zoals hij ook in andere media heeft verklaard. Maar uit zijn relaas bleek ook wel dat het werk bij de NCG hem zwaar was gevallen. „Het was heel intensief. Ik stond ermee op en ging ermee naar bed.” Tempo onvoldoende
De NCG heeft een totale werkvoorraad van 27.000 huizen. Daarvan zijn er pas 2.600 versterkt. Tienduizend zitten er nog in de planfase. Het Staatstoezicht op de Mijnen (SodM) oordeelde in juni dit jaar dat het tempo van de versterking „ruimschoots onvoldoende” is om de operatie in 2028 afgerond te hebben. De voormalige NCG-directeur geeft toe dat de versterkingsoperatie onder zijn leiding niet het tempo heeft bereikt waarop werd gehoopt. „Ze hebben wel gelijk, het duurt veel te lang”, zei hij tegen de enquêtecommissie. „Dat is een beetje mijn frustratie. Ik kan geen ijzer met handen breken.” Toch bleef hij voorzichtig optimistisch over het halen van de doelstelling - klaar zijn in 2028. „Ik denk nog steeds dat het kan. Je moet dan wel echt timmeren.” De vertraging lag niet alleen aan de NCG, zei hij. De versterkingsoperatie had voor zijn komst stilgelegen en „als het te lang stilstaat, gaat het stinken.” Bovendien werd er in politiek Den Haag „steeds weer wat nieuws” bedacht. Dat had hij „heel vervelend” gevonden. De discussie werd soms gevoerd op een „te hoog abstractieniveau”. „Als uitvoerder heb ik behoefte aan een rustige omgeving.” Over zijn eigen functioneren oordeelde hij voorzichtig. Boven een interview dat hij eerder gaf aan regionale media had gestaan dat hij zichzelf een „dikke voldoende” gaf. Daarna had hij veel „bagger” over zich heen gekregen op sociale media. „Ik ben voor een stuk wel geslaagd. Ik ben niet tevreden en niet ontevreden.”  Foto Bart Maat / ANP Peter Spijkerman, oud-directeur NCG
 Verweesdheid
Bij zijn komst in 2019 trof hij een organisatie in verwarring aan. „Er was onwetenheid: wat gaan we eigenlijk doen?”, vertelde hij. En er was „verweesdheid” en ook „wantrouwen” richting het ministerie van Economische Zaken, dat de NCG betaalde. Er waren „spanningen” met de regionale overheden. En er was veel „miscommunicatie” met het Centrum Veilig Wonen (CVW), dat de versterking in die tijd uitvoerde. De rolverdeling was „continu een worsteling”. De NCG was bij de oprichting in 2015 opgezet als een ‘regie-organisatie’ die de samenwerking tussen alle verschillende partijen die bij de versterking waren betrokken, moest coördineren. Hans Alders was als Nationaal Coördinator Groningen de belichaming daarvan. Maar nadat Alders in 2018 boos was opgestapt, omdat toenmalig minister Eric Wiebes (VVD, Economische Zaken) de regie naar zich had toegetrokken en lopende versterkingsprojecten had stilgelegd, kreeg de NCG een andere taak. Spijkerman moest de NCG omvormen tot een organisatie die de versterking zelf ging uitvoeren, aanvankelijk nog in samenwerking met het CVW. Spijkerman voerde twee reorganisaties uit, maar veel NCG-medewerkers vertrokken ook uit zichzelf, omdat ze zich niet op hun gemak voelden bij die nieuwe taak. Er was met de andere betrokken partijen veel discussie over het karakter en de doelen van de  versterkingsoperatie, vertelde hij: „Is dit een veiligheidsoperatie, een gebiedsontwikkelingsoperatie of een genoegdoeningsoperatie?” Hoewel het ministerie en de Nederlandse Aardoliemaatschappij, die de versterking moest betalen, wilden dat huizen alleen versterkt werden omwille van de veiligheid, had Spijkerman ook begrip voor de wens van gemeenten om de leefbaarheid in dorpen te verbeteren. „In mijn beleving hoeft het niet te bijten”, zei hij.||https://www.nrc.nl//nieuws/2022/09/29/oud-directeur-ncg-als-er-niks-geks-gebeurt-kan-versterking-in-2028-klaar-zijn-a4143608
2022-09-29||Beperking aantal passagiers Schiphol met maanden verlengd||Er blijft de komende maanden een maximum gelden van het aantal passagiers dat dagelijks vanaf luchthaven Schiphol kan vertrekken. Dat meldt Schiphol donderdagmiddag na overleg met de luchtvaartmaatschappijen. De luchthaven verwacht dat vanwege het structurele personeelstekort nog tot en met maart een rem moet worden gezet op het aantal vertrekkende reizigers. Eind dit jaar wordt de situatie opnieuw beoordeeld. Schiphol zegt het besluit te hebben gekomen om reizigers een „betrouwbare reiservaring” te geven. Ook moet de nieuwe langetermijnplanning „voorspelbaarheid en stabiliteit” bieden aan luchtvaartmaatschappijen. Ondertussen zegt het bedrijf in samenwerking met beveiligingsbedrijven en vakbonden op zoek te gaan naar nieuwe personeel. Het gaat met name om beveiligers. „Dat is een grote opgave in een hele krappe arbeidsmarkt. Daar moeten we realistisch over zijn. Daarom wordt pas later dit jaar duidelijk of er na januari meer mogelijk is”, schrijft Schiphol in een verklaring. KLM reageert ontstemd op het besluit. Volgens de luchtvaartmaatschappij loopt de reductie van het aantal passagiers op tot 22 procent, waar nu nog 18 procent geldt. „Voor KLM is hiermee de maat vol”, schrijft de luchtvaartmaatschappij, die de dienstverlening van Schiphol „te lang ondermaats” noemt. „Op deze manier ontstaat een uitzichtloze situatie, die al sinds mei voortduurt.” Volgens KLM-topvrouw Marjan Rintel biedt Schiphol door de nieuwe beperkingen voor de winter geen enkel perspectief aan KLM. Zij zegt te vrezen dat de passagiersbeperking structureel is. Het personeelstekort leidde afgelopen maanden veelvuldig tot lange wachtrijen en gemiste vluchten. Halverwege september maakte Schiphol last-minute bekend dat het aantal passagiers verder werd verlaagd naar 54.500 in september en 57.000 in oktober. Luchtvaartmaatschappijen Air France-KLM en diens dochterbedrijf Transavia klaagden destijds dat die maatregel laat werd aangekondigd. De beperking van het aantal reizigers betreft enkel passagiers die in Nederland opstappen, mensen die alleen overstappen in Amsterdam en daarmee niet door de beveiliging hoeven, worden niet geraakt.||https://www.nrc.nl//nieuws/2022/09/29/beperking-aantal-passagiers-schiphol-met-maanden-verlengd-a4143609
2022-09-29||Asma Khan kookt om het gevoel van thuis op te roepen||„Als ik het boek niet had geschreven, was ik gek geworden”,  zegt Asma Khan (53), chef van het beroemde Londense restaurant Darjeeling Express via Skype. We zouden elkaar eigenlijk in augustus ontmoeten in Londen, maar door omstandigheden had ze moeten afzeggen. Haar eerste kookboek vernoemde ze naar haar Londense restaurant, haar tweede  is een eerbetoon aan haar moeder: Ammu. Het komt deze week uit in Nederlandse vertaling.  Asma Khan, zegt ze, wilde haar moeders verhaal vertellen en haar levenslessen doorgeven. Dat doet ze in het boek aan de hand van recepten die hun beider levenslijn volgen: haar jeugd en de kooklessen die ze kreeg van haar moeder, nostalgische gerechten, feestelijke gerechten – en de gerechten die ze  maakt nu ze zelf een ‘ammu’ is van twee zonen en chef van een populair restaurant.  Maar het allereerste gerecht dat ze zich herinnert dat haar moeder voor haar maakte, staat  niet in het boek. „Guave met wat citroen, zout, suiker en peper. Het wordt traditioneel tijdens de ramadan gemaakt. Ik weet nog dat ik heel jong was toen ik voor het eerst die pittige smaak proefde. Mijn moeder maakt het nog altijd voor me. Het is een heel eenvoudig recept, maar  voor mij is het als thuiskomen.”  Ammu schreef Asma Khan tijdens de coronacrisis en de verschillende lockdowns. Ze zegt erin dat het onmogelijk is om in haar moeders voetsporen te treden, maar dat ze wel haar pad volgt. Ze noemt haar ‘het licht dat mij begeleidt’. Asma Khan: „Ik was heel emotioneel toen ik dit boek schreef.   De grenzen waren dicht, vrienden van mijn ouders en oude schoolvrienden overleden. Dat was afschuwelijk. Ik was bang. Dit was mijn manier om aan mijn moeder vast te houden. Iedere ochtend stuurde ik haar een bericht, om mezelf gerust te stellen dat het goed met haar ging. Ik klampte me vast aan de gedachte dat ik haar weer zou zien en dan dit boek aan haar zou geven.”   Asma Khan: Ammu. Fontaine Uitgevers, 288 blz.  € 34,99 Na twee jaar  vloog Asma Khan eerder dit jaar eindelijk weer naar India, om haar moeder een boek te overhandigen dat vol staat met privéfoto’s, familieverhalen en de recepten die haar  vormden – en haar latere succes zouden bepalen. „Ze omhelsde me, omdat ik in het boek schrijf dat mijn zus, broer en ik eigenlijk nooit geknuffeld werden. Daarna bleef ze tot diep in de nacht op om het boek te lezen. Dat was zo lief.” Asma Khan is de tweede dochter in een gezin van drie kinderen uit een land waar meisjesfoetussen niet zelden worden geaborteerd en waar de geboorte van jongens wordt gevierd en die van meisjes betreurd. Toen ze drieënhalf jaar oud was, werd haar broertje geboren. Ze vertelde het aan de buren, maar die geloofden haar niet, want er klonk geen muziek en er was geen vuurwerk afgestoken.  Dat was voor het eerst dat ze besefte dat er iets bijzonders was met haar moeder. „Ik ging naar haar toe omdat ik de baby wilde zien, maar ze gaf me een granaatappel, een kostbare vrucht, en kletste met me. Ze wilde duidelijk maken dat mijn broer niet belangrijker was dan ik als meisje.”  In een tijd dat dat ongewoon was, begon  haar moeder bovendien een catering- en levensmiddelenbedrijf. En als ze met het gezin een restaurant bezochten, gingen de bedienden mee en zaten aan tafel, wat ongebruikelijk was. „Ze was voor gelijkheid en schudde kalmpjes het patriarchaat op, met haar prachtige zijden sari en diamanten ketting.” Ze denkt dat het door haar moeders jeugd komt dat die zich zo bewust was van ongelijkheid. „Ze was de middelste van vijf dochters, had een donkere huid en was niemands favoriet. Haar ouders hielden niet van haar, daardoor  wist ze hoe het voelt om ongewenst te zijn en was ze  vastbesloten het anders te doen.” Hetzelfde geldt voor haar vader, die al net zo weinig liefde kreeg als jongen, en net als zijn vrouw in zijn jeugd gediscrimineerd werd vanwege zijn donkere huidskleur. „Ik denk dat die combinatie, een huwelijk tussen twee mensen die geen liefde hadden gekend, voor een gezin zorgde met een groot gevoel van rechtvaardigheid en warmte.” In 1991 werd Asma Khan uitgehuwelijkt en verhuisde ze met haar man naar Engeland, waar ze rechten ging studeren aan de Universiteit van Cambridge. „Dat was dertig jaar geleden, toen kon je nog niet zo makkelijk communiceren als nu. Een belletje van drie minuten als je geluk had. Ik voelde me ontworteld, en het enige wat ik kon doen om het gevoel van thuis op te roepen, was koken. Ik had die smaken en geuren nodig om me eraan te herinneren wie ik was, want ik voelde me echt verloren.”   Spullen uit het privéarchief van Asma Khan, zoals te zien in Ammu.
 Omdat  ze niet goed kon koken,  ging ze eerst in de leer bij een tante die in Engeland woonde. Daarna vloog ze voor langere periodes naar haar moeder, om alles van haar te leren. „Ik kookte om te herstellen.” Dat is de schoonheid van eten, legt ze uit: „Het is heel emotioneel, het is een taal van liefde, een manier om plekken en mensen terug te halen.”  Toen ze  haar moeders recepten onder de knie had, besloot ze rechten vaarwel te zeggen en voor de keuken te kiezen. In 2012 begon ze met supper clubs in haar eigen huis. Die waren zo populair dat ze al snel pop-ups organiseerde. In 2017 opende ze met financiële steun van haar echtgenoot haar restaurant Darjeeling Express  in Kingly Court, in de hippe Londense wijk Soho. Sinds de populaire Netflix serie Chef’s Table een aflevering aan haar wijdde, als eerste Britse chef in de reeks, kan niemand meer om haar heen. Hollywoodsterren bezoeken haar restaurants, gasten gaan op de foto met haar als bewijs dat ze bij Darjeeling Express hebben gegeten.  Eind 2020 verhuisde ze  naar een grote locatie in het luxe Covent Garden, maar daar moest ze in augustus van dit jaar uit. Totdat het nieuwe pand waar haar restaurant in zal komen, en dat ze nog geheimhoudt, verbouwd is, heeft ze een pop-up in Knightsbridge. Terwijl ze met me praat, klinkt op de achtergrond het rumoer van het restaurant. Belangrijke troef van Darjeeling Express is dat er alleen vrouwen in de keuken staan. Het zijn dezelfde vrouwen met wie ze tien jaar geleden begon, ze noemt ze „mijn vrouwen”. Ze wil dat op de nieuwe locatie de keuken de centrale plek wordt, „zodat iedereen die negen vrouwen kan zien, die in een prachtig ritme werken, zonder geschreeuw of boosheid, met alleen maar zang en vrolijk gelach.”  Uit zelfbescherming doet ze geen uitspraken  over het pand. Eerdere opties gingen niet door, omdat eigenaren de mondige Asma Khan er niet wilden. In interviews en media-optredens spreekt ze zich geregeld uit over onderwerpen als racisme, seksisme,  culturele toe-eigening en hoe het is om als donkere, islamitische vrouw haar plek op te eisen in een wereld gedomineerd door witte mannen en invloedrijke financiers.  „Het is geen gelijke race. Mensen die eruitzien als ik, leggen niet hetzelfde traject af als een witte man. Ik heb te maken met obstakels, tegenslagen. Ik draag bagage die anderen niet met zich meezeulen. Ik moet uitdagingen het hoofd bieden waar anderen geen weet van hebben.”  Maar, vindt ze:  opgeven en weglopen is de  makkelijke optie. „Ik  begon hiermee op mijn 43ste, nu ben ik 53. Toen ik jong was, was ik onzeker en trok ik me wat aan van wat mensen vonden, nu boeit het me niet.” Ze noemt zichzelf een trotse immigrant.  Met haar boeken en restaurant wil ze haar culinaire erfgoed en cultuur doorgeven. „Ik weet dat ik andere vrouwen inspireer. Als ik win, win ik ook voor al die andere vrouwen als ik. Het is belangrijk om te weten dat je anders kunt zijn, een buitenstaander, en tóch kunt winnen.” 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/29/asma-khan-kookt-om-het-gevoel-van-thuis-en-van-haar-moeder-op-te-roepen-a4143610
2022-09-29||Arib doet niet mee aan ‘poppenkast’ en weigert onderzoek naar haar functioneren|| Bijna alle Tweede Kamerleden in de grote debatzaal vonden het donderdagochtend óók wel een beetje gênant: er zijn nu zoveel mensen bezorgd over de dure boodschappen, over hun energierekening, de zware winter die eraan komt, en zíj gingen een halve dag debatteren over zichzelf? Over een regeltje dat er volgens D66 en de ChristenUnie bij moet in het Reglement van Orde van de Tweede Kamer: dat ze elkaar in debatten niet meer mogen bedreigen? „Een kind van vier snapt dat je dat niet mag doen”, zei Laurens Dassen van Volt. Liane den Haan (Groep Den Haan) wilde weten wat er nog méér in moest komen te staan, omdat het nu ontbreekt: „Dat we niet aan elkaars haren mogen trekken of elkaar laten struikelen in de gang?” In die gang speelde zich diezelfde ochtend een conflict af dat alleen met woorden werd uitgevochten, maar wel ongekend hard. PvdA’er Khadija Arib, de vorige voorzitter van de Tweede Kamer, zei bij de lift dat het onderzoek naar mogelijk grensoverschrijdend gedrag van haar als voorzitter – waar ze woensdagavond over had gehoord via NRC – een „politieke afrekening” was van Vera Bergkamp (D66), nu voorzitter is van de Tweede Kamer. Arib noemde het onderzoek ook „een poppenkast” en zei dat zij er niet aan meewerkt. „Ik hoef alleen verantwoording af te leggen aan de kiezers, Vera Bergkamp is níet mijn werkgever.” Bij het presidium van de Tweede Kamer, dat bestaat uit acht Tweede Kamerleden en de Kamervoorzitter, waren twee brieven binnengekomen van mensen die anoniem klaagden over „machtsmisbruik” en een „schrikbewind” door Arib toen zij voorzitter van de Tweede Kamer was (van 2016 tot 2021). Ze zou een „onveilige werkomgeving” hebben gecreëerd. Net vóór het debat over het Reglement van Orde, bij de ingang van de zaal, zei Vera Bergkamp dat het niet de bedoeling was geweest dat Arib via NRC  zou horen over het onderzoek. Dat betreurde ze. Maar de klachten móésten onderzocht worden, zei ze. Daar had het presidium – met als lid ook PvdA’er Henk Nijboer – unaniem over beslist. En ze hoopte dat ze ’s avonds een gesprek kon hebben met Arib. „Ik heb haar daarvoor uitgenodigd, ik hoop echt dat ze erop in gaat.” Vera Bergkamp krijgt al een tijdlang veel kritiek – ze komt als voorzitter vaak onzeker over, lijkt bij sommige fracties nauwelijks nog gezag te hebben en grijpt volgens veel Tweede Kamerleden te laat, of zelfs helemaal niet in als andere Kamerleden uitspraken doen die worden gezien als beledigend of bedreigend. Zoals vorige week nog in de Algemene Politieke Beschouwingen, toen Thierry Baudet (FVD) over de universiteit begon waar D66-leider Sigrid Kaag had gestudeerd, „spy college” volgens hem. Niet Bergkamp maar het kabinet-Rutte IV maakte een eind  aan dat verhaal. De ministers en staatssecretarissen stonden op en liepen weg. In het restaurant van de Kamerleden, achter de zaal, had Bergkamp van premier Mark Rutte en andere ministers te horen gekregen dat ze niet terug zouden gaan, tenzij Baudet zijn woorden terugnam – wat Bergkamp daarna in de debatzaal van Baudet had geëist. Het dreigement van FVD’er Pepijn van Houwelingen tegen Sjoerd Sjoerdsma (D66) dat er „tribunalen” komen, vorig jaar in november, de ontsporing van de Algemene Politieke Beschouwingen én Bergkamps steeds zwakkere positie waren de achtergrond waartegen de Kamerleden donderdag praatten over een aanpassing van het Reglement van Orde. En er ook wel over twijfelden. Want de voorzitter, zei de een na de ander, kan een Kamerlid nu al het woord ontnemen als volgens de voorzitter de orde wordt verstoord. Maar dan moest ze dat wel dóén. Sylvana Simons (Bij1) zei dat ze al „meermaals had mogen aanschouwen hoe volstrekt onacceptabele uitspraken toch werden getolereerd”. Kees van der Staaij (SGP) zei dat hij de opmerking over de tribunalen niet zo dreigend had gevonden. Die had, vond hij, meer iets van een „mislukte profetie”. In het vak waar bij andere debatten ministers of staatssecretarissen zitten, ‘vak K’, zaten nu de fractievoorzitters van D66 en ChristenUnie, Jan Paternotte en Gert-Jan Segers, omdat zij het voorstel voor een extra zinnetje in het Reglement van Orde hadden voorgesteld. Maar volgens Renske Leijten van de SP moest Vera Bergkamp er gaan zitten. „Dit debat gaat over het functioneren van de Tweede Kamer, daar horen antwoorden op te komen van de Kamervoorzitter.” Leijten vond ook dat Bergkamp aangifte moest doen tegen het lek over het onderzoek naar Arib. Want als er iets „bedreigend” was, zei Leijten, dan was dat wel een lek naar een krant, „waartegen je je niet kunt verweren”. Rond die tijd kwam Arib zelf net het gebouw van de Tweede Kamer binnen. Ze zei tegen journalisten dat ze in haar tijd als voorzitter „orde op zaken” had moeten „stellen” bij de ambtelijke organisatie van het parlement en dat ze daar lang niet altijd vrienden mee had gemaakt. Ze zei ook dat ze de afgelopen maanden al van oud-medewerkers had gehoord dat die steeds weer werden aangespoord om mee te doen aan een onderzoek naar sociale veiligheid in de Tweede Kamer dat nu loopt. Dat dat onderzoek ook gaat over háár tijd als Kamervoorzitter, is volgens Arib niet voor niets: ze ziet dat als onderdeel van de „afrekening”. En dat Bergkamp haar ’s avonds wilde spreken? „Ik kan vanavond niet.” Ze wilde ook niet nee. Op woensdagavond, net nadat het nieuws naar buiten was gekomen, had Bergkamp al een paar keer geprobeerd om haar te bellen. „Maar ik zat toen aan de telefoon.” Arib had op haar beurt geprobeerd om fractiegenoot Henk Nijboer te bellen, die dus blijkbaar ook had ingestemd met een onderzoek naar Aribs gedrag. Maar die nam, zegt ze, niet op. Zelf zegt Nijboer later dat hij haar wél gesproken heeft, en ook boos is over het uitlekken. Over het Reglement van Orde en dreigende taal werd donderdag nog niets beslist. Volgende week of de week erna praat de Tweede Kamer erover verder. Dan pas komen de twee indieners van het voorstel aan het woord. Update (29 september 2022): na eerste publicatie is dit artikel geüpdatet met een reactie van Henk Nijboer. ||https://www.nrc.nl//nieuws/2022/09/29/arib-doet-niet-mee-aan-poppenkast-en-weigert-onderzoek-naar-haar-functioneren-a4143607
2022-09-29||Boete voor energiebedrijven die tariefverhoging te laat melden. Wat betekent dit voor consumenten?|| De Autoriteit Consument en Markt (ACM) gaat onderzoeken of de energiebedrijven die vanaf zaterdag hun tarief verhogen, dat minstens dertig dagen van tevoren aan hun klanten hebben laten weten.  Zo niet, dan volgt een boete. Dat maakte de ACM donderdagochtend bekend.  Energiemaatschappijen ontvingen toen al een week bezwaarschriften van boze klanten. 1 Wat is er aan de hand? Kort na Prinsjesdag kreeg een deel van de consumenten met een variabel contract een mail: de energietarieven zullen per 1 oktober wijzigen, stond erin. In veel gevallen betekent dat: aanzienlijk stijgen. Het leidde tot woedende reacties van consumenten; sommigen zagen een verband met  het  prijsplafond dat het kabinet daags ervoor had gepresenteerd om de energierekening te drukken.   „Zooitje naaiers”, was een van de mildere reacties op Twitter.  De ACM liet algauw weten dat energiemaatschappijen – in elk geval Vattenfall, Essent, Greenchoice, Eneco en Vandebron – hun boekje te buiten gingen: consumenten zouden minstens dertig dagen van tevoren moeten weten dat de tarieven  wijzigen, zodat ze nog over kunnen stappen op een andere maatschappij.  2Waarop baseert de ACM zich? Volgens energiebedrijven houden zij zich gewoon aan de wet.  Zo zei Greenchoice hun klanten al jaren „altijd uiterlijk tien dagen van tevoren over de nieuwe tarieven” te informeren, op basis van een richtlijn van de ACM zelf. In die richtlijn staat dat een consument „tijdig van tevoren en persoonlijk” geïnformeerd moet worden over een prijsverhoging. Ook moet  een consument  de overeenkomst op kunnen zeggen. In de algemene voorwaarden van Energie-Nederland, de branchevereniging van energieleveranciers, valt het woord „tijdig” ook – maar dit wordt niet  gespecificeerd. De ACM  wijst op twee artikelen uit de Elektriciteitswet en de Gaswet. Daarin staat dat een afnemer een overeenkomst moet kunnen beëindigen „met een inachtneming van dertig dagen”. Uit een uitspraak van het Hof van Justitie uit 2013 blijkt  vervolgens dat dit ook  voor  tariefwijzigingen geldt,  aldus de toezichthouder. Dit omdat de consument in staat moet zijn naar een andere leverancier over te stappen. Maar die termijn van dertig dagen gaat alleen over de opzegtermijn, zegt een woordvoerder van Energie-Nederland. „De ACM trekt dat nu door naar tariefswijzigingen, maar dat staat niet in de wet. Energieleveranciers maken daar zelf afspraken over in hun leveringsovereenkomst met consumenten. Het verschilt dus per leverancier.” De branchevereniging voert momenteel gesprekken met de ACM om afspraken te maken over wat een „redelijke termijn” is voor een tariefswijziging.  Intussen is de ACM echter onverbiddelijk: wie de ‘te laat gecommuniceerde’  tariefswijziging doorzet, krijgt een boete. De hoogte is onbekend. Essent, Vattenfall, Eneco en Vandebron hebben donderdag al gezegd de wijziging uit te stellen. De Consumentenbond roept andere energiemaatschappijen op hun voorbeeld te volgen.       3 Hoe hangen de tariefswijzigingen samen met het besluit  van het kabinet burgers te compenseren?  Vorige week werd bekend dat het kabinet vanaf januari 2023 een prijsplafond voor gas en energie invoert. Vanaf november geldt een ‘tussenvariant’, waarvan de details nog moeten worden ingevuld. Kort na die bekendmakingen kwamen de berichten over prijsverhogingen. Maar die twee zaken staan „absoluut los” van elkaar, aldus de woordvoerder van Energie-Nederland. „ Leveranciers hebben ook te maken met hoge prijzen op de groothandelsmarkt. Zij ontkomen er niet aan dat door te berekenen aan hun klanten, anders komen ze zelf in de financiële problemen.”   4Wat betekent dit voor consumenten?  ACM heeft een voorbeeldbrief op de website gezet die klanten naar hun energiemaatschappij kunnen sturen om bezwaar te maken tegen de tariefsverhoging. Die was donderdagochtend al zo’n 250.000 keer gedownload. Het is afwachten of  meer maatschappijen hun tariefswijziging zullen uitstellen door de dreiging van een boete van de ACM.    Het is overigens niet zo dat consumenten er altijd baat bij hebben als een tariefswijziging minstens dertig dagen van tevoren wordt gecommuniceerd: wanneer de prijzen na de aankondiging dalen, kan dat immers ook niet meer worden doorberekend. Ook heeft overstappen naar een andere leverancier nu weinig zin. Aanbiedingen zijn er niet, instapprijzen zijn hoog. Energiemaatschappijen zitten niet op nieuwe klanten te wachten.   Dit bericht is donderdagavond geactualiseerd.||https://www.nrc.nl//nieuws/2022/09/29/acm-boete-voor-energiebedrijven-die-tariefverhoging-te-laat-melden-a4143606
2022-09-29||Hoe je authentiek kunt leven met hulp van Simone de Beauvoir||Scruffy, zo werd de Australisch-Amerikaanse filosoof Skye Cleary (47) op haar middelbare school in Sydney genoemd. Haar haren zaten vaak in de war en ze zag er niet bepaald meisjesachtig uit. Ook kreeg ze opmerkingen dat ze haar oksel- en beenhaar moest scheren, een ontluisterende ervaring, vertelt ze via FaceTime vanuit haar woonplaats New York. „Ik voelde destijds heel sterk: dit is mijn lichaam, wat heeft een ander daarover te zeggen? Mij werd verteld dat ik me ervoor moet schamen, dat ik niet voldeed aan het klassieke ideaal van een vrouw.”  Skye Cleary (1975) doceert aan Columbia University en The City College of New York. Ze is de auteur van Existentialism and Romantic Love (2015) en co-redacteur van How to Live a Good Life (2020). Ze schreef artikelen voor The Paris Review, Business Insider en The Los Angeles Review of Books. In 2017 won ze de New Philosopher Writers Award. Haar nieuwste boek heet  Wat zou Simone de Beauvoir doen? Gids voor een authentiek leven. Op 6 oktober spreekt Cleary op  een Simone de Beauvoir evenement  in de Oude Lutherse Kerk in Amsterdam, info op spui25.nl   Cleary begon dus haar lichaamshaar te scheren en haar haren te fatsoeneren, simpelweg omdat ze, zoals ze zelf zegt, „geen theorie of raamwerk had waarop ze haar verzet kon baseren.” Maar toen ze op latere leeftijd filosofie ging studeren – ze werkte als twintiger in de internationale arbitragehandel – en in aanraking kwam met het denken van Simone de Beauvoir (1908-1986), veranderde haar opvattingen. „De Beauvoir gaf me de filosofische basis en de taal om dit soort kwesties, waar ik mee worstelde, te kunnen duiden. Dus ja, soms laat ik nu mijn okselhaar staan, soms niet…” Cleary trekt haar T-shirt opzij en kijkt even onder haar arm. „Op dit moment is het iets langer”, grinnikt ze. De kwestie met het lichaamshaar slaat ook terug op een van de bekendste uitspraken van De Beauvoir: je komt niet ter wereld als vrouw, je wordt tot vrouw gemaakt. Daarmee bedoelde de Franse filosoof volgens Cleary, die onlangs het boek Wat zou Simone de Beauvoir doen? publiceerde, dat we als mens worden geboren met bepaalde geslachtsorganen, maar dat iemand ‘vrouw wordt’ door de maatschappelijke en sociale druk die wordt opgelegd. „Tot die druk behoort de manier waarop je wordt opgevoed, de verwachtingen van mensen in de sociale omgeving of zelfs de geïnternaliseerde druk om je te conformeren aan bepaalde stereotypen. Dat je als vrouw ondergeschikt bent aan de man bijvoorbeeld, of dat je je okselhaar moet scheren.” Maar, zo wijst Cleary er meteen op, er zit ook een positieve kant aan deze stelling van De Beauvoir. „Een andere interpretatie van deze gedachte houdt namelijk in dat we niet tot vrouw worden gemaakt, maar dat we de potentie hebben om onszelf tot vrouw te maken. Dat is het bevrijdende aspect van haar existentialistische filosofie. We zijn dus ook in staat zijn om ons te verzetten tegen dit soort regels.”  In Wat zou Simone de Beauvoir doen? doet Cleary een poging om de filosofie van De Beauvoir, en met name haar hoofdwerk Le deuxième sexe (De tweede sekse), een radicaal manifest uit 1949 waarmee De Beauvoir de onderdrukking van de vrouw aan de kaak stelde, op een toegankelijke manier uit te leggen. Ze schrijft over het leven van De Beauvoir, haar levenslange relatie met de filosoof Jean-Paul Sartre, verklaart belangrijke begrippen uit de existentialistische filosofie, zoals ‘authenticiteit’ en ‘intersubjectiviteit’ en maakt met deze filosofie de vertaalslag naar de huidige tijd.  De Engelse titel van uw boek is ‘How to Be Authentic’. Hoe moet ik die authenticiteit begrijpen?  „Een van de redenen om dit boek te schrijven is dat het begrip ‘authentiek’ tegenwoordig op een oppervlakkige manier wordt gebruikt. Denk aan uitdrukkingen als ‘wees trouw aan jezelf’ of ‘vind je innerlijke zelf’. Maar wat is dat dan? Volgens De Beauvoir kunnen we ons ‘ware zelf’ niet te vinden. Er bestaat alleen een ‘levend zelf’ dat we scheppen door onze keuzes. Het gaat erom te beseffen dat we vrij zijn en om inzicht te hebben in wat we wel en niet kunnen kiezen. Het zelf is niet een product van een keten van onpersoonlijke oorzaken en gevolgen, jezelf scheppen is eerder een kunst, een bewust kiezen van wie je wilt zijn.”  Dat klinkt als een solistische, navelstaarderige onderneming. „Authenticiteit is voor De Beauvoir geen naar binnen gekeerde zoektocht. Ze verbindt er een ethische dimensie aan. We zijn altijd in de wereld met anderen, met wie we te maken hebben en  rekening moeten houden. Die ethische dimensie van authenticiteit zoekt ze in het idee van ‘intersubjectiviteit’: de wederzijdse erkenning en eerbiediging van elkaars vrijheid.”   Wat houdt dat concreet in?  „Je kunt wel je eigen weg gaan, maar het impliceert niet dat je ook maar alles kunt doen. De Beauvoir schreef: ‘Je leven heeft waarde zolang je waarde toekent aan het leven van anderen, door middel van liefde, vriendschap, verontwaardiging en mededogen.’ Die verontwaardiging is interessant, daarmee bedoelde ze dat we onze blik moeten richten op de onrechtvaardigheid in de wereld. Je moet niet alleen jezelf bevrijden van onderdrukking of zelfopgelegde dwang maar ook opkomen voor het recht van anderen om in vrijheid te kunnen leven. Voor haar was vrijheid zonder die verantwoordelijkheid betekenisloos.”   Waar komt dat engagement vandaan?  „De Beauvoir leefde tijdens de bezetting door de nazi’s   in Parijs. Jean-Paul Sartre, haar partner, bracht negen maanden door in krijgsgevangenschap. Veel van haar vrienden verdwenen. De verschrikkingen van het fascisme deden haar het belang inzien van solidariteit. Ze vond dat mensen niet alleen in de wereld staan en moeten opkomen voor elkaar. Dat zag ze ook als een plicht. Ze bevond zichzelf in een geprivilegieerde positie – ze had aan de Sorbonne gestudeerd en werkte als filosoof. Ze beschouwde het als een plicht haar stem te gebruiken om politieke en sociale kwesties aan te kaarten.”  Filosoof en auteur Skye Cleary Foto Chantal Heijnen 
 De Beauvoirs meest invloedrijke gedachte is dat je niet ter wereld komt als vrouw, maar tot  vrouw wordt gemaakt. Was dat een revolutionaire, nieuwe visie op de vrouw?  „In de jaren veertig waren vrouwen nog altijd ondergeschikt aan de man. Toen De tweede sekse in 1949 uitkwam hadden vrouwen in Frankrijk nog maar net stemrecht gekregen. Ondertussen hadden vrouwen tijdens  de oorlog wel allerlei taken op zich genomen die gewoonlijk door mannen werden verricht. Het was dus een geschikt moment om traditionele opvattingen over vrouwen aan te vechten. Dat deed De Beauvoir met een solide theorie waarin ze laat zien hoe vrouwen in vooraf gedefinieerde rollen terecht kunnen komen en zo ‘de tweede sekse’ worden. Ze legt uit dat vrouwen zich ook hebben laten overtuigen om die rol te spelen en zo medeplichtig zijn. Ze saboteren zichzelf.”  Zou je dat nu ook nog kunnen stellen?  „Ja. Veel mannen zullen er geen probleem mee hebben om op een baan te solliciteren waarbij ze slechts aan een aantal criteria voldoen. Vrouwen doen dat over het algemeen alleen wanneer ze aan alle criteria voldoen. Mannen vragen ook eerder om een promotie, ze zijn gewend hun nek uit te steken. Vrouwen doen dat minder, ook bevinden ze zich nog te weinig in leidinggevende posities.”  Hoe komt dat?   „In De tweede sekse doet De Beauvoir een poging om te begrijpen hoe externe krachten vrouwen onder druk zetten om zich te conformeren. Mannen willen dat vrouwen ‘de Ander’ zijn, niet alleen in economische zin, maar ook existentieel. Dat betekent dat vrouwen behandeld worden als een object in plaats van als een zelfstandig, vrij bewustzijn. Meisjes leren niet om authentiek te zijn maar krijgen te verstaan dat het hun rol is om anderen te behagen, terwijl jongens worden aangemoedigd de confrontatie met zichzelf en anderen aan te gaan. Dat is voor beide seksen beperkend. Jongens krijgen zo het idee dat ze hun kwetsbaarheid niet mogen tonen en meisjes ervaren een sterk conflict tussen hun wil tot zelfbevestiging en de verwachtingen die aan hen worden opgelegd. Het gevolg is dat veel vrouwen worden opgezadeld met ongefundeerde minderwaardigheidsgevoelens en mannen ongefundeerde superioriteitsgevoelens ontwikkelen waardoor iedereen uiteindelijk vastzit in een niet-authentiek bestaan.”  De Beauvoir stelt dat sekse een biologisch gegeven is, maar dat gender een sociale en culturele constructie is. Waar moeten we haar plaatsen in de huidige debatten tussen feministen over de positie van transgenders?  „Dat is een beladen kwestie. De Beauvoir heeft niet geschreven over transgenders en ze gebruikt in De tweede sekse het woord ‘gender’ niet expliciet. Maar haar filosofie wordt nu wel op verschillende manieren in discussies over gendertransitie aangehaald. Geboren worden in een bepaalde biologische constitutie betekende voor De Beauvoir niet dat we vervolgens vastzitten aan dat specifieke lichaam. Haar opvatting van de biologie schept dan ook ruimte voor gendervrijheid. Maar anderen zeggen dat De Beauvoir zich met name richtte op de onderdrukking van vrouwen en niet bezig was met genderidentiteit. „Toch denk ik dat ze het trans-inclusieve feminisme zou steunen. In zowel haar autobiografie als in haar eerste roman toont ze zich erg begripvol over een genderfluïde persoon die naast haar woonde. Ze schrijft vol mededogen over deze persoon, die niet in de binaire geslachtscategorieën paste en daarom lange tijd in een Duits concentratiekamp zat.” Schoot De Beauvoir ook tekort in haar filosofie?  „Het was goed geweest als ze meer naar de problemen en zorgen van vrouwen van kleur had gekeken. De advocaat en columnist Rafia Zakaria betoogt in Against White Feminism (2021) dat niet alle vrouwen dezelfde nadelen ondervinden en dat De Beauvoir haar witheid buiten beschouwing heeft gelaten, terwijl ze had moeten weten hoeveel slechter de situatie was voor vrouwen van kleur. Het was belangrijk geweest om ook die stemmen te betrekken. De Beauvoir deed dat niet, ze was vooral bezig met de materiële uitbuiting en vocht voor de rechten van de arbeidersklasse. Toch kaartte ze racisme en intersectionele onderdrukking wel aan. In De tweede sekse citeert ze bijvoorbeeld de Afro-Amerikaanse schrijver Richard Wright om te laten zien hoe zwarte Amerikanen op een ernstige manieren worden geobjectiveerd en gediscrimineerd. En in een interview, vijfentwintig jaar na het verschijnen van De tweede sekse, zegt ze dat in een nieuw boek over dit onderwerp een collectieve stem zou moeten klinken, waarin vrouwen uit alle delen van de wereld hun levenservaringen delen.”   De Beauvoir pleitte voor gelijkwaardigheid in een relatie. Hoe zat dat met Sartre?  „Met hem had ze inderdaad een open relatie waarin ze elkaar zoveel mogelijk vrijheid gunden. Maar er was toch een soort exclusiviteit waardoor geen van beiden echt rekening hield met anderen met wie ze ook het bed indoken. De Beauvoir had dan misschien een ‘intersubjectieve’ verhouding met Sartre, ondertussen sloot ze anderen buiten. Daarmee heeft ze mensen gekwetst. Dat had ze beter kunnen aanpakken.”  U schrijft dat we, in de geest van De Beauvoir, moeten streven naar ‘creatieve rebellie’. Wat houdt dat in?  „Iedereen wordt in zijn leven geconfronteerd met onzekerheden. Er heerst veel onzekerheid, mensen hebben soms het gevoel af te glijden naar een post-truth wereld waarin waarheid niet meer bestaat. We moeten dus kritisch blijven nadenken. Maar ondertussen sluiten mensen zichzelf vaak op in patronen van angst omdat ze graag ergens bij willen horen of ze verhullen delen van zichzelf. Authenticiteit gaat over het ontwikkelen van eigen keuzes en het bewust kiezen van doelen en moed tonen door bijvoorbeeld je hele wezen op het spel te zetten en onverschrokken te durven handelen. Zo maak je jezelf tot een creatieve rebel.” ||https://www.nrc.nl//nieuws/2022/09/29/hoe-je-authentiek-kan-leven-met-hulp-van-simone-de-beauvoir-a4143605
2022-09-29||Hoe het oude Europa de macht wilde grijpen in de Amerika’s en Mexico een keizer gaf||De keizer van Mexico gaf zijn beulen wat geld, zodat ze op zijn hart zouden mikken. Het vuurpeloton stond op slechts vijf meter afstand, maar Maximiliaan vertrouwde het kennelijk toch niet helemaal. Voor de zekerheid wees hij ook met zijn hand op zijn borst de juiste plek aan. Hij sprak: „Ik schenk iedereen vergiffenis, ik bid dat eenieder ook mij wil vergeven, en ik hoop dat mijn bloed, dat nu vergoten gaat worden, het land ten goede gaat komen. Lang leve Mexico, lange leve de onafhankelijkheid!” Toen klonk een salvo. Zo kwam op 19 juni 1867 een einde aan het leven van aartshertog Ferdinand Maximiliaan Jozef van Oostenrijk, die op onnavolgbare wijze in 1864 keizer van Mexico was geworden en die carrièrestap na drie jaar met de dood moest bekopen. De Britse historicus Edward Shawcross heeft in De laatste keizer van Mexico. Hoe een Habsburgse aartshertog een rijk moest stichten in de Nieuwe Wereld Maximiliaans dramatische leven geboekstaafd. Dat heeft niet alleen een smakelijke biografie opgeleverd, maar laat ook zien hoe het oude Europa nog één keer probeerde de macht te grijpen in de Amerika’s. Het verhaal van Maximiliaan begint namelijk in de Franse badplaats Biarritz. Daar kreeg keizer Napoleon III in 1858 bezoek van een Mexicaanse diplomaat met de klinkende naam José Manuel Hidalgo y Esnaurrízar. In Mexico was op dat moment na een burgeroorlog de liberale president Benito Juárez aan de macht. Die had het land van de kerk geconfisqueerd en besloten staatsschulden aan Europese landen niet langer af te lossen. De eerste maatregel had de conservatieven in Mexico heel boos gemaakt, het tweede besluit de schuldeisers in Londen en Parijs. Hidalgo had een voorstel voor de keizer: als Frankrijk het regime van Juárez nou eens omver wierp, dan kwamen de conservatieven weer aan de macht en kreeg Europa zijn geld terug. Napoleon III had wel oren naar dit plan. Niet alleen vanwege de positieve financiële implicaties ervan, maar ook omdat hij er een kans in zag de macht van de Verenigde Staten te beknotten. Dat land had in 1823 de Monroe-doctrine afgekondigd. Die hield in dat de VS geen Europees inmenging meer tolereerde op het westelijk halfrond. Dat zinde de Franse keizer al langer niet. Hij zag de Spaanstalige Mexicanen als broeders van de volkeren in Europa die Romaanse talen spraken. Dit Panlatinisme wilde hij nu vormgeven door een legermacht naar de achtertuin van de VS te sturen. Het uitbreken van de Amerikaanse Burgeroorlog in 1861 was daarvoor het ideale moment. Terwijl de eerste Franse militairen naar Vera Cruz werden verscheept, moesten Napoleon en de Mexicaanse conservatieven op zoek naar een staatshoofd dat president Juárez kon vervangen. Ze kozen ervoor om van Mexico opnieuw een keizerrijk te maken (het land was na de onafhankelijkheid van 1821 al een jaartje een keizerrijk geweest) en speurden Europa af naar een geschikte keizer. Die vonden ze in Maximiliaan van Oostenrijk. De jongere broer van keizer Franz Jozef had weinig omhanden – hij was verantwoordelijk voor de nauwelijks bestaande Oostenrijkse marine – maar zat wel vol dadendrang. Net als zijn vrouw, de Belgische prinses Charlotte. Aanvankelijk had Maximiliaan allerlei eisen – de gevechtsoperaties in Mexico moesten voorbij zijn, de Britten moesten akkoord gaan met zijn kroning, de gewone Mexicanen moesten zich uitspreken voor zijn komst – maar naarmate de Franse militaire interventie langer duurde, legde hij de lat steeds minder hoog. De rest van zijn twijfels namen Napoleon, de Franse militaire commandant ter plekke en de Mexicaanse conservatieven weg door keihard te liegen over het enthousiasme van zijn nieuwe onderdanen dat Maximiliaan te wachten stond. En dus vertrokken de aartshertog en zijn Charlotte uit Europa en bereikten ze met een enorm konvooi rijtuigen op 12 juni 1864 Mexico-Stad. Al snel verbijsterde de kersverse keizer hier de politici die hem op de troon gezet hadden door veel van de liberale hervormingen van Juárez over te nemen: de kerk kreeg zijn landerijen niet terug en hij kondigde godsdienstvrijheid en een liberale grondwet aan. Het dagelijkse regeerwerk kon hem maar matig bekoren en Maximiliaan zag er niet op toe of al deze oekazes wel werden uitgevoerd. Carlotta, zoals ze zich nu liet noemen, nam veel werk van hem over. De correspondentie tussen het keizerlijk paar – een mengeling van diepe genegenheid en verbijstering over de gang van zaken – is een van de hoogtepunten van dit boek. Terwijl Maximiliaan zich met reisjes door zijn rijk verpoosde, verliep de oorlog tegen de troepen van Juárez niet voorspoedig. Napoleon III had beloofd zijn collega-keizer nooit in de steek te laten, maar besloot onder binnenlandse en buitenlandse druk (de burgeroorlog in de VS was voorbij) zijn militairen in 1866 tóch terug te trekken. Iedereen kon zien dat het spel voor Maximiliaan nu uit was, maar zijn eergevoel stond hem niet toe Mexico te verlaten. Carlotta ging wel naar Europa om bij Napoleon en de paus om hulp voor haar man te smeken. Toen ze geen gehoor kreeg, knapte er iets bij de keizerin. Ze verloor haar verstand en meende dat Napoleon de duivel was en dat mensen haar wilden vergiftigen. Ze zou tot haar dood in 1927 door haar Belgische familie in een kasteel worden weggestopt. Maximilaan stierf al in 1867, toen zijn kleine leger Mexicaanse aanhangers verslagen was. Shawcross is erin geslaagd de keizer recht te doen in deze vlot geschreven biografie vol kleurrijke personages (je ziet de Netflix-serie zo voor je). Deze Habsburger was geen bloeddorstige kolonisator, maar een naïeve, niet op zijn taak berekende man. Hij was gebruikt – en liet zich ook gebruiken – door politici die hun eigen belangen voor ogen hadden. Toen hun plannetjes niet werkten, lieten ze de keizer als een baksteen vallen. 

●●●●●
||https://www.nrc.nl//nieuws/2022/09/29/hoe-het-oude-europa-nog-een-keer-probeerde-de-macht-te-grijpen-in-de-amerikas-en-mexico-een-keizer-gaf-a4143604
2022-09-29||Met oud-Ahold-topman Boer kiest Just Eat Takeaway voor ervaren toezichthouder||Maaltijdbezorger Just Eat Takeaway.com (JET) heeft een vervanger gevonden voor president-commissaris Adriaan Nühn, die in mei zijn vertrek aankondigde na aanhoudende onvrede onder beleggers. Het gaat om de 65-jarige Dick Boer, die in het verleden leiding gaf aan supermarktconcern Ahold Delhaize. Dat maakte het Nederlandse moederbedrijf van etenbestelsite Thuisbezorgd.nl donderdag bekend. Met Boer nomineert JET opnieuw een ervaren bestuurder om zijn toezichthoudend orgaan leiding te geven. Als topman hielp hij Ahold opkrabbelen na het boekhoudschandaal van 2003, dat het concern bijna fataal werd. Sinds zijn afscheid in 2018 nam Boer een handvol commissariaten aan, bij onder meer handelshuis SHV, olieconcern Shell en levensmiddelengigant Nestlé. Naast Boer kondigde JET (5,3 miljard euro omzet, 20.000 werknemers) nog drie versterkingen aan. Zo wil het beursgenoteerde concern van internetondernemer Jitse Groen ook Mieke de Schepper als commissaris benoemen. Zij is tevens commercieel topvrouw van beoordelingsplatform Trustpilot, en vervult een commissariaat bij hotelvergelijkingsplatform Trivago. Jitse Groen liet weten dat er onafhankelijk onderzoek is gedaan naar de klachten over Gerbig. Op basis daarvan kon de Duitser  terugkeren  Daarnaast moeten Jörg Gerbig en Andrew Kenny een plek krijgen in de raad van bestuur, als respectievelijk operationeel topman en commercieel topman. Gerbig vervulde die rol in het verleden al ruim vijf jaar, maar trad dit voorjaar terug na een klacht over „persoonlijke misdragingen tijdens een bedrijfsbijeenkomst”. Zijn taken werden daarop overgenomen door Kenny, tot dan toe directeur van de Britse tak van het bedrijf. Vorige maand liet topman Jitse Groen weten dat er onafhankelijk onderzoek is gedaan naar de klachten over Gerbig. Op basis daarvan oordeelde de raad van commissarissen dat de Duitser kon terugkeren in de bedrijfstop. Op de inhoud van de beschuldigingen wilde Groen desgevraagd niet ingaan.  De stoelendans bij JET ontstond uit frustratie bij een flinke groep  aandeelhouders. De maaltijdbezorger verloor in twee jaar tijd meer dan 80 procent aan beurswaarde en beleggers eisten dat het concern zou ingrijpen. Zij stuurden aan op de verkoop van bedrijfsonderdelen, waaronder de Amerikaanse maaltijdbezorger Grubhub. Tot hun frustratie weigerde oprichter en topman Jitse Groen gehoor te geven aan die oproep. Toen de onvrede dreigde te escaleren, besloot Groen zijn mening alsnog te herzien. Hij kondigde aan dat JET op zoek ging naar kopers voor Grubhub en zijn grote belang in de Braziliaanse bezorger iFood. Voor dat laatste bezit is inmiddels een nieuwe eigenaar gevonden: techinvesteerder Prosus neemt de aandelen over voor 1,8 miljard euro. Een jaar eerder sloeg JET nog een bod van 2,3 miljard af.  Toch was de ommezwaai van Groen voor een groep ontevreden aandeelhouders onvoldoende. Zij riepen op om tijdens de aandeelhoudersvergadering van dit voorjaar te stemmen tegen de herbenoeming van financiële man Brent Wissink en een hele trits commissarissen. Voor de ervaren president-commissaris Nühn was dat reden af te zien van zijn geplande herbenoeming. Dinsdag kondigde Just Eat Takeaway  aan dat het waarschijnlijk al in de tweede helft van dit jaar bruto winst gaat maken Ook beloofde Groen dat zijn bedrijf de komende tijd harder zijn best zal doen om winst te boeken. Afgelopen jaren was groei voor JET belangrijker dan winst, maar met het snel verslechterende beursklimaat werd duidelijk dat aandeelhouders die strategie niet langer accepteren. Dinsdag kondigde JET aan dat het waarschijnlijk al in de tweede helft van dit jaar bruto winst gaat maken. Met de benoemingen die JET deze week voorstelde, heeft het bedrijf voor elke vacante positie in de bestuurlijke top weer een kandidaat. Wel moeten de aandeelhouders eerst nog met de plannen instemmen. Dat gebeurt tijdens een vergadering die JET in het vierde kwartaal wil organiseren.||https://www.nrc.nl//nieuws/2022/09/29/met-oud-ahold-topman-boer-kiest-just-eat-takeaway-voor-ervaren-toezichthouder-a4143603
2022-09-29||Hier in De Pijp, aan een flat white, is de crisis nog ver weg||Of zijn energierekening hoger is geworden de afgelopen maanden? Poeh, dat weet Boy van Schelt eigenlijk niet. „Ik kijk eigenlijk nooit naar dat soort dingen.” Op een  donderdagochtend zit Van Schelt, mede-eigenaar van een webbureau en een start-up in kitesurftags, achter een verse flat white in de zon op het terras van de Amsterdamse koffiebar Scandinavian Embassy. Hij komt net van de sportschool.  Hij doet dit dagelijks, vertelt Van Schelt. Even een koffie pakken. Of lunchen buiten de deur. Of aan het einde van  de werkdag naar de bar van een vriend. „Twee glazen wijn, een paar borrelhapjes. Ben je zo 40 euro verder.”  Van Schelt geeft „meer geld uit dan er binnenkomt”, zegt hij. Toch maakt hij zich geen zorgen  over zijn financiën. Naast zijn twee bedrijven heeft hij  nog een flinke buffer overgehouden  aan de verkoop van zijn vorige huis. „Alles loopt een beetje door elkaar bij mij.”   Scandinavian Embassy („coffee and food unite in an intimate Scandinavian setting”) is een van de tientallen koffietenten in De Pijp in Amsterdam, een voormalige volksbuurt waar de gentrificatie maximaal heeft toegeslagen. Minder dan 3 euro betaal je hier vrijwel nergens voor een kop koffie – en dan heb je het over  een  espresso. Een flat white kost 4,20, een iced black coffee 4,50. Liever haver-, soya- of kokosmelk? 30 cent toeslag. De mensen die je hier – en in een andere koffiebar, tweehonderd meter verderop –   vindt, hebben het goed. Ze zijn doorgaans  tussen de twintig en veertig jaar oud,  werken voor een groot bedrijf, hebben een eigen influencer  agency of zijn bezig  hun universitaire studie af te ronden.  „Een koffietje doen”  is voor hen  net zoiets als lunchen en avondeten buiten de deur: zo niet een  eerste levensbehoefte, dan toch wel een volstrekte vanzelfsprekendheid. Twee glazen wijn, een paar borrelhapjes, ben je zo 40 euro verder Boy van Schelt mede-eigenaar van webbureau en startup in kitesurftags De stijgende kosten van het levensonderhoud, aangewakkerd door inflatie en de energiecrisis? De twintigers en dertigers in De Pijp merken het wel, maar ze vóélen het niet. Tuurlijk: de boodschappen worden duurder, de energierekening gaat omhoog, de brandstofprijzen zijn fiks gestegen. Maar over de impact ervan op hun leven spreken ze in algemene termen, wat verraadt dat die impact grotendeels afwezig is. Ze zijn  „iets voorzichtiger” met spullen kopen.  Ze „denken wel eens na”  of ze misschien maaltijdboxen moeten laten bezorgen in plaats van dagelijks naar de supermarkt te gaan. Een Braziliaanse expat  die  een gorilla loco-shake (blauwe bessen, kokosmelk, flax seeds,  granola) drinkt, vertelt dat hij vorig jaar naar een kleinere woning is verhuisd – maar dat was vooral omdat zijn belastingvoordeel voor buitenlandse werknemers na vijf jaar was afgelopen.    In de  koffiebar verderop aan de Ceintuurbaan zit Nanne van der Leer, sociaal ondernemer en zelfstandig communicatieadviseur, achter haar laptop. Hoe het met de vaste lasten zit bij haar thuis, weet ze niet precies. „Dat doet mijn vriend.” Ze merkt bij het boodschappen doen wel dat het leven duurder wordt, maar echt grote ingrepen in haar uitgavenpatroon heeft ze nog niet gedaan. Ja, eentje: „Vroeger ging ik om de dag in bad, nu nog maar één keer per week.”   Van Leer vindt het „ook wel een mooi proces” dat onze „eindeloze overvloed”  nu tegen zijn grenzen aanloopt. „Het  maakt je dankbaar, en  bewust dat het niet oneindig is.” Deze zomer was ze in Zambia, vertelt Van Leer, voor vrijwilligerswerk. „Daar hebben ze niet eens een riool.” De studenten die in De Pijp koffie komen drinken, voelen de pijn wel iets meer dan de young urban professionals en de expats.  De laatste tijd, vertellen ze, hebben ze wel  gesnoeid in hun uitgaven. Maar écht grote ingrepen zijn het nou ook weer niet:   iets minder vaak wijn drinken op een terras, naar de Aldi of de Dirk van den Broek in plaats van  Albert Heijn, op zoek naar een bijbaantje dat beter verdient. Ineens bespreek je  met elkaar hoeveel je per uur verdient, vertellen ze.    Op het terras van Scandinavian Embassy leggen Lolo van de Kar en Isa Tuyll van Serooskerken, studenten geneeskunde en off-shore engineering, lachend hun iPhones op tafel. Allebei hebben ze een gebarsten scherm.  „Repareren kost negentig euro”, zegt Van Tuyll van Serooskerken. „Dat ga ik deze maand niet meer doen, denk ik.” Van de Kar: „In december krijg ik de telefoon van m’n ouders. Ik hoop dat deze het tot die tijd uithoudt.” Foto Simon Lenskens
 Eenvoudiger leven? Minderen met consumeren? Als het écht zou moeten, dan zou dat zonder problemen gaan, denkt vrijwel iedereen in de twee koffietenten in De Pijp. „Ik zou nét zo gelukkig zijn”, zegt Nanne van der Leer. „Dan ga je toch gewoon het bos in?”    De enige die zegt dat het hem echt moeite zou kosten zijn  levensstijl  aan te passen, is Boy van  Schelt van de start-up in kitesurftags. Als hij  de vraag krijgt waar hij dan wél op zou willen bezuinigen, moet hij even nadenken. Dan weet hij het. „Mijn motor. Een Ducati Scrambler. Die zou ik wel weg kunnen doen.”  Wat merken Nederlanders van de inflatie en hogere energieprijzen? NRC drinkt koffie in verschillende prijsklassen||https://www.nrc.nl//nieuws/2022/09/29/hier-in-de-pijp-is-de-crisis-nog-ver-weg-a4143602
2022-09-29||Opinie | Dekoloniseer de toekomst||Toen ik  ongeveer twee jaar geleden bezig was de laatste hand te leggen aan mijn boek Revolusi over de Indonesische onafhankelijkheidsstrijd, werd mijn aandacht gevestigd op een kort daarvoor verschenen rapport van het Britse marktonderzoekbureau YouGov. „Welk land is het vandaag het meest trots op zijn koloniale verleden?” hadden de Britse onderzoekers zich in de loop van 2019 afgevraagd.  Toen de antwoorden binnenkwamen, bleek dat maar liefst de helft van de Nederlandse respondenten het koloniaal verleden eerder iets vond om trots op te zijn (tegenover een derde van de Britten  en een kwart van de Fransen). Meer dan een kwart van de ondervraagden droomde zelfs van een nieuw overzees rijk. De conclusie van YouGov: „De Nederlanders zijn trotser op hun vroegere overzees bezit, zelfs meer dan de Britten.” David Van Reybrouck is schrijver. Dit artikel is de bewerkte tekst van een lezing die hij op 16/9 in Arnhem gaf op de conferentie van de Stichting War Requiem-Bridge to the Future.  Het zou interessant zijn om dit onderzoek nu al te herhalen en te kijken of de Nederlandse gemiddelden nog steeds zo afwijken van wat we elders zien. Mijn vermoeden is dat er enige verschuivingen waargenomen zouden kunnen worden. De voorbije drie jaar namelijk is de aandacht voor het koloniale verleden van Nederland nagenoeg onafgebroken in het nieuws geweest en daarbij is een ander perspectief steeds nadrukkelijker naar voren gekomen.  Hoogtepunt was op 17 februari dit jaar de publicatie het langverwachte verslag van de drie Nederlandse onderzoeksinstituten, NIOD, KITLV en NIMH, waarin  stond: „Tijdens de oorlog gebruikte de Nederlandse krijgsmacht veelvuldig en structureel extreem geweld, in de vorm van buitenrechtelijke executies, mishandeling en marteling, detentie onder inhumane omstandigheden, brandstichting van huizen en dorpen, diefstal en vernieling van goederen en levensmiddelen, disproportionele luchtaanvallen en artilleriebeschietingen, en veelal willekeurige massa-arrestaties en -interneringen.” Hier werd midden op het marktplein met luide stem  gezegd dat Nederland  zwaar in de fout was gegaan. Prompt sprak ook minister-president Rutte publiekelijk zijn excuses uit voor wat er tijdens de jaren 1945-1949 was gebeurd. Niemand in Nederland kan sindsdien nog beweren dat men van niks wist of dat de overheid alles in de doofpot houdt. De zwarte bladzijde werd opengelegd en de zeer lijvige boeken van het nationale onderzoeksproject zijn door iedereen gratis als pdf online te raadplegen. Kortom, Nederland heeft wel degelijk belangrijke stappen gezet. En toch is dit verhaal niet af.  Als in het reine komen met de koloniale geschiedenis een traject is, dan zou je kunnen zeggen dat van de 100 kilometer die afgelegd moeten worden, we vandaag bij kilometerpaal 25 zijn. Ik wil  graag zes ideeën formuleren voor het vervolg. Ten eerste: oppassen voor veralgemeniseringen. Hoewel extreem geweld en oorlogsmisdaden tijdens de dekolonisatieoorlog van 1945 tot 1949 systematisch voorkwamen, betekent dat niet dat elke militair die aan Nederlandse zijde streed zich eraan bezondigd heeft. Naar schatting heeft slechts een kwart van de soldaten effectief gevechtshandelingen verricht. Tweede gedachte voor het vervolg: opletten voor de zogenaamde ‘nazificatie van de koloniale tijd’. De voorbije jaren is de kritiek op het kolonialisme overal aangezwollen. Terecht maar het kolonialisme lijkt soms wel het nieuwe nationaal-socialisme: er is enkel goed versus fout, zwart versus wit. Heel het kolonialisme herleiden tot een tropische variant van het fascisme is uiterst problematisch, al was het maar omdat het kolonialisme bovenal economisch gemotiveerd was door een elite en het fascisme in eerste instantie ideologisch was en geschraagd door de massa.  Tijdens een lezing dit voorjaar ergens in Nederland riep een man al na vijf minuten vanuit het publiek toe:  „Mijn vader is daar geweest, mijn grootvader is daar geweest, mijn overgrootvader ook. Die heeft zelfs riolen aangelegd!” De hele zaal keerde zich  tegen hem, maar ik kon enkel vaststellen dat zijn emotie volkomen oprecht was. En ergens begreep ik hem ook. We moeten altijd een onderscheid blijven maken tussen systeem en individu, tussen een koloniaal stelsel dat op exploitatie was gericht en individueel engagement dat ook uit idealisme kon bestaan. We doen de geschiedenis echt geen recht wanneer we alles gaan herleiden tot het grote morele  binaire schema van de twintigste eeuw.  Als we dat vermijden zijn we al bij kilometerpaal 35 van ons traject. Wat is er nog meer? Derde gedachte: opletten met enkel de verontwaardiging te beperken tot het wangedrag van Nederlandse soldaten. Ja, er zijn op grote schaal zeer ernstige vormen van extreem geweld en oorlogsmisdaden gepleegd door Nederlandse soldaten, maar het geeft geen pas om enkel te kijken naar het gedrag van Nederlandse dienstplichtigen  in de sawa, zonder  te kijken naar de hoogste Nederlandse gezagsdragers in Batavia en, meer nog, in Den Haag, zoals ook terecht aangestipt in het rapport van het NIOD, KITLV en NIMH.   De grootste verantwoordelijken bevonden zich niet aan de basis, maar helemaal aan de top van de piramide. Het zijn de regeringen Beel en Drees geweest die het bevel tot de twee militaire offensieven  gegeven hebben. Daarbij heeft Beel (KVP) een buitengewoon kwalijke rol gespeeld. Als minister-president stuurde hij in het voorjaar en de zomer van 1947 duidelijk aan op militaire confrontatie, met de Eerste Politionele Actie als resultaat. Als Hoge Vertegenwoordiger van de Kroon, de hoogstgeplaatste Nederlandse gezagsdrager in Batavia/Jakarta, remde hij in december 1948 moedwillig het diplomatieke overleg af, ten voordele van de militaire optie. Hij was de havik in dit verhaal – met bovendien een beroerde inschatting van de internationale politieke verhoudingen. Een klungelige havik, kortom. In 1949 was het minister-president Drees (PvdA) die tijdens de Rondetafelconferentie in Den Haag een prijs van 6,3 miljard gulden vroeg aan Indonesië voor zijn onafhankelijkheid: het land moest zich vrijkopen, net zoals een slaaf in de negentiende eeuw zijn baas moest betalen. Tot dat bedrag hoorde tevens de kosten voor de pas gevoerde dekolonisatieoorlog! Of Soekarno even de factuur voor de twee politionele acties kon vereffenen, want die waren best wel aan de prijs geweest.   Hiermee belanden we  makkelijk van kilometerpaal 35 bij , pakweg, paal 45.  Vierde gedachte: opletten om de blik te beperken tot de periode 1945-1949. Nagenoeg alle aandacht gaat momenteel uit naar de jaren van de dekolonisatie-oorlog. Begrijpelijk, maar onvoldoende. Het gevaar is niet denkbeeldig dat er nu een beeldvorming ontstaat die zegt: „Ja, wij Nederlanders zijn daar drieënhalve  eeuw geweest. Het begin was heel erg, de periode rond 1600, met Coen en de VOC enzo, en het einde was heel erg, de jaren 45-49, maar daartussen was het best oké.” Ik stoor mij aan die focus op het begin en het einde. De hele zeventiende eeuw is  gekenmerkt door geweld in de strijd om specerijenmonopolies. De achttiende eeuw door het  inpalmen van Javaanse grond, naast een slachting van de Chinese bevolking in en om Batavia. De negentiende eeuw zag een lange reeks militaire veroveringen door het KNIL om de koloniale staat te vestigen. En de jaren van de ‘Pax Neerlandica’, van 1914 tot de Japanse invasie in 1942, zijn  ten diepste gemarkeerd door het neerslaan van de inheemse politieke bewegingen die naar ontvoogding streefden: inclusief het meedogenloos neerslaan van de communistische en nationalistische  beweging in de jaren 20 en 30,  verbanningen, gevangenissstraffen en ophangingen van politieke dissidenten. Piet Hagen heeft dat alles overtuigend gedocumenteerd. Nee, Nederland is niet klaar zolang het enkel naar 1945-1949 kijkt.  De Nederlandse koning en de minister-president hebben hun excuses aangeboden, maar enkel voor de periode 1945-1949, voor de dekolonisatie, niet de kolonisatie. Die stap, goed voor nog eens tien kilometer op de mentale teller, moet in Nederland nog worden gezet. Als we dat doen, zitten we aan kilometer 55. Ten vijfde moeten we niet alleen in de tijd uitzoomen, maar ook in de ruimte. Wat in Indonesië gebeurde was onderdeel van een breder Europees proces. Nochtans lijkt vandaag elk land louter met zijn eigen belangrijkste voormalige kolonie bezig: België met Congo, Engeland met India, Frankrijk met Algerije, en Nederland met Indonesië. Alles globaliseert, behalve de koloniale herinnering. In de 21ste eeuw kijken we naar het kolonialisme van de 20ste eeuw door de bril van de 19de eeuwse natiestaat. Daardoor missen we twee zaken: de Europese dynamiek aan de top, de internationale dynamiek aan de basis. We zien daardoor niet dat het kolonialisme van de 19de en 20ste eeuw het resultaat was van een westerse kapitalisme vanaf de 16de eeuw.    Door de focus op de verticale verhouding tussen Nederland en Indonesië missen we ook de horizontale verhoudingen die Indonesië met tal van andere landen onderhield. We zien niet dat de gekoloniseerden ook onderling elkaar inspireerden. Dat India, Egypte en de Filippijnen een rol hebben gespeeld in Indonesië vergeten we. De onafhankelijkheid van Indonesië was meer dan Nederlandse geschiedenis, meer dan Indonesische geschiedenis, het was wereldgeschiedenis.  Als we dat beseffen zitten we aan kilometerpaal 65. Nederland heeft belangrijke stappen gezet. En toch is dit verhaal niet af Gedachte nummer zes vergt de grootste stap: we mogen niet enkel naar het historisch kolonialisme kijken.  Vorig jaar kreeg ik een wereldkaart te zien. Daarop stond aangegeven welke landen het meest broeikasgassen uitstoten en welke landen het meest kwetsbaar waren voor de gevolgen van klimaatopwarming. Ik dacht dat ik naar een kopie van de koloniale wereldkaart zat te kijken. De grootste uitstoters zijn de landen van het Globale Noorden, de grootste slachtoffers  de landen van het Globale Zuiden, de voormalige kolonies. Zij die het minst bijgedragen hebben aan de opwarming van de aarde, zijn er het grootste slachtoffer van. Pakistan staat vandaag voor een derde onder water. Maar liefst 33 miljoen mensen zijn getroffen door de meest dramatische overstromingen in zijn geschiedenis.   Dàt is de kolonisatie van de toekomst en in Pakistan, Bangladesh, Madagascar, Mozambique en ja, ook Indonesië, is die toekomst al volop begonnen.  Zolang wij in West-Europa geen aandacht hebben voor die nieuwe kolonisatie van het zuiden,  zullen we nooit aan kilometerpaaltje honderd geraken. Nederland en België hebben goed verdiend aan het koloniale en industriële verleden.  We moeten de moed hebben om te zeggen: eigenlijk is ons CO2-budget gewoon op. We hebben veel meer uitgestoten dan we überhaupt mochten. Dat de discussie over de symbolen uit het verleden woedt, is zinnig, maar de daklozen en ontredderden van Pakistan hebben er weinig aan. Tegen hen moeten we zeggen: „In Europa willen wij niet alleen discussiëren over foute straatnaambordjes. Wij zien uw grote leed, wij erkennen ons aandeel en wij gaan helpen waar wij kunnen.”  Bij het Klimaatakkoord van Parijs werd beslist om jaarlijks 100 miljard dollar  bijeen te brengen voor de meest kwetsbare landen. Die pot raakt niet gevuld. Landen als Nederland en België hebben echter de plicht, gezien onze koloniale en industriële voorgeschiedenis, om dat fonds als eerste te spekken.   Nederland heeft de voorbije jaren belangrijke  stappen gezet in de omgang met een bezwaard verleden.  Nu komt het erop aan  stappen te zetten in de omgang met een bezwaard heden. Die laatste 35 kilometer, daar moeten we  nog aan beginnen. ||https://www.nrc.nl//nieuws/2022/09/29/dekoloniseer-de-toekomst-a4143599
2022-09-29||Opiniepeiler Gijs Rademaker stapt van AvroTros over naar RTL||Gijs Rademaker (44), bekend als opiniepeiler bij het EenVandaag Opiniepanel, verlaat AvroTros en stapt over naar RTL. Dat laat hij donderdag zelf weten in een weblog. Sinds 2004 werkte Rademaker als opiniepeiler van EenVandaag bij de publieke omroep. Na zes jaar groeide hij uit tot het gezicht van het panel. Bij de commerciële zender wordt Rademaker onder andere presentator van het RTL Nieuwspanel, dat volgend jaar begint.  Na achttien jaar maakt Rademaker deze overstap omdat hij toe is aan „een nieuwe omgeving” en „nieuwe soorten programma’s”. Naast het leiden van het nieuwspanel zal Rademaker voor Videoland een reeks documentaires maken over dinosauriërs. Hij reist daarvoor met Maarten van Rossem naar de Verenigde Staten. Ook zal Rademaker als vaste gast te zien zijn bij praatprogramma’s van RTL, zoals die van Eva Jinek of Beau van Erven Dorens. Peter van der Vorst, directeur content bij RTL, uit in een persbericht zijn blijdschap over de komst van Rademaker. „Hij heeft bewezen op een toegankelijke en positieve wijze te duiden wat er speelt in Nederland.” Onder leiding van Rademaker hoopt RTL het gesprek met de kijker aan te gaan over „hoe Nederlanders denken en wat hen bezighoudt”.||https://www.nrc.nl//nieuws/2022/09/29/opiniepeiler-gijs-rademaker-stapt-van-avrotros-over-naar-rtl-a4143594
2022-09-29||Architect Theo van Doesburg was een opschepper en fabulant - met een enorme invloed||‘Aan zijn beste vriend Antony Kok schreef hij: ‘Ik sta helemaal alleen.’ Zoals altijd in het geval van Van Doesburg was dat schromelijk overdreven.’ Zo besluiten Hans Renders en Sjoerd van Faassen Ik sta helemaal alleen, de lang verwachte biografie van de schilder, typograaf, vormgever, (interieur)architect, kunst- en architectuurcriticus, dichter, romanschrijver en hoofdredacteur van De Stijl Theo van Doesburg (1883-1931). De laatste zin, waaruit een zekere weerzin tegen Van Doesburg  spreekt, is een passend slot van de biografie. In de voorgaande 581 bladzijden (exclusief noten) hebben de biografen Theo van Doesburg, pseudoniem van Emile Küpper, uitputtend afgeschilderd als de grootste snoever van de Europese avant-garde in het interbellum. Talloze uitlatingen van Van Doesburg over zichzelf en zijn werk hebben ze gefileerd en bestempeld tot overdrijvingen, opschepperijen en onwaarheden. Alleen het vaderschap van De Stijl, de  kunst- en architectuurbeweging rondom het gelijknamige tijdschrift waartoe onder meer Piet Mondriaan en architect J.J.P. Oud behoorden, ontnemen ze Van Doesburg niet helemaal. Weliswaar vinden ze zijn aanspraak op het voormanschap van De Stijl en het Nederlandse modernisme overdreven en verwijten ze hem ‘haantjesgedrag’, maar ze geven toe dat het tijdschrift De Stijl er vooral kwam ‘dankzij onafgebroken ijver van Van Doesburg, die in zijn eentje de redactie voerde.’ De afgelopen decennia zijn er zo veel publicaties over de kunstenaar Van Doesburg verschenen dat ‘Van Doesburg zelf een abstractum dreigde te worden’ en ‘de persoon Emile Küpper alleen maar schimmiger werd’, stellen Renders en Van Faassen aan het einde van Ik sta helemaal alleen vast. Doel van hun biografie is dan ook ‘de persoon achter de kunstenaar een gezicht te geven’. Hierin zijn ze zonder meer geslaagd. Uitgebreid beschrijven ze hoe Emile Küpper, zoon van een Nederlandse moeder en een Duitse vader die zijn gezin verliet, een alleskunner in de kunst werd. Welke opleiding Van Doesburg heeft gehad, hebben de biografen niet kunnen achterhalen – het is niet eens zeker of hij naar school is gegaan. Wel weten ze dat hij zich al op 15-jarige leeftijd voornam om ‘een geestelijk te leven’ te leiden en begon te tekenen, schilderen, lezen en schrijven. Tien jaar later, in 1908, toen hij besloot dat zijn leven verder ‘in dienst van de kunst’ zou staan, nam hij een pseudoniem aan dat bijna de naam van Theodorus Doesburg was, de tweede man van zijn moeder. De eerste jaren was de volledige autodidact Van Doesbrug een zoekende, tamelijk traditionele schilder en schrijver die in religieuze termen over kunst dacht. ‘De kunst is de stem van God’, vond hij, en door de ‘nauwe poort der kunst’ kon een mens tot God komen. Maar vlak voor de Eerste Wereldoorlog, die hij deels als soldaat van het gemobiliseerde Nederlandse leger in Tilburg doorbracht, verloor  de Nederlands-Hervormd gedoopte Van Doesburg zijn geloof. Hij raakte in de ban van Vasili Kandinsky, de Russische pionier van de abstract-expressionistische schilderkunst, en diens esoterische boek Über das Geistige in der Kunst. Maar toen hij in 1915 het werk van Mondriaan leerde kennen, zag hij onmiddellijk in dat Kandinsky’s ‘vermicelli expressionisme’, zoals hij het later noemde, niet de juiste abstracte kunst was. Twee jaar later richtte hij het tijdschrift De Stijl op om het woord van de orthogonale Nieuwe Beelding van onder anderen Mondriaan en hemzelf in Europa te verkondigen. Hoewel Van Doesburg verschillende buitenlandse kunstenaars voor zijn tijdschrift wist te strikken, is De Stijl nooit de internationale beweging geworden die hem voor ogen stond. Dit was vooral aan hemzelf te wijten. Vroeg of laat kreeg hij onenigheid met vrijwel alle medewerkers van De Stijl, al leidde dit zelden tot een complete breuk. Uitvoerig beschrijven de biografen hoe De Stijl door ruzies met onder anderen Oud, Mondriaan en de architecten Robert van ’t Hoff en Cornelis van Eesteren in de loop van de jaren twintig een eenmansbeweging werd die Van Doesburg deed verzuchten dat hij helemaal alleen stond. De auteurs schenken eveneens veel aandacht aan Van Doesburgs drie huwelijken.  Het hoofdstuk over zijn derde vrouw, de zestien jaar jongere Nelly van Moorsel voor wie hij in 1920 als een blok viel toen hij nog was getrouwd met de ‘hondstrouwe’ Lena Milius, zorgt voor een merkwaardige stijlbreuk. Terwijl alle andere hoofdstukken vol staan met citaten uit brieven, artikelen, boeken en andere geschriften van Van Doesburg en anderen, is het portret van Van Moorsel een tamelijk droge beschrijving die leunt op een Wies van Moorsels Nelly van Doesburg 1899-1975. Keerzijde van de ruime aandacht voor de persoon Emile Küpper en zijn huwelijksbeslommeringen is dat het werk van Theo van Doesburg onderbelicht blijft. Zo krijgen de diagonale ‘contra-composities’ die hij in het midden van de jaren twintig ging maken, een summiere behandeling. Ook het fundamentele verschil van inzicht met Mondriaan over de ‘diagonaal’, die leidde tot diens terugtrekking uit De Stijl, wordt slechts aangestipt. De worsteling van Renders en Van Faassen met de fabulant Van Doesburg staat ook vaak een adequate behandeling en interpretatie van zijn werk in de weg. Zo bestaat het hoofdstuk over de gedichten en andere literaire werken die Van Doesburg publiceerde, grotendeels uit een lange reeks weerleggingen van zijn overdrijvingen en verzinsels. Over de inhoud van zijn literaire werk komt de lezer weinig te weten, al laten de biografen tussen neus en lippen door wel weten dat bijvoorbeeld zijn dadaïstische klankgedichten weinig opzienbarend en niet bijster origineel zijn. Zijn dadaïstische collages vinden ze zelfs ‘niet serieus te nemen’. De opschepper Van Doesburg zit ook  hun beoordeling van zijn invloed op de Europese avant-garde in de weg. Weliswaar erkennen ze in het voorwoord dat Van Doesburg ‘een niet te overschatten invloed op de Europese avant-garde’ heeft gehad, maar daar is in het boek verder weinig van te merken. Als het bijvoorbeeld gaat over Van Doesburgs kruistocht tegen het Bauhaus in Weimar, kunnen ze het niet laten om te wijzen op tal van overdrijvingen van zijn aanhang op de invloedrijkste  hogeschool voor kunst en vormgeving van de twintigste eeuw. Misschien was hun weerzin tegen de persoon achter de snoeverige alles-net-niet-kunner Van Doesburg tijdens het schrijven zo groot geworden, dat ze niet in staat waren om recht te doen aan zijn sleutelrol in de wending van expressionisme naar constructivisme die het Bauhaus in 1922 maakte. 

●●●●●
||https://www.nrc.nl//nieuws/2022/09/29/architect-theo-van-doesbrug-was-een-opschepper-en-fabulant-met-een-enorme-invloed-a4143598
2022-09-29||Rusland wil met VS onderhandelen over kernwapenbeperking||Rusland zegt open te staan voor nieuwe gesprekken met de Verenigde Staten over de beperking van kernwapens. Het gaat om onderhandelingen over hernieuwde inspecties van het nucleair ontwapeningsverdrag New Start, dat een rem zet op het aantal langeafstandsraketten met kernkoppen dat beide grootmachten mogen hebben, meldt persbureau Reuters donderdag. Dat verdrag uit 2011 werd in februari 2021 met vijf jaar verlengd. Alleen zijn onderlinge fysieke inspecties op de naleving van kernwapenbeperking sinds 2020 opgeschort vanwege de coronapandemie. Het Kremlin bestudeert momenteel naar eigen zeggen de mogelijkheid van persoonlijke ontmoetingen van Russische en Amerikaanse onderhandelaars om nieuwe afspraken te maken over de naleving van het verdrag. Daarvoor moet een nieuwe adviescommissie worden opgericht met vertegenwoordigers van beide landen, zei een woordvoerder van het Russische ministerie van Buitenlandse Zaken donderdag tijdens een persbriefing in de hoofdstad Moskou. Het New Start-verdrag is volgens de EU ook van het „grootste belang” voor de veiligheid in Europa. Het verdrag vergroot „de voorspel­baarheid en het wederzijds vertrouwen tussen de twee grootste kern­machten”, schreef de Europese Raad van regeringsleiders vorig jaar in een verklaring waarin het reageerde op de vijfjaarse verlenging van het verdrag.||https://www.nrc.nl//nieuws/2022/09/29/rusland-wil-met-vs-onderhandelen-over-kernwapenbeperking-a4143596
2022-09-29||Deze schrijver heeft een broertje dood aan redigeren: onleesbaar en verslavend tegelijk||Niemand weet precies hoeveel werken grootmeester César Aira sinds, pak ‘m beet, 1975 heeft gepubliceerd. Ook hijzelf niet. Tussen de tachtig en de honderd, luiden de schattingen. Aira’s boeken, zelden langer dan een pagina of honderd, verschijnen bij talloze uitgeverijen, zowel in zijn thuisland Argentinië als in de landen waar hij vertaald wordt.  Uitgeverij Koppernik bracht in Nederland recent Een episode uit het leven van een landschapsschilder uit, en nog recenter Het literatuurcongres. Vertaler Adri Boon zorgt er vakkundig voor dat men ook in het Nederlandse taalgebied volledig buiten adem de dunne romans dichtslaat. In Het literatuurcongres gebeurt namelijk nogal wat. César Aira, die vaker zijn fictieve zelf als protagonist opvoert,  delft in Venezuela een piratenschat op, waardoor hij geen arme schrijver meer hoeft te zijn. Helaas heeft hij nog altijd geen wereldheerschappij in handen – iets waar hij kennelijk op uit is –  daarom besluit hij tijdens een bezoek aan een literatuurcongres in Mexico de schrijver Carlos Fuentes te klonen – ten tijde van de verschijning van deze roman, in 1997, overigens nog in leven, en volgens Aira’s alter ego de enige persoon, want een ‘erkend en gevierd Genie’, die als klonenleger de wereld kan veroveren. Dat gaat niet goed, waardoor er een cartooneske ramp uitbreekt, die al even cartoonesk bestreden moet worden. Ook wordt er een  totaal absurd toneelstuk opgevoerd, een amourette beleefd, een nacht gedanst. Tussen de regels van al het grote gebeuren gebeurt eigenlijk nog meer. Alsof Aira steeds iets in een opwelling bedenkt en vervolgens een verklaring zoekt voor wat hij nu weer aan spektakel heeft neergeschreven. Dat zijn alter ego die schat, al honderden jaren voor iedereen zichtbaar omdat hij aan een touw in zee hangt, als enige omhoog weet te krijgen (een soort zwaard-in-steen-situatie) komt hierdoor: ‘Niet dat ik een genie of hoogbegaafd ben [...]. Ieder mens beschikt over geestkracht, die groot of klein kan zijn maar altijd uniek is en onvervreemdbaar bij diegene hoort. En die hem of haar in staat stelt tot het leveren van een ‘krachttoer’, [...] iets waartoe alleen die persoon in staat zou zijn geweest.’ In wat er over Aira geschreven wordt in pogingen zijn werk te duiden, komt steeds weer naar voren dat hij ooit eens gezegd heeft (maar waar?) dat hij het ‘fuga hacia adelante’-principe aanhangt. De vlucht naar voren. Nooit teruggaan in de tekst, maar je eigen grillen volgen, altijd iets nieuws verzinnen, daar de dag mee eindigen. De volgende dag zit je dan dus met iets nieuws in je verhaal (een piratenschat!), maar je wilt wel de schijn van juistheid op blijven wekken, dus hoe verklaar je het? Als dit inderdaad het procedé van de schrijver is, kijk je als lezer eigenlijk zo’n beetje rechtstreeks mee met de hersengymnastiek van een bijzonder grappige, erudiete en melige man die naar eigen zeggen één uur per dag schrijft en een broertje dood heeft aan redigeren.  Dus lees je alleen over een schrijver die als een ‘Dwaze Doctor’ Carlos Fuentes probeert te klonen met als doel een superieur leger van Carlos Fuentessen? Nee, je leest ook over waarom het alleen Fuentes kon zijn. Maar ook dat Aira lijdt aan ‘hyperactieve hersenen’, dat ‘alles metafoor [is] in de kinetische microscopie van [zijn] geest’. Hij voert de lezer die zijn boek probeert te kraken als een piratenschat kruimels: ‘[...] het geheel vormt een systeem waar een zodanige druk van uitgaat dat de metaforen transformeren en de delen ervan zich verplaatsen naar andere metaforen, zodat er een continuüm ontstaat. Uit deze situatie te geraken via ‘de vlucht naar voren’ vereist een grote inspanning [...] Maar het is een inspanning die ik lever op mijn voorwaarden.’  De verteller raakt regelmatig zo vervreemd van de werkelijkheid dat hij het contact ermee verliest, en dan schept hij een werkelijkheid, die plakt hij gewoon over de oude heen. Net zo echt als hij nep is. Hier is een verhaal, zegt Aira, het is helemaal niet waar, maar wel een metafoor, maar ook weer niet – doe ermee wat je wilt, dat heb ik ook gedaan!   Onleesbaar en verslavend tegelijk. Je moet van een puzzel houden, maar ook tegen een geintje kunnen, je moet kunnen lachen om opgeblazen situaties en misschien een oogje dichtknijpen als de schrijver zo aanwezig is in de tekst dat het net lijkt of hij eruit opstijgt om plagerig zijn vulpen net iets te diep in je oor te steken. Eigenlijk moet je ook meer van hem lezen, zoals Een episode uit het leven van een landschapsschilder, of het geweldige De schimmen uit 2013, ook vertaald door Boon. Dan zie je: het is niet dat Aira zomaar wat doet, alleen maar vooruitsnelt. Hij heeft overal tentakels en voelsprieten naar uit staan; naar werken van hemzelf en anderen, politiek, filosofie, populaire en minder populaire cultuur. Het is niet te vatten, al helemaal niet in de ballen die hier bij een recensie moeten staan. Vier Fuentessen, dus, of één piratenmunt, wat u het waard is.   

●●●●●
||https://www.nrc.nl//nieuws/2022/09/29/deze-schrijver-heeft-een-broertje-dood-aan-redigeren-onleesbaar-en-verslavend-tegelijk-2-a4143597
2022-09-29||Opinie | Inheemse volken  in Australië moeten een stem hebben  in het klimaatbeleid||Vorige week vrijdag nam het Mensenrechtencomité van de Verenigde Naties een bijzondere beslissing op het gebied van klimaatverandering en mensenrechten. Volgens het Comité schendt Australië, een van de grootste CO2-uitstoters in de wereld, de mensenrechten van de oorspronkelijke eilandbewoners in de Straat Torres door onvoldoende maatregelen te nemen om klimaatverandering tegen te gaan.  Medes Malaihollo is promovendus  internationaal recht aan de  Rijksuniversiteit Groningen. Het betreft een belangrijke overwinning voor de Straat Torreseilandbewoners, die in 2019 deze zaak zijn begonnen tegen Australië. Met deze beslissing van het Mensenrechtencomité is duidelijk geworden dat een staat met inheemse volken, zoals Australië, zich adequaat moet inspannen tegen klimaatverandering als de mensenrechten van een inheems volk op het spel staan. Een land met inheemse volken is op grond van internationale mensenrechten verplicht om deze rechten te beschermen. Inheemse volken vormen ongeveer 5 procent van de wereldbevolking. Desondanks beschermen zij ruim 80 procent van de biodiversiteit op aarde. Daarmee zijn ze belangrijke bewakers van flora en fauna, maar tegelijkertijd zijn ze ook erg kwetsbaar voor klimaatverandering. Door hun traditionele levenswijze oefenen inheemse volken een speciale relatie uit met hun ouderlijk land, wat ze erg afhankelijk maakt van het milieu waarin ze leven. De eilandbewoners van de Straat Torres zijn bijvoorbeeld afhankelijk van traditionele landbouw, maar een stijgende zeespiegel heeft ertoe geleid dat zout water in de bodem van de eilanden is binnengedrongen. Verder heeft de opwarming van de oceaan voor een schaarste aan kreeften gezorgd in de Straat Torres, wat een belangrijke voedselbron is voor de eilandbewoners.  Klimaatverandering leidt dus tot een gevaar voor de traditionele levenswijze en de levensvatbaarheid van een inheems volk, zoals de oorspronkelijke bewoners van de Straat Torres. Diverse internationale mensenrechtenverdragen, zoals onder andere het Internationaal verdrag inzake burgerrechten en politieke rechten (IVBPR), beogen deze rechten dan ook te beschermen. Met de recente beslissing van het Mensenrechtencomité wordt de link met klimaatverandering uitdrukkelijk gemaakt. Uiteindelijk is de boodschap van het Comité een duidelijke: staten met inheemse volken moeten zich – binnen wat mogelijk is – inspannen om het behoud van de traditionele levenswijzen van een inheemse gemeenschap te garanderen. De uitdaging voor Australië is hoe dergelijke inspanningen gerealiseerd kunnen worden. De oplossing hiervoor is geen gemakkelijke, maar een dialoog met de eilandbewoners is van uiterst belang. Uiteindelijk staan hun belangen op het spel en is hun inspraak fundamenteel. Anno 2022 kan het ouderlijk land van een inheems volk met een email verwoest worden of kan een inheemse gemeenschap van voedsel worden voorzien door een telefoontje. De vraag blijft echter: wie zitten er aan  tafel als deze beslissingen worden genomen?  Op grond van internationaal recht moeten inheemse volken aan  tafel kunnen zitten waar het gaat om hun belangen. Dit is een fundamenteel internationaal erkend recht en staat ook wel bekend als het zelfbeschikkingsrecht van volken. Vaak wordt dit recht geassocieerd met onafhankelijkheid en separatisme, maar voor inheemse volken gaat zelfbeschikking niet over afscheiding, maar over relatie. De kern van zelfbeschikking behelst immers het recht van een volk om vrije keuzes te maken over zaken die hen sterk  raken. Dit betekent dat staten waar inheemse volken wonen in gesprek moet gaan met die volken over de zaken die voor hen belangrijk zijn, en dat gesprek moet geïnstitutionaliseerd zijn. Zo moeten inheemse volken betekenisvolle inspraak hebben bij de totstandkoming van wetten en beleid over klimaatverandering. De in mei aangetreden Australische regering van minister-president Anthony Albanese lijkt een inhaalslag te willen maken op het gebied van het zelfbeschikkingsrecht van de inheemse bevolking. Dit blijkt ook uit de steun van Albanese rondom de Uluru Verklaring van het Hart. Dit is een gezamenlijke verklaring van alle Aboriginal leiders waarin ze de Australische bevolking vragen om de grondwet te veranderen zodat de inheemse bevolking een wezenlijke en zinvolle stem krijgt bij wetten en beleid die over hen gaan. De oorspronkelijke eilandbewoners van de Straat Torres hebben inmiddels ook al een overeenkomstige verklaring uitgevaardigd: de Masig Verklaring. Tot op de dag van vandaag worden de inheemse volken in Australië nog niet grondwettelijk erkend, wat leidt tot een zeer beperkte vorm van zelfbeschikking. In 2022 is dit nogal achterhaald, maar gelukkig heeft Albanese zijn steun al betuigd voor een referendum hierover. Naar aanleiding van de recente beslissing van het Mensenrechtencomité is dit een goed moment om de Australische grondwet te herzien. Als de inheemse volken in Australië nu meer inspraak krijgen over zaken die over hen gaan, dan wordt niet alleen geschiedenis geschreven in het land, maar kan ook worden doorgepakt om hun levensvatbaarheid beter te beschermen ten tijde van klimaatverandering.||https://www.nrc.nl//nieuws/2022/09/29/inheemse-volken-in-australie-moeten-een-stem-hebben-in-het-klimaatbeleid-a4143593
2022-09-29||Van wie is toch dat skelet dat gevonden is op het bouwterrein?||Hoe plat en geglobaliseerd de aarde ook is, soms kan het verbazend lang duren voordat de reputatie van een buitenlandse auteur Nederland bereikt. Garry Disher (73) is een Australische schrijver van meer dan vijftig boeken, waaronder twintig misdaadromans. Een gelauwerd auteur: volgens zijn Wikipedia-pagina kreeg hij vijftien literaire prijzen. En niet alleen in zijn thuisland, maar ook al drie keer de prestigieuze Deutscher Krimi Preis. Maar in Nederland is Disher dus een grote onbekende. Een blik in het gezamenlijke krantenarchief van acht landelijke kranten leert dat hier nog nooit over hem is geschreven. Dat gaat veranderen nu Ambo Anthos zijn meest recente thriller heeft laten vertalen, de eerste Nederlandse uitgave van zijn werk. Spoorloos is een zinderende whodunnit, een boek dat nieuwsgierig maakt naar Dishers eerder gepubliceerde romans. Hoofdpersoon is Charlie Deravin, een zedenrechercheur van middelbare leeftijd in een (fictief) Zuid-Australisch kustplaatsje. Hij is geschorst na het aanvallen van een meerdere (met goede reden, zoals langzaam duidelijk wordt) en moet zich verplicht melden bij een gedragstherapeut. Wat resulteert in schurende gesprekken die herinneringen oproepen aan de sessies van Tony Soprano met zijn therapeute. Door zijn schorsing heeft Charlie Deravin alle tijd om naar het strand te gaan, een beetje te surfen, en onderzoek te doen naar zijn twintig jaar eerder verdwenen moeder. Zij is vermoedelijk vermoord, maar haar lichaam werd nooit gevonden. Als bij een opgraving op een bouwterrein het skelet van de vrouw gevonden wordt komt er schot in de zaak. Behalve een whodunnit is Spoorloos vooral een familiedrama. Net als de lokale politie houdt Charlie’s broer Liam hun vader Rhys, een gepensioneerde politieagent, verantwoordelijk voor de verdwijning van hun moeder. De onzekerheid over haar lot zorgt voor spanningen binnen de familie.  Spoorloos is een thriller die je bij de strot grijpt. Door de aanhoudende spanning over de vraag wie de moeder van Charlie heeft vermoord, door de melancholie van de geschorste politieman, en door de knappe manier waarop Disher het masculiene gedrag binnen het politiecorps neerzet. Het is een complexe misdaadroman die geen moment verveelt of clichématig aanvoelt.  Garry Disher is een noeste werker. Zijn productie is zo groot, dat zijn nieuwe boeken zelfs in Australië niet altijd op media- en lezersaandacht kunnen rekenen. Daarover klaagde de schrijver in 2019 in The Sydney Morning Herald, de grootste krant van het land. Over zichzelf sprekend in de derde persoon zei hij: „Het probleem met Garry Disher is dat hij te betrouwbaar is. Elk jaar een nieuw boek. Ze weten wat ze van me kunnen verwachten. Als ik een 20-jarige transgender was met een debuutroman, dan zouden ze me vast beter kunnen verkopen.” 

●●●●●
||https://www.nrc.nl//nieuws/2022/09/29/van-wie-is-toch-dat-skelet-dat-gevonden-is-op-het-bouwterrein-a4143592
2022-09-29||Oek de Jong verheft zijn rijlessen tot literatuur||‘Wat een sensatie’, zegt Oek de Jong tegen zijn rij-instructuur, ‘om hier te rijden.’ Hij gaat verrast op in het wegverkeer, hij is gelukzalig onderdeel van de zaterdagmiddagse massa Amsterdamse auto’s.  ‘Let ook even op die tram. Hij zit nu vlak achter je’, reageert de instructeur. In dat dialoogje zit al alles waardoor de mooie memoir Man zonder rijbewijs het stempel ‘literair’ verdient. Je krijgt er, in alle beknoptheid, een glimp van het zelfportret van een artistieke ziel die zich tot laat in zijn leven niet achter het autostuur begaf, je snapt waarom, en je bent getuige van de ontwikkeling, de coming-of-age, die hij in de lesauto doormaakt, van zijn confrontatie met de wereld om hem heen.  Oek de Jong (1952) verheft zijn autorijlessen tot literatuur, tot een verhaal dat meer betekent dan er op het eerste gezicht staat. Dat doet hij om te beginnen als romancier, met scènes. Jongen, achter het stuur van zijn moeders auto, rijdt door de Zeeuwse polder, ‘geeft te veel gas, belust op snelheid’, remt net op tijd om niet tegen een boom te belanden. En: dezelfde jongen, nu in een zeilboot in een Friese sloot, hij manoeuvreert onhandig en dan gaat het wel mis, hij vaart de walkant in, gat in de boot. In die jongen zit zowel dromerigheid als roekeloosheid, een hang naar terughoudendheid en naar overgave – een combinatie die hem weghoudt achter het stuur (maar veel brengt als kunstenaar, denk je er even bij). Hij heeft een hang naar buitenstaanderschap, zoals de man die deze jongen geworden is constateert, in de lesauto op de Amsterdamse ringweg: ‘Dit is wat ik mijn hele leven niet heb gewild, waar ik me altijd tegen heb verzet: gedwongen worden om mee te doen.’ Daarmee rijden we ook recht het oeuvre van Oek de Jong binnen, de schrijver van psychologische romans die onderzoekt hoe karakters bepaald zijn, hoe voorgeschiedenissen je vormen.  Man zonder rijbewijs is evenzeer een autorijbiografie als  een autobiografie. De jongen die altijd te dromerig en zachtaardig was om die viriele kracht van de machtige auto aan te kunnen, zoon van een moeder die hij omschrijft als ‘de meest teruggetrokken en naar binnen gerichte persoon die ik heb gekend’ en een vader voor wie ‘het voor hem meest interessante en belangrijkste stuk van zijn leven [zich afspeelde] in zijn studeerkamer’ – die jongen gaat nu de weg op. Als zijn geliefde tijdelijk immobiel is, moet de hulpeloze De Jong aan rijlessen geloven.  Afwisselend leest de memoir als een autobiografische roman en als een verslag – in een fijne, onderhoudende afwisseling, zij het niet volledig puntgaaf. Het verslag moet het vaak hebben van banale zaken die toch een blik bieden op de mens, denk aan des schrijvers smakelijke zelfoverschatting bij het theorie-examen, of de stress en charme van fileparkeren (‘Ik ben gecharmeerd van de term “bijzondere verrichtingen”’). Daar staan wat minder relevante passages tegenover, zoals over de stadsuitbreidingsgeschiedenis van Amsterdam. Machtig interessant vindt hij dat, ‘overal waar ik kwam, dacht ik aan hoe het er vroeger was geweest’, autobiografeert De Jong, ‘kind van de wederopbouw’, maar de lezer constateert soms dat wat zich buiten afspeelde toch niet alleszeggend is voor wat er vanbinnen gebeurt. In die zin is De Jongs deterministische blik ook beperkend: alle wegen leiden naar de jeugd. Dat werkt ijzerenheinigheid in de hand, een stelligheid die van de weeromstuit argwaan wekt: ‘Ook mijn aanleg voor het teruggetrokken bestaan gaat terug op wat er die eerste achttien jaar in me is gegoten.’ De Jong laat de lezer dichtbij komen, maar verwijst uiteindelijk naar de simplistische conclusie van de therapiesessie. Terwijl ik zou zeggen dat de psychologische romans van Oek de Jong juist uitblinken op de momenten die zich net niet helemaal laten verklaren – als het verhaal stroomt en het personage maar een kant op kan, een kant die weliswaar verrast, maar die ook kloppend voelt. Omdat het op gevoel gaat. Zoals de rij-instructeur altijd op tijd arriveert, omdat hij een ‘hypersensitief gevoel voor het verkeer in de stad op een bepaald tijdstip op een bepaalde dag’ heeft. ‘Het wordt niet berekend, het kán niet berekend worden, want het is iets waar je niet bij nadenkt. Juist uit een soort achteloosheid ontstaat in dit geval de precisie.’ 

●●●●●
||https://www.nrc.nl//nieuws/2022/09/29/oek-de-jong-verheft-zijn-rijlessen-tot-literatuur-a4143591
2022-09-29||Vaticaan berispte en strafte bisschop vanwege beschuldigingen van seksueel misbruik||Het Vaticaan heeft de afgelopen twee jaar straffen opgelegd aan bisschop en Nobelprijswinnaar Carlos Filipe Ximenes Belo, naar aanleiding van aantijgingen dat hij in de jaren negentig meerdere jongens seksueel misbruikte in Oost-Timor. Dat heeft een woordvoerder van het Vaticaan donderdag bevestigd aan persbureau AP. Volgens de woordvoerder ontving het kantoor dat zich binnen het Vaticaan bezighoudt met seksueel misbruik de eerste beschuldigingen over bisschop Belo in 2019. Binnen een jaar nam het Vaticaan maatregelen, zoals het beperken van Belo’s werkzaamheden en bewegingsruimte en door hem vrijwillig contact met minderjarigen te verbieden. Eind 2021 werden de sancties „aangepast en versterkt”. Belo heeft zijn straf tweemaal officieel geaccepteerd, schrijft het Vaticaan.  Aanleiding voor de bekendmaking van het Vaticaan is een artikel dat De Groene Amsterdammer woensdag publiceerde. Daarin stond dat de Oost-Timorese bisschop Belo, die in 1996 de Nobelprijs voor de Vrede won, jarenlang meerdere jongens seksueel misbruikte. Het opinieweekblad sprak met twee inmiddels veertigjarige slachtoffers, andere gedupeerden en twintig anderen die op de hoogte zijn van de zaak of een slachtoffer kennen.  Belo won de Nobelprijs samen met José Ramos-Horta voor hun bemiddeling ten behoeve van een vreedzame oplossing voor de bloederige onafhankelijkheidsoorlog die Oost-Timor in de jaren negentig voerde tegen Indonesië, dat het land sinds 1975 bezette. Door de heldenstatus die Belo hiermee verkreeg, durfden de slachtoffers zich jarenlang niet uit te spreken, zeggen ze tegen De Groene Amsterdammer.||https://www.nrc.nl//nieuws/2022/09/29/vaticaan-berispte-bisschop-vanwege-beschuldigingen-van-seksueel-misbruik-a4143588
2022-09-29||Een vrouw op kantoor? Dat vonden mannen oneerlijke concurrentie||Het is een heel gewone familiegeschiedenis die Suzanna Jansen beschrijft in haar nieuwe boek De omwenteling of de eeuw van de vrouw. En juist daarom is het goed. Want het verhaal van haar moeder – over haar gaat het vooral – is het verhaal van heel veel moeders in Nederland. Daardoor vraag je je als lezer voortdurend af: hoe ging dat eigenlijk bij ons thuis? Betsy heet ze in het boek, en ze werd geboren in 1922, het jaar waarin vrouwen voor het eerst naar de stembus gingen. Maar het boek begint met een scène op 30 maart 1981, als Betsy een wit laken aan het balkon hangt. Het is het teken dat ze die dag meedoet aan de vrouwenstaking. Aanleiding is de nieuwe abortuswet, die abortus níet uit het wetboek van strafrecht haalt en wél vijf dagen bedenktijd invoert voor vrouwen die hun zwangerschap willen laten afbreken. Samen met haar zestienjarige dochter, de auteur van het boek, kijkt Betsy of er al lakens aan andere balkons hangen. Ze heeft die ochtend geen thee gezet en niet de tafel gedekt voor het ontbijt. Als het laken hangt, vraagt ze of haar dochter zin heeft in koffie. ‘Ze gaat het zelf maar zetten want als ze allebei staken, krijgen ze niks.’ Voordat ze trouwde had de moeder van Jansen, die met Het pauperparadijs (2016) een bestseller schreef, achtenhalf jaar administratief werk gedaan op verschillende kantoren. De rest van haar leven sprak ze erover ‘met glanzende ogen’. Toen ze trouwde was het vanzelfsprekend dat ze  huisvrouw werd.  Ze berustte in haar lot. Jaren later vraagt haar dochter zich af: ‘Wat wist ik eigenlijk van de weg die mijn moeder had afgelegd van een meisje volgens de mores van 1922 tot haar stellingname in 1981?’ Aan de hand van haar moeders verhaal vertelt Jansen hoe de strijd om vrouwenrechten in de twintigste eeuw verliep, of eigenlijk begint ze al wat eerder. De schrijfmachine, uitgevonden in 1874, omschrijft ze als ‘een paard van Troje’. Tot dan werkten vrouwen niet op kantoor. Maar de schrijfmachine ‘kon je vergelijken met een naaimachine, daar kon een vrouw ook goed mee overweg. Ze had lenige vingers, er was al bewezen dat ze uitstekend kon naaien/borduren/piano spelen.’ Enter de vrouw op het kantoor. Suzanna Jansen vertelt over de eerste feministische golf, in de decennia rond 1900, en de tweede in de jaren ‘60, ‘70 en ‘80 van de twintigste eeuw: van de suffragettes tot de Dolle Mina’s. Nu kom je die in andere boeken ook tegen, maar Jansen voegt er feiten en anekdotes aan toe die minder bekend zijn. Bijvoorbeeld dat vakbonden aan het begin van de vorige eeuw pleitten voor een verbod voor vrouwen op kantoor. Vrouwen accepteerden lagere lonen dan mannen, daarmee vormden ze oneerlijke concurrentie voor mannen, zo was de redenering. In 1921 stelde de PTT een vrouwenquotum in: niet meer dan één op de vijf medewerkers mocht vrouw zijn. Toen Betsy op een kantoor werkte was voor sommige beroepen nog bij wet geregeld dat een vrouw werd ontslagen als ze trouwde. En dat was hoe dan ook de praktijk: een fatsoenlijk bedrijf wilde geen getrouwde vrouwen. Een collega van Betsy was wel getrouwd, maar hield dat angstvallig geheim. Haar man was ziek, ze had geen keuze. Als ze naar kantoor ging deed ze haar trouwring af en tegen collega’s zei ze dat ze nog bij haar ouders woonde. Nog zo’n veelzeggend detail: als de bezetters van het Maagdenhuis in 1969 worden veroordeeld voor huisvredebreuk, legt de rechter een lagere boete op aan de vrouwelijke studenten onder hen. ‘Alsof je hen de wetsovertreding niet helemaal kunt aanrekenen’, schrijft Jansen, ‘of zij zich willoos hadden laten meeslepen door andere oproerkraaiers (m).’ De strijd voor vrouwenrechten ging te langzaam voor Betsy. Met toestemming van de pastoor deed ze met haar man Chris aan periodieke onthouding – de pil was er nog niet toen ze trouwden. Maar met vijf  kinderen was ze hoe dan ook gebonden aan huis. Kinderopvang was er immers niet.  In 1963 werd het haar allemaal te veel: de zorg voor een druk gezin aan de ene kant, en het gevoel dat alle dagen, weken hetzelfde waren aan de andere kant. Ze was niet de enige. In 1955 introduceerde De Telegraaf een nieuw woord: ‘huisvrouwenvermoeidheid’. De ‘managersziekte in de keuken’ noemde de krant het. Betsy ging acht weken naar een rusthuis voor huisvrouwen van de Katholieke Arbeidersbond. Therapie kreeg ze daar niet, daar was geen geld voor. Wel regelde de katholieke organisatie een ‘gezinsverzorgster’ die haar taken thuis overnam. ‘Met zulke hulp maakte een moeder zich minder zorgen, dan wist ze dat haar gezin niet onder haar afwezigheid zou lijden.’ Suzanna Jansen is de jongste van de vijf dochters van Betsy. Ze schrijft over zichzelf in de derde persoon . Maar soms ook schrijft ze gewoon ‘ik’, als ze de geschiedenis overdenkt. Die perspectiefwisselingen werken goed: ze herinneren je eraan dat het allemaal waargebeurd is. Hoewel, allemaal? In het begin van het boek schrijft Jansen dat ze soms in de huid van haar moeder is gekropen ‘om haar belevingswereld dichterbij te halen’. Nu bewegen schrijvers van literaire non-fictie zich regelmatig langs of op de grens tussen ‘waargebeurd’ en ‘verbeeld’. Maar er zijn verschillen. Annejet van der Zijl bijvoorbeeld is heel streng voor zichzelf. Als zij schrijft dat het in het negentiende-eeuwse Charleston rook naar citrusbomen (zoals ze deed in Fortuna’s kinderen) dan kun je gerust aannemen dat ze daar bronnen voor heeft. „Op het moment dat ik ga inkleuren verliest het echte verhaal zijn waarde”, zei ze vorig jaar in Brommer op zee. Judith Koelemeijer is in haar recente biografie van Etty Hillesum ook heel prudent, alles wordt verantwoord in een uitgebreid notenapparaat. Roxane van Iperen daarentegen gunde zichzelf wel wat vrijheid in haar veelgeprezen ‘t Hooge Nest:  met enige regelmaat ‘weet’ ze wat haar hoofdpersonen denken en voelen. In dit boek van Suzanna Jansen stuit je af en toe op een zin of een passage waarvan je als lezer denkt: hier zijn we in het domein van de verbeelding. Een dialoog van honderd jaar geleden bijvoorbeeld. Maar je vergeeft het haar. Omdat het boek vlot geschreven is en overduidelijk  wemelt van de feiten. En die ‘ik’ af en toe helpt ook: die herinnert je er aan dat de auteur veel van wat ze beschrijft zelf heeft waargenomen. Het resultaat is een meeslepend verhaal, dat uitnodigt om nog eens na te denken over gezinsverhoudingen, toen en nu. Voor vrouwen en voor mannen. 

●●●●●
||https://www.nrc.nl//nieuws/2022/09/29/een-vrouw-op-kantoor-dat-vonden-mannen-oneerlijke-concurrentie-a4143590
2022-09-29||Yuval Noah Harari schreef een kinderboek: ‘Kinderen komen geen olifanten meer tegen in hun dagelijks leven, ze moeten snappen wat een bedrijf is&#8217;||De mens is er eigenhandig voor verantwoordelijk dat de aarde opwarmt. Met dat wapenfeit is onze soort niet de meest voor de hand liggende hoofdpersoon tijdens een Kinderboekenweek (5 tot en met  16 oktober) met als thema ‘Gi-ga-groen’. Maar kijk, tussen de titels over krekels, palmen en reptielen prijkt toch echt het boek Hoe wij het machtigste dier op aarde werden, van de Israëlische bestsellerauteur (voor volwassenen) Yuval Noah Harari. En dat is helemaal niet zo onlogisch, zegt Harari, bekend van boeken als Sapiens en Homo Deus, tijdens een gesprek in  Amsterdam. „Voor sommige mensen zal het als een schok komen, maar de mens is een dier. In Israël worden er altijd mensen boos als ik dat zeg. Het is er bijna taboe. Een groot percentage van de mensen accepteert het niet, of alleen in theorie. Maar om te begrijpen hoe ons liefdesleven of onze politiek werkt, zul je toch echt  de mens als diersoort moeten bestuderen, in samenhang met andere dieren.” Leopold/Ploegsma, 168 blz. € 19,99. 10+ Ook menselijke angsten zijn uit het dierenrijk afkomstig, zegt Harari. Een mensenkind dat haar moeder kwijtraakt is bang, net als een stekelvarken- of giraffenkind. Achter die angst zit een evolutionair gegeven: een verloren babystekelvarkentje overleeft niet in het wild. De mens heeft dus baat bij verlatingsangst, om te overleven. Of neem het monster onder je bed. Ook dat, zegt Harari, is een „herinnering van miljoenen jaren geleden, van het moment dat er een leeuw aankomt om je op te eten”. Datzelfde fenomeen  zie je bij de menselijke reactie op terroristische aanslagen, zegt Harari. „Wij reageren daar veel heftiger op dan op  langzaam gevaar, zoals klimaatverandering. Terroristen herkennen we als een fundamenteel gevaar, zoals ook andere sociale dieren zulke gevaren herkennen. Maar geen enkel dier heeft zo’n effect op het klimaat als de mens de afgelopen paar honderd jaar. De angst voor het gevaar van  klimaatverandering, dat veel groter is dan dat van een bomdreiging, heeft geen kans gekregen om in onze genen te belanden.”  En dit, zegt Harari, was voor hem de reden om een kinderboek te willen schrijven over de menselijke oorsprong. „Ik denk dat kinderen willen begrijpen waar de angst voor het monster onder hun bed vandaan komt.”  Yuval Noah Harari (1976) werd geboren in Haifa en is opgeleid als middeleeuws historicus in Jeruzalem en Oxford.   Na zijn promotie aan Oxford doceerde hij aan zijn alma mater in Jeruzalem het vak wereldgeschiedenis, wat hem op het spoor bracht voor zijn latere wereldwijde bestsellers  Sapiens enHomo Deus.   Als Harari één boodschap mag kiezen die hij zelf als kind meegekregen had willen hebben, is het die van het universalisme. „Dat zou me bevrijd hebben van verkeerde verhalen, bijvoorbeeld over nationalisme en religie. In Israël groei je op met het verhaal dat het Joodse volk het belangrijkste volk ter wereld is, en dat je Joods-zijn een belangrijk onderdeel is van wie je bent. Natuurlijk is dat ook waardevol, maar het is niet het hele verhaal. De mens is  miljoenen jaren oud. Om onze emoties te begrijpen, moet je niet bij het jodendom te rade gaan, maar bij de evolutie.” En daarbij, zegt hij, doet een exclusief nationalistisch-religieus verhaal afbreuk aan invloeden van buiten. „Wij zijn niet het belangrijkste volk ter wereld. Als kind hield ik van voetbal. Dat is uitgevonden door de Britten. Ik at graag snoep, en suikerriet werd oorspronkelijk gecultiveerd op Nieuw-Guinea.  Het Hebreeuws komt uit andere talen voort. En dat ik een boek kan schrijven, heb ik weer te danken aan de Sumeriërs, het volk dat het concept ‘schrijven’ ontwikkeld heeft. Daarom snap ik ook niks van het hedendaagse extremisme rond culturele toe-eigening.”  Van culturele toe-eigening wordt gesproken  wanneer leden van een dominante cultuur elementen van een minderheidscultuur overnemen zonder dat ze de culturele achtergrond er echt van begrijpen. Dit moet gezien worden in een koloniale context, en is dus iets anders dan het uitwisselen van culturele elementen op gelijke voet. Vaak is er ook nog een economische component, dat er door leden van de dominante groep geld verdiend wordt aan het uitbaten van een minderheidscultuur.  Dit overnemen van elementen van een andere cultuur of identiteit – denk aan witte mensen met dreadlocks of een Amerikaans-inheemse verentooi – wordt door sommige linkse activisten ongepast gevonden.     Illustratie Ricard Zaplana Ruiz
 Harari: „Dat is belachelijk! Alles aan onze cultuur is afkomstig uit een andere cultuur, van de kleren die we dragen tot de liederen die we zingen. Onze hele cultuur is toegeëigend.” Harari’s kinderboek, geschikt vanaf tien jaar, is het eerste in een reeks van vier. Samen zal dit kwartet de geschiedenis van de mensheid behandelen. Na het nu verschenen deel één, over de Steentijd, zullen er boeken volgen waarin onder meer het  ontstaan van de landbouw en het kolonialisme behandeld zullen worden.  Het is geen eenvoudige kost voor kinderen wanneer je zulke alomvattende ambities hebt met een geschiedenisboek, erkent Harari.   „Natuurlijk is de geschiedenis van een natie ook waardevol. Maar daar bestaan al zo veel boeken over. Je kunt een hele bibliotheek vullen met boeken over het jodendom. Ik wilde iets toevoegen aan wat er al is.” Het is globaal het verhaal van zijn doorbraakboek Sapiens, in kindertaal gegoten, maar niet gesimplificeerd.  Harari deinst er niet voor terug om abstracte begrippen als ‘democratie’ of ‘kapitalisme’ voor kinderen inzichtelijk te maken. „Al heb ik gelukkig nog even voordat de delen verschijnen waarin die begrippen voorkomen”, lacht hij.  In deel één legt hij het concept ‘bedrijf’ uit, aan de hand van McDonald’s. Bestaat dat hamburgerrestaurant uit zijn gebouwen? Nee, want als de gebouwen instorten, bouwt het bedrijf nieuwe. Uit de hamburgers? Uit de werknemers? Nee, allemaal vervangbaar. Het bedrijf, betoogt Harari in een aanstekelijke stijl, is net zo’n abstract idee als een religie, of geld. Mensen hebben met elkaar afgesproken dat het bestaat, dus bestaat het. Over religie belooft Harari „respectvol” te schrijven. „We maken geen grappen over het geloof, en we zullen de goede dingen benadrukken. Maar geloof heeft ook geweld en intolerantie gebracht. En ik wil vertellen dat de wereldreligies draaien om verhalen die door mensen bedacht zijn. Neem het Nieuwe Testament. Dat bestaat uit 27 teksten. Maar Jezus kende dat boek niet. In de eerste eeuwen na Christus hebben christenen bediscussieerd welke teksten er wel of niet in hoorden. Het is dus mensenwerk.”   Met zijn boek hoopt Harari kinderen te prikkelen tot het stellen van vragen over zaken waar je normaal niet zo snel over nadenkt. „Tijdens een bijeenkomst in Leiden vroeg een kind: waarom huilen mensen? Dat is een geweldige vraag! Precies het soort vraag waartoe ik kinderen hoop te inspireren.” Illustratie Ricard Zaplana Ruiz Daarbovenop hoopt hij kinderen te laten inzien dat mensen het verschil maken op de aarde – in positieve en in negatieve zin. Het boek bevat voorbeelden van kinderen die iets belangrijks gedaan hebben, zoals de wereldberoemde grottekeningen in het Franse Lascaux ontdekken. En het gaat over de kracht van samenwerken, de doorslaggevende oorzaak van de wereldoverheersing door de relatief slappe homo sapiens.  Evengoed toont hij aan dat mensen al tienduizenden jaren geleden verantwoordelijk waren voor het massaal uitsterven van diersoorten. Dat begon in Australië, waar kort na de komst van de eerste mensen alle grote landdieren tot het laatste exemplaar uitstierven. De reuzenmoa, wonambi, procoptodon, megalania, diprotodon, glyptodon en grondluiaard zijn in het boek prachtig getekend door Ricard Zaplana Ruiz. Harari: „In de Steentijd waren er nog geen huisdieren of boerderijdieren. Zelfs mensen waren wild, en leefden nauw met dieren samen. Onze tegenwoordige levens leven we ver van dieren vandaan. Dieren liggen als  vlees in het vriesvak van de supermarkt. Mensen zijn te druk met het moderne leven om veel met dieren bezig te zijn. Tegelijk zie je wel een verlangen om zich tot dieren te verhouden: van knuffeldieren tot dierenplaatjes op shirts en dieren als hoofdpersoon in tekenfilms.”  De mens heeft een verantwoordelijkheid om het beter te doen dan hij gedaan heeft, aldus de historicus. „En dan niet  met simplistische boodschappen, bijvoorbeeld dat de klimaatcrisis de schuld is van het kapitalisme. Er zijn duidelijk problemen met het kapitalisme. Maar dat is niet het hele verhaal. We hebben al enorme schade aangericht voordat het kapitalisme ontstond. En de conduitestaat van het communisme is alleen maar erger: in de Sovjet-Unie was er meer vervuiling en meer vernietiging van de natuur dan in kapitalistische landen. We hebben een breed historisch begrip nodig.” Als je klimaatverandering wilt begrijpen, zegt hij, moet je bedrijven begrijpen. „Zij hebben de schade veroorzaakt, maar zijn ook deel van de oplossing. Daarom vond ik het ook zo belangrijk om kinderen te vertellen wat een bedrijf is. Kinderen komen dan misschien geen olifanten meer tegen in hun dagelijks leven, maar bedrijven zien ze de hele dag om zich heen.” De centrale boodschap van zijn boek, zegt Harari, is dat de wereld niet zo had hoeven zijn als ze is. „Mensen hebben beslissingen genomen die deze wereld gecreëerd hebben. Dus kunnen ze haar ook veranderen. Dat is niet makkelijk, maar het is eerder gedaan. Het is een boodschap van empowerment.”  Maar in plaats daarvan „neigen mensen naar slachtofferschap”, constateert de historicus. „De Russen en de Chinezen vertellen zichzelf dat ze slachtoffer zijn, Israël doet dat ook. Soms is dat meer gerechtvaardigd dan andere keren. Maar als sleutelverhaal is het gevaarlijk. Het maakt je onverantwoordelijk. Als je een slachtoffer bent, heb je immers de situatie niet veroorzaakt. Dus ben je ook niet verantwoordelijk voor oplossingen.” Natuurlijk weet ook Harari dat er machtsverschillen bestaan. „Maar ieder mens heeft een beetje macht. Door hun unieke mogelijkheid tot  samenwerking zijn mensen óók bij machte om bijvoorbeeld diersoorten te behouden. Dat is een deel van mijn boodschap aan kinderen: je bent sterker dan een leeuw, die niet de economie of het rechtssysteem kan veranderen. Jij wel, zeker als je met velen bent.”||https://www.nrc.nl//nieuws/2022/09/29/yuval-noah-harari-schreef-een-kinderboek-kinderen-moeten-snappen-wat-een-bedrijf-is-a4143589
2022-09-29||Deze  ramp is niet alleen van de Bijlmer, maar van heel Nederland||De Bijlmerramp is niet van de Bijlmer alleen, maar van heel Amsterdam, van heel Nederland zelfs. Dat  is de gedachte achter de mini-expositie 30 jaar Bijlmervliegramp, die afgelopen weekend opende   in het Amsterdam Museum. Door in hartje centrum stil te staan bij de noodlottige crash op  twee Bijlmerflats  op zondagavond 4 oktober 1992 hopen de makers de vliegramp  een plek te geven in het collectieve geheugen van de gehele stad. De tentoonstelling maakt onderdeel uit van het project Collecting the City. Nu het   gebouw  aan de Kalverstraat   een ingrijpende renovatie ondergaat, heeft  het museum  zichzelf de vraag gesteld: hoe verzamel je de stad van vandaag? De zeventiende-eeuwse portretten uit de befaamde schuttersgalerij voldoen  niet meer alleen om  Amsterdam te representeren – tot die conclusie waren ze bij het Amsterdam Museum al een tijdje geleden gekomen. Met de tijdelijke sluiting van het  gebouw in het voormalige burgerweeshuis, tot zeker 2025, is de vraag ‘wat dan wel?’ extra urgent geworden. In het tijdelijke onderkomen in de Hermitage, waar sinds maart dit jaar  een deel van de vaste collectie hangt en staat (inclusief draaiorgel Het Snotneusje maar minus de reus Goliath uit de schuttersgalerij, die helaas te groot was), heeft het museum nu  ‘proeftuin’  Collecting the City geopend.  Buurtmusea, lokale kunstenaars en bewoners mogen zelf ideeën aandragen – en uitwerken – voor mini-tentoonstellingen, die telkens een half jaar duren. Het idee is te experimenteren met een nieuwe manier van exposities maken – bottom up – en op die manier ook nieuwe objecten te verwerven voor de permanente collectie van na 2025.  Afgelopen zaterdag opende de tweede editie van Collecting the City. Wat de drie micro-exposities, verdeeld over negen zalen, met elkaar verbindt is eigenlijk maar één ding: de stad Amsterdam. Verder behandelen ze drie volstrekt uiteenlopende onderwerpen, in drie heel verschillende stijlen.  Fotograaf Cleo Campert trok een monument op voor de RoXY, de legendarische Amsterdamse nachtclub waar zij in de jaren negentig als huisfotograaf werkte. Vorig jaar verscheen er al een boek, Het RoXY Archief 1988-1999. Campert heeft dat nu uitgebouwd tot een ode aan Zubrowka International, een flamboyante performer die gold als de muze van de in 1999 afgebrande discotheek.  Er is een silent disco met  housemuziek van dj Joost van Bellen, een kijkdoos met beelden – soms scabreus – van Zubrowka en uiteraard veel foto’s van uitzinnig dansende bezoekers. Deze flashback naar de zorgeloze, hedonistische jaren negentig roept onherroepelijk de vraag op: zijn er anno nu nog plekken in Amsterdam waar je  je zo vrij en non-conformistisch kunt uitleven? Tentoonstelling nummer twee gaat over een heel ander onderwerp: de wooncrisis. Een aantal buurtmusea stelde een overzicht samen van het Amsterdamse woningbouwbeleid in de afgelopen honderd jaar. Vier buurten – de Van der Pekbuurt in Noord, het Oostelijk Havengebied, De Baarsjes en Slotermeer  – vormen de chronologische ruggengraat van dit overzicht. De makers  willen laten zien hoe de prachtige Amsterdamse traditie van volkshuisvesting verdampte onder druk van landelijk neoliberaal beleid.  Een uitermate urgent onderwerp, maar de samenstellers hebben te veel beeld, tekst en uitleg in één ruimte willen proppen. Het resultaat is een nogal hermetische geschiedenis van de Amsterdamse volkshuisvesting waarin de kijker al snel het spoor bijster raakt – ondanks het bij vlagen prachtige fotomateriaal. Beter was vermoedelijk geweest in te zoomen op één aspect van het Amsterdamse woonbeleid, bijvoorbeeld de belangrijke rol die actievoerders en krakers in de loop der jaren speelden bij het afdwingen van leefbaarheid en de menselijke maat bij nieuwbouw. Ook, en dat wist ik niet, in het Oostelijk Havengebied.  Wel een prachtaanwinst:  het ‘Rad van Onfortuin’, gemaakt door kunstenaars Hans de Tweede en Tycho voor een woonprotest in het Westerpark in 2021, dat op ironische wijze laat zien welke opties jongeren anno nu op de Amsterdamse woningmarkt hebben (‘Rijke papa en mama kopen een pandje voor je’, ‘Je scheel betalen voor een washok zonder raam’). Mag het rad alsjeblieft blijven als onderdeel van de permanente collectie van het verbouwde Amsterdam Museum? Veruit de meest indrukwekkende – en best getimede – van de drie mini-exposities is die over de Bijlmerramp, komende dinsdag  dertig jaar geleden. De crash van een Israëlisch vrachtvliegtuig op de flats Kruitberg en Groeneveen op 4 oktober 1992 is tot de dag vandaag een trauma in de Bijlmermeer, maar de ‘co-creators’ van de tentoonstelling – Imagine IC en het CBK Zuidoost – vinden dat er ook buiten het stadsdeel meer bewustzijn gecreëerd moet worden over de ramp. Een reeks ‘stadsgesprekken’  over  hoe Amsterdammers de ramp herdenken, vormde de basis van twee tentoonstellingen: eentje in het Amsterdam Museum, en eentje in Imagine IC aan het Bijlmerplein.   De expositie in het Amsterdam Museum is, hoe klein ook, bijzonder geslaagd. Met niet eerder gepubliceerde foto’s van het rampgebied, twee wrakstukken van het El Al-vliegtuig, een  collage van krantenvoorpagina’s   en het schilderij Bijlmer blues van Herman Brood – in bruikleen uit een privé-collectie – wordt  de ramp  krachtig tot leven gewekt.  De tekeningen die basisschoolkinderen uit de Bijlmer maakten bij wijze van traumaverwerking, al eens eerder gebundeld in een boek en nu onderwerp van een  documentaire van  Bijlmerbewoner Akwasi (Een gat in mijn hart), zijn dertig jaar later nog even aangrijpend. Héél dichtbij komt het inferno van 4 oktober in een transcript van de gesprekken uit de 112-meldkamer, dat een volledige wand beslaat van vloer tot plafond. Tot half zeven ’s avonds zijn politie, ambulance en brandweer bezig geweest met een meldinkje hier en een meldinkje daar – totdat  de lijnen van de alarmcentrale  ineens ontploffen.  „We staan hier nog steeds alleen”, meldt een brandweerman om 18.47 uur vanaf het grasveld voor een van de brandende flats, „en zoiets heb je nog nooit van je leven gezien.”  Wie de drie zalen bekijkt, wordt als vanzelf nieuwsgierig naar de zusterexpositie  in Amsterdam Zuidoost, zeker vanwege de nadrukkelijke koppeling van  de Bijlmermeer  aan   de rest van de  stad. Helaas valt de tentoonstelling bij Imagine IC een beetje tegen – zowel qua omvang als  inhoud.  Opnieuw zien we de transcripten uit de meldkamer, uitvoeriger hier, op verticale doeken die een  intieme ruimte creëren. Je kunt in deze ruimte luisteren naar audio van buurtbewoners en getuigen („De hele flat begon te trillen. We woonden op de tiende etage en waren bang dat we allemaal dood zouden gaan”). Heel mooi, maar dan zijn we er wel zo’n beetje. Op een videopaal kun je nog  een fragment van Akwasi’s documentaire bekijken en een prachtige aflevering van Andere Tijden over vier overlevenden – maar daarvoor hoef je niet naar het museum.       Het meest indringende Bijlmerramp-object in Imagine IC bevindt zich sinds  vijf jaar in de ‘Vitrine van Zuidoost’, het levende archief over de Bijlmermeer dat permanent te zien is. Dat is een sleutelhangertje met een nep-diamant. Jongerenwerker Karin Moor, aanwezig in de flat toen het vliegtuig insloeg, kreeg het van een van de kinderen die ze na de ramp een dagje meenam naar zee. „Het enige wat zij nog bezat.” Vijfentwintig jaar  lang hing het sleutelhangertje aan de tas van Moor – bij de herdenking in  2017 schonk ze het aan Imagine IC.       Maar terug naar het Amsterdam Museum. Collecting the City is een behartenswaardige poging om de collectie van het museum te verbreden, verdiepen en democratiseren. Dat het drie ongelijksoortige en kwalitatief  wisselende  tentoonstellingen oplevert die de bezoeker enigszins duizelig naar buiten doen komen, is misschien de prijs die je betaalt  voor zo’n experiment.  Op televisie  wordt op verschillende manieren stilgestaan bij de ramp van 30 jaar geleden.  Zo start donderdag 29 september de tv-serie  Rampvlucht (dagelijks om 21.30 uur op NPO 1, slotaflevering 4 oktober). Daarbij horen ook een podcast en digitale reconstructie (zie  rampvlucht.kro-ncrv.nl).  De NOS zendt de herdenking van de Bijlmerramp op dinsdag 4 oktober vanaf 17.00 uur live uit op NPO 2. Ook op 4 oktober: de documentaire  Een gat in mijn hart van Akwasi (22.10 uur, NPO 2).||https://www.nrc.nl//nieuws/2022/09/29/deze-ramp-is-niet-alleen-van-de-bijlmer-maar-van-heel-nederland-a4143453
2022-09-29||Duitse regering trekt 200 miljard euro extra uit voor energiecompensatie||De Duitse regering is het eens geworden over een nieuw pakket van 200 miljard euro aan steunmaatregelen om burgers en bedrijven te compenseren voor hun gestegen energiekosten. Dat heeft de Duitse bondskanselier Olaf Scholz (SPD) donderdagmiddag bekendgemaakt, melden de internationale persbureaus. Een belangrijk onderdeel van het pakket is de Gaspreisbremse, een gasprijsplafond dat vanaf aanstaande zaterdag een limiet plaatst op de prijs die burgers en bedrijven betalen voor gas om hen „door deze moeilijke tijd te helpen”, zei Scholz tijdens een persconferentie in Berlijn. Het programma krijgt de naam ‘Economische verdediging tegen de gevolgen van de Russische agressieoorlog’ mee, zo meldde de Duitse zakenkrant Handelsblatt eerder op de dag. Volgens Scholz zijn de Duitse overheidsfinanciën voldoende toereikend om inwoners via het zogenoemde „economisch verdedigingsschild” te compenseren voor hun gas- en elektriciteitsrekening, zei hij tijdens een gezamenlijk persconferentie met de minister van Economische Zaken Robert Habeck (De Groenen) en minister van Financiën Christian Lindner (FDP). Daarnaast schrapt de regering de omstreden gasprijsheffing (Gasumlage), die de hoge kosten die energieleveranciers maken teneinde Russisch gas te vervangen vanaf dit najaar moest opvangen. Die heffing zou een gemiddeld gezin van vier personen jaarlijks zo’n 500 euro kosten. Ondanks een reeks eerdere compensatiemaatregelen, waaronder een steunpakket van 65 miljard euro dat begin september werd gepresenteerd, ontstond afgelopen tijd vanuit de Duitse samenleving steeds meer druk op het drietal om met een omvangrijker plan te komen voor de energiecrisis en hoge inflatie. De inflatie in Duitsland steeg deze maand naar 10 procent op jaarbasis, terwijl de energieprijzen ruim 40 procent hoger liggen dan vorig jaar.  Daarbij was de meest prangende vraag hoe de Duitse overheid eventuele compensatie zou financieren. De oplossing, zo blijkt nu, is financiering via het Wirtschaftsstabilisierungsfonds dat eerder was opgezet om de Duitse economie te stutten tegen de gevolgen van de coronapandemie. Daarvoor zal de Duitse staat wel extra geld moeten lenen. Minister van Financiën Christian Lindner benadrukte donderdag wel dat het fonds niet mag leiden tot grootschalige extra staatsleningen die de Duitse staatsschuld doen groeien. Ook stelde hij dat Duitsland „nadrukkelijk niet het pad van het Verenigd Koninkrijk volgt”. Lindner verwees daarmee naar het energiesteunplan van de nieuwe Britse premier Truss van 150 miljard euro, dat gefinancierd zal moeten worden met grootschalige leningen.||https://www.nrc.nl//nieuws/2022/09/29/duitse-regering-trekt-200-miljard-euro-extra-uit-voor-energiecompensatie-a4143585
2022-09-29||Waarom vult Thomése alles voor de lezer in?||Er ontbreekt iets in het leven van Elsa, en ze merkt dat pas als het er ineens wél is. Als hij er ineens is. Hij stapt de balletstudio binnen, knap en onverschillig, ‘in niets lijkt hij op de andere jongens uit Swansdale en omgeving’. Woestmakend is het dat hij de bakvisballerina’s negeert, ‘dat hij evenmin ziet hoe in elk van hen het kooltje van de opwinding gloeit, dat het bloed naar de wangen jaagt en de ogen laat schitteren. In elk van hen schreeuwt het bijzondere als een wild diertje om naar buiten te worden gelaten.’ In elk van hen, maar vooral in Elsa – door haar ogen zien we hem. Als hij gaat voordansen is het ‘alsof ze hun adem echt niet langer kunnen inhouden en wel uiteen moeten spatten in een slappe lach’. Als zijn begeleidingsmuziek klinkt, heel erg onklassiek, komen daar ‘steeds meer gitaren tevoorschijn uit het gitarenbos’ en wordt zijn dansen dierlijk, ‘het dier in hem knalt zowat door zijn huid heen naar buiten’, en de meisjes zijn zowel verbluft als ‘van hun balletschoentjes tot hun haarbandjes klaar om hem allersierlijkst te verscheuren’. Oh, deze zinnen! Op de eerste bladzijden van de nieuwe roman Swansdale van P.F. Thomése (1958) ontlokken de zinnen je de zin om een campertiaans ‘jaah’ te verzuchten, zo verbeeldingsvol zijn ze en toch concreet, zo voelbaar, zintuiglijk, en sierlijk geformuleerd, boven de alledaagsheid uittillend. De opwinding, maar ook de bloeddorst, de dreigende verscheuring die zo nabij komt. Elsa knettert, thuis is alles die avond nog bleker dan voorheen, het is een ‘potsierlijke prelude in dit prutterige ploeterleven’, breek haar de bek niet open over ‘medelijden met haar meelijwekkende verwekker’,  haar zieke, hulpbehoevende vader (de rijmend overlappende woorden zijn benauwend), of over haar agressieve broer (nu opgesloten in een inrichting, na een incident: ‘Zijn natte adem sloeg neer in haar gezicht’), de huishoudster annex stiefmoeder Mrs Hansen (‘Zelfs haar autootje is irritant’). Dat vuur, die taalgemaakte levenslust, die het gemis vult, die het grote ontbreken gaat opheffen… Het is misschien wat veel eer, zoveel citaten uit één hoofdstuk – maar het is nodig, omdat het contrast zo groot is. Achteraf bezien is dat eerste hoofdstuk nog het merkwaardigste aan Swansdale, of het opmerkelijkste. Omdat daar zo verbluffend goed gaat wat ontbreekt in wat daarop volgt: een roman die op een bevreemdende manier mislukt lijkt. Want de soufflé stort ineen. Er ontbreekt iets. Het verhaal draait voornamelijk om de toenadering tussen Elsa en de jongen, Percy, die iets in elkaar herkennen: ze zijn halve wezen, beklemd door hun omgeving, heimelijk hopend op ontsnapping. Als die herkenning eenmaal heeft plaatsgevonden (dat gaat  moeiteloos, twee wandelingen door het Engelse heuvelland en patsboem), is het gedaan met de vurige suggestie. Althans: vurig lijkt het wel te blijven,  suggestief allerminst. Thomése spelt de gevoelde emoties volledig uit. ‘Ze zou het liefst naar zijn huis rennen, vliegen, aan hem vertellen wat er in haar leven allemaal gaande is. Zoals ze hem ook over haar moeder heeft verteld. En hoe hij haar begreep! Hij begreep haar beter dan zij zichzelf.’  Dat doet hij niet eenmaal, maar de hele tijd. De personages worden volledig doorzichtig, en Thomése tekent bovendien alleen maar schematische flat characters. Mrs Hansen portretteert hij als schijnheilig en hysterisch, Elsa’s vader is volstrekt onsympathiek, waardoor je geen moment rouwig kunt zijn (evenmin als Elsa) wanneer hij in coma raakt en zijn leven eindigt. ‘Ze voelt een reddeloos gemis’, staat er, maar je gelooft daar als lezer niets van. ‘In haar gaapt een gemis als een gat zo groot, niet naar hemzelf, maar naar degene die hij nooit is geweest’ – dat is geen gevoel, maar een melodramatische, machteloze, veel te afstandelijke analyse van een gevoel. Het is alsof je telkens de psychologisch-analytische samenvatting leest,  de secundaire literatuur, de interpretatie, in plaats van het verhaal zelf. En dat staat ook nog steeds verwoord in schrille clichés (‘wat vervloekt ze haar weerzin, die toch grotendeels aanstellerij moet zijn geweest, want wat heeft ze ervoor over, alles heeft ze ervoor over om bij hem te zijn, met hem te zijn, haar leven, haar toekomst met hem te delen’). Die hapklaarheid is fnuikend voor je interesse. Swansdale plaatst je voor een raadsel: wat is hier aan de hand? Waarom schrijft een doorgaans zo fijnzinnig auteur als Thomése zo expliciet, alles invullend, niets aan de lezer overlatend? Is dit literaire onhandigheid (zoals je  vermoedt over de plaatsnaam Blackwell die gaandeweg in Blackwater verandert), of is het de bedoeling? Een deel van de verklaring moet zijn dat ‘afstand’ en ‘ontbreken’ doelbewust gethematiseerd worden: Elsa en Percy merken algauw dat volledige toewijding aan elkaar geen succes biedt. Doorzichtigheid maakt saai, er moet íets raadselachtigs blijven om je interesse niet te verliezen – wat de lezer voelt dankzij deze verteltrant, is ook het besef van de personages. Het is ‘alsof er steeds afstand tussen hen moet bestaan’, en ‘juist omdat ze hier niet is, is ze hier des te heviger […] In het gemis ervaart hij haar intenser dan in het echt.’ Zoals Thomése   scherp duidt: ‘Verlangen heeft afstand nodig, anders wordt het geplet tussen de kaften van een bekend verhaal en in dodelijke voorspelbaarheid van zijn horizonten beroofd.’ Dat is wellicht waar, maar verlangen heeft ook nabijheid nodig, anders wordt het een wel erg cerebrale aangelegenheid. En nabij voelen de personages geen moment. Ze blijven sjablonen, dragers van symboliek, alsof het figuren uit mythes of sprookjes betreft. Wat  niet toevallig is, want een sprookje ís het ook. De namen verwijzen naar Wagners opera Lohengrin, het verhaal in heel grote lijnen ook (er komt een stervende vader in voor, een reddende ridder, een vermoorde broer), Thomése gebruikt zwanensymboliek die verwijst naar Wagners stuk, en naar de Parcival-mythe waarop de opera gebaseerd is. Is dat de sleutel tot Swansdale? Tja, je wordt daar misschien deels wijs uit, maar niet genoeg om de hoog-romantische kitschgehalte te kunnen accepteren. Een roman die over het ontbreken van gevoel wil vertellen door alle gevoel te laten ontbreken, was misschien gedoemd te mislukken, of kon hoogstens werken op een onmenselijk metaniveau. Maar dan ontbreekt er iets cruciaals.  Op z’n minst is Thomése er knap in geslaagd om symboliek te vinden waarin precies het manco van de roman weerklinkt, zoals deze metafoor voor de gedesillusioneerde Elsa en Percy: ‘Twee zwanen op een donker water, in een wirwar van lijnen ineen gekringeld tot één figuur. Als je naar de uiteindelijke figuur keek, herkende je die twee zwanen er niet meer in terug [...]. Symbolen zag je, of vermoedde je, verwijzingen, maar niet iets wat er concreet was. Zo was wat ze samen hadden ook veranderd van iets wat ze meteen herkenden in iets waar ze geen wijs meer uit konden.’  

●●●●●
||https://www.nrc.nl//nieuws/2022/09/29/waarom-vult-thomese-alles-voor-de-lezer-in-a4143587
2022-09-29||Keuze nieuwe ITU-chef laat toenemende Russische isolatie zien||De overtuigende verkiezing van de Amerikaanse Doreen Bogdan-Martin als nieuwe chef van de VN-telecomorganisatie ITU, donderdag in Boekarest, laat de toenemende isolatie zien van Rusland op het wereldtoneel. Bogdan-Martin kreeg direct in de eerste stemronde  139 van de 193 lidstaten achter zich, tegen slechts 25 stemmen voor de Russische tegenkandidaat Rashid Ismailov. De verkiezing van een nieuwe secretaris-generaal bij de organisatie die zich bezighoudt met de ontwikkeling van technische standaarden voor telecommunicatie werd met ongebruikelijk grote belangstelling gevolgd. Achter de twee kandidaten gingen  twee fundamenteel verschillende visies op de toekomst van het internet schuil. Ismailov behoort tot het Russisch-Chinese kamp dat nationale regeringen, via de ITU, meer zeggenschap wil geven over het wereldwijde netwerk. Op dit moment worden technische standaarden voor internet beheerd door een internationale gemeenschap van overheden, bedrijven, onderzoekers en vrijwilligers. Gevreesd werd dat een overwinning van Ismailov meer ruimte zou bieden aan nationale plannen om internet te censureren of in te zetten als surveillancemiddel, door initiatieven als het Russische ‘soevereine internet’ of de Digitale Chinese Muur. Vooraf werd rekening gehouden met een spannende verkiezing: de roep om meer nationale controle op internet vindt weerklank in landen in de ‘Global South’ (zuidelijk halfrond), waar kritiek is op de hegemonie van westerse overheden en grote techbedrijven die het huidige systeem met zich zou meebrengen. Vanuit Washington werd fel campagne voor Bogdan-Martin gevoerd: onder meer president Biden en minister van Buitenlandse Zaken Blinken spraken hun steun uit. Die campagne lijkt zijn vruchten te hebben afgeworpen. Maar Ismailov zal ook slachtoffer zijn van de toenemende Russische isolatie door de oorlog in Oekraïne. Een anonieme diplomaat merkte eerder deze maand tegenover Politico op dat zelfs China zou twijfelen over zijn steun aan Ismailov. Onduidelijk is nog of China inderdaad niet voor Ismailov heeft gekozen: de stemming is geheim. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/29/keuze-nieuwe-itu-chef-is-nederlaag-voor-ruslands-soevereine-internet-a4143586
2022-09-29||Rapper Coolio leefde in de schaduw van die ene hit||De woensdag overleden rapper, kok, acteur en programmamaker Artis Leon ‘Coolio’ Ivey Jr., zal vooral herinnerd worden om ‘Gangsta’s Paradise’, zijn hit uit 1995. Het was de bestverkochte single van dat jaar in Amerika, en groeide uit tot een onverwoestbare evergreen – eerder dit jaar bereikte het op YouTube nog de mijlpaal van één miljard afgespeelde streams. Coolio scoorde zijn mainstreamhit in een periode dat dergelijk succes voor een rapsingle bepaald niet vanzelfsprekend was. ‘Gangsta’s Paradise’ was ook geen nummer dat de massa wilde behagen – de  Los Angeles Times noemde het in hun recensie „wellicht de meest depressieve crossover-pophit in de geschiedenis”. ‘Gangsta’s Paradise’, de soundtrack van Hollywoodfilm Dangerous Minds, is schrijnende straathoekblues. Coolio schetst in het op Stevie Wonder’s ‘Pastime Paradise’ gebaseerde nummer een kil en uitzichtloos bestaan, vanuit het perspectief van een jong bendelid in Los Angeles dat zich afvraagt of hij zijn volgende verjaardag nog wel haalt. Een krankzinnige, in kruitdampen gehulde gangster om wie zijn moeder zich zorgen maakt, en die diep in de nacht in het licht van de lantaarns op de straatstenen knielt om zijn gebeden te zeggen.  In de carrière van Coolio is alles in de schaduw komen te staan van het ongekende succes van die ene hit, waarmee hij het grote mainstreamsucces van rapmuziek hielp inluiden. De rapper was dit jaar bezig aan een nostalgische I Love The 90s-tour met onder meer Vanilla Ice en MC Hammer, twee andere rapartiesten wiens muzikale erfenis wordt gedomineerd door één extreem succesvolle crossover-hit uit de jaren negentig – respectievelijk ‘Ice Ice Baby’ en ‘U Can’t Touch This’. Toch is Coolio’s carrière er niet helemaal een van een eendagsvlieg. Hij had vóór ‘Gangsta’s Paradise’ al een grote hit in de VS met het voor een Grammy Award genomineerde ‘Fantastic Voyage’ – de openingstrack van zijn debuutalbum It Takes A Thief. Coolio bracht acht soloalbums uit, componeerde de herkenningsmelodie van tv-serie Kenan & Kel en acteerde in een rij prominente tv-series en speelfilms. Hij had ambitie als chef-kok, en was te zien in diverse kookprogramma’s en bracht zijn eigen kookboek uit.  Coolio was begin jaren negentig lid van de gerespecteerde rapgroep WC and the Maad Circle en een belangrijke speler in de rapscene in Los Angeles. Op ‘Gangsta’s Paradise’ wordt het refrein bezielend gezongen door Larry ‘L.V.’ Sanders, bekend van de in L.A. populaire gangsta-rapgroep South Central Cartel. Coolio werd woensdag aangetroffen op de badkamervloer bij een vriend thuis in Los Angeles, vermoedelijk na een hartaanval, bevestigde zijn management aan diverse media. Hij is 59 jaar oud geworden. NRC licht net als voorgaande jaren een aantal mensen uit Coolio tijdens een optreden in Polen, maart 2014. Foto EPA / Grzegorz Michalowski
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/rapper-coolio-leefde-in-de-schaduw-van-die-ene-hit-a4143584
2022-09-29||Boomer Henk is veel te vrijpostig voor een man anno 2022||Op een ongenuanceerd moment kun je wel eens denken dat de gemiddelde roman er zo een bal aan waardering bij zou kunnen krijgen als het een pagina of honderd of honderdvijftig dunner was geweest. Goed, er was dan wel wat te vertellen, maar waarom toch per se in dat ruime jasje van minimaal 224 pagina’s? Te vaak luidt de opdracht die romanciers zich gesteld hebben: je tijd nemen. En de lezer maar geduldig zijn. Voor Theodor Holmans novelle Als de liefde geldt nu eens het omgekeerde, want er wordt in amper 130 pagina’s wel erg veel doorheen gejaagd. Begrafenisondernemer Henk stopt met werken, zijn dochter wordt zwanger en komt met haar vriend bij hem inwonen, Henk zoekt een vrouw om mee te reizen, vindt die ook in de persoon van Carine, komt daarnaast ook weer in contact met de artistieke ex-vriendin Esther, praat met haar over haar naderende dood, wordt verliefd op Carine (maar ook een beetje op Esther), zit nu opeens met twee geliefden in z’n maag, verliest Carine, wil misschien wel trouwen met Esther. Dat zijn, om een recente redevoering van Poetin aan te citeren, behoorlijk tektonische veranderingen voor een mens, die door Holman dus met de nodige haast behandeld worden. Zo maakt Holman de chemie tussen Henk en Carine eerst wel degelijk voel- en voorstelbaar, maar is Henks reactie na haar abrupte vertrek weer aan de onverklaarbaar lompe kant, alsof dat hele tedere voorspel in wezen niks voorstelde: ‘Maar bij de eerste liefde [Esther dus, red.] had ik gelukkig nog kansen…’ Een groot dramatisch talent is Holman als schrijver dus niet altijd, maar op andere terreinen van de vertelkunst imponeert hij juist. Zo is het gekibbel van Henk en Esther over de waardering van moderne kunst uitermate amusant en interessant, met de uit de kunst weggevluchte Henk die eigenlijk een natuurtalent was en de opportunistische Esther die tot een wereldster uitgroeide. Op die momenten lijkt Als de liefde de lezers aan te willen sporen tot zoiets als een collectief schuldgevoel: hechten we in de moderne kunst niet te veel aan blaaskakerij? En duwen we de wat schuwere types daarmee niet richting de periferie (van in Henks geval het crematorium)? Ook heeft Holman een mooie vorm gevonden om het onvermijdelijke krimpende leven van een ouder mens weer te geven: pensionado Henk denkt het er aanvankelijk eens lekker van te nemen met zijn Volkswagenbus, terwijl het ding uiteindelijk de garage nooit zal verlaten. Wél vrijt hij er in met Carine. Count your blessings. De novelle is gebouwd op Reviaanse pijlers – iets dat niet zal verbazen met zo’n zelfverklaard adept als Holman. Kunst, Liefde, De Dood: Reve schreef en dichtte er volop over (bijvoorbeeld in het klassieke vers ‘Scheppend kunstenaar’); binnen de kaft van Als de liefde vormen ze meer dan eens een driespan. En ook de gezwindheid waarmee men van koetjes en kalfjes overstapt op de lichamelijke erotiek is met een beetje goede wil aan de volksschrijver te verbinden. ‘Wat wil je drinken’, wil Carine op één van de eerste afspraakjes van Henk weten. Henk: ‘Jou. Heel veel liters jou.’ […] Carine: ‘En iets eten?’ Henk: ‘Ook jou. Grote hompen.’ Zó vrijpostig zullen de meeste mannen zich anno 2022 niet meer durven uiten, maar boomer Henk komt ermee weg: Carine wil wel gedronken en gegeten worden. Op naar het busje.  

●●●●●
||https://www.nrc.nl//nieuws/2022/09/29/boomer-henk-is-veel-te-vrijpostig-voor-een-man-anno-2022-a4143583
2022-09-29||Anjet Daanje en Auke Hulst  bij kanshebbers Boekenbon Literatuurprijs||Schrijvers Anjet Daanje, Auke Hulst, Carmien Michels, Donald Niedekker en Niña Weijers staan op de shortlist van de Boekenbon Literatuurprijs 2022, een van de grote literaire prijzen van het Nederlandse taalgebied. Dat maakte de organisatie achter de prijs donderdagmiddag bekend. Aan een van de vijf genomineerde schrijvers wordt op donderdag 10 november een bedrag van 50.000 euro toegekend. De jury koos  uit een aanbod van bijna 500 ingezonden boeken, zowel fictie als non-fictie,  voor drie romans (van Daanje, Hulst en Niedekker), een verhalenbundel (van Michels) en een essayboek (van Weijers). Oud-premier van België Guy Verhofstadt, die de jury voorzit, spreekt van „boeken waar zowat alles in zit, geschiedenis en toekomst, alledaagsheid en grote thema’s, en dat vaak met een verbluffende poëtische en literaire verbeelding”. De grote kanshebbers voor de prijs lijken daarmee Anjet Daanje (1965), die voor haar imponerende roman Het lied van ooievaar en dromedaris alom bewonderende recensies kreeg, en Auke Hulst (1975), die volgens critici met De Mitsukoshi Troostbaby Company een kroon op zijn oeuvre zette. Carmien Michels (1990), de enige Vlaamse onder de genomineerden, ontving dit voorjaar voor Vaders die rouwen ook al de BNG Bank Literatuurprijs, een prijs voor jonge schrijvers. Eigenzinnigheid toont de jury in de keuze voor Donald Niedekker (1963), die na twintig jaar schrijverschap nu zijn tweede shortlistnominatie voor een grote prijs behaalt met de lyrische historische roman Waarachtige beschrijvingen uit de permafrost. Niña Weijers (1987) publiceerde met Zelf doen haar eerste non-fictieboek: een verzameling essays en columns waarin ze zichzelf, haar generatie en de wereld beschouwt. Van de vijftien boeken op de longlist, die opzien baarde door de selectie van vijf debuten, vielen er dus ook tien af. Opvallend is  het ontbreken van de laureaat van de Libris Literatuur Prijs van eerder dit jaar: Wormmaan van Mariken Heitman. Ook de geprezen  bestseller Aleksandra, de vorig jaar verschenen debuutroman van Lisa Weeda die literaire achtergrond biedt bij de huidige oorlog in Oekraïne, haalde de shortlist niet. De Boekenbon Literatuurprijs, die net als de Libris Literatuur Prijs en de Boon Literatuurprijs een prijzengeld van 50.000 euro heeft, wordt dit najaar voor de derde maal onder die naam uitgereikt. De afgelopen edities wonnen  romans van Wessel te Gussinklo (Op weg naar De Hartz) en Oek de Jong (Zwarte schuur).||https://www.nrc.nl//nieuws/2022/09/29/anjet-daanje-en-auke-hulst-bij-kanshebbers-boekenbon-literatuurprijs-a4143582
2022-09-29||Zestig jaar oud en dan voor het eerst een orgasme beleven||‘Bleitsmoelen’ zijn mannen dikwijls: lafaards. Als het al geen wrede gierigaards zijn, die met ijzeren vuist hun vrouw eronder houden, letterlijk en figuurlijk. Op een enkeling na, die juist compleet het tegenovergestelde is, een en al goedheid, compassie, geduld en begrip, althans bij Hilde Van Mieghem. Van dik hout zaagt men planken, in haar debuut De drie duifkes. Er staat wat er staat, in deze roman, je weet precies waar je aan toe bent: ‘Het was waar, het was echt waar, ze gingen trouwen!’ Wangen gloeien, stemmen beven, ogen lachen dan wel schieten vol tranen, ‘het was alsof de bliksem insloeg en haar lichaam in vuur en vlam zette,’ enzovoorts.  Op elke pagina van de ruim vierhonderd staat wel zo’n cliché, meestal meerdere. En toch is De drie duifkes het lezen wel waard. Van Mieghem (1958), bekend als actrice, regisseur en scenariste, schreef een traditionele, toegankelijke familieroman over de lotgevallen van drie vrouwen van 1920 tot 1965 in Antwerpen en omstreken. Ondanks de clichés, zowel in stijl als in inhoud, biedt ze vakkundig inzicht in hoe het was een vrouw te zijn in dit tijdvak. Geen uitzonderlijke vrouw, maar juist een van velen. De drie duifkes biedt schrijnend inzicht in het complete gebrek aan bewegingsruimte dat vrouwen ten opzichte van mannen hadden.  De drie hoofdpersonages, de ‘duifkes’ Madeleine, Tine en Juliet, zijn gebaseerd op vrouwen uit Van Mieghems eigen familie. De een is de dochter van een kolenboer, de ander groeit op in een louche kroeg, de derde komt uit een dorp. Grofweg groeien ze in later jaren uit tot een moeder, een hoer en een madonna. Maar wat moeten ze ook anders? Veel meer valt er niet te kiezen. Van Mieghem werkt toe naar de bevrijdende datum 30 april 1958, de dag waarop in België een wet werd aangenomen die een eind maakte aan de handelingsonbekwaamheid van de vrouw. Vanaf dat moment konden vrouwen eindelijk zonder toestemming van de man, de arbeidsmarkt betreden. Voor alle duifkes een opluchting en een openbaring. Van Mieghem mag dan wat veel woorden nodig hebben, het is haar verdienste dat het bevrijdende effect evengoed aankomt bij de lezer. Dat het dan alsnog een tijd duurt voordat zo’n nieuwe wet ook echt een mentaliteitsverandering in de samenleving teweegbrengt, is even slikken. En schrikken. De drie vrouwen raken, ieder op  eigen wijze, alsnog bevrijd. Min of meer, want oude schaamte is niet steeds helemaal uit te vlakken. Op seksueel gebied wel, voor een van hen:  Van Mieghem beschrijft overtuigend en meeslepend hoe een van de hoofdpersonages, boven de zestig inmiddels, voor het eerst in haar leven een orgasme beleeft. Die vrouw had er geen idee van dat zoiets bestond. Ze kende alleen afschuwelijke gedwongen seks met haar echtgenoot. Voor een lezer uit Nederland biedt De drie duifkes bovendien een schat aan mooie Vlaamse uitdrukkingen. Een kindje ‘frazelt’ erop los. Een roodharige man heet een ‘rostekop’. De aanbeveling vooral geen beren op de weg te zien, wordt hier verwoord als ‘maak uzelf niet zo’n blaaskes wijs’. Dat, het emancipatiethema en ook de vele trefzeker geplaatste cliffhangers, maken De drie duifkes  toch tot een lekker boek dat snel uit moet. 

●●●●●
||https://www.nrc.nl//nieuws/2022/09/29/zestig-jaar-oud-en-dan-voor-het-eerst-een-orgasme-beleven-a4143580
2022-09-29||De mannen die zich dankzij Trump weer relevant voelden (●)||Je hebt Donald Trump, de man die liegt, die samenzweringstheorieën rondstrooit of het pepernoten zijn, die de wet breekt en daarna met zijn advocaten de juridische procedures aldoor vertraagt in de hoop dat zijn tegenstanders het opgeven. De man die zonder politieke ervaring president van de Verenigde Staten werd en  ineens moest regeren.  En dan heb je de mensen die hem hielpen bij het liegen en het regeren. In het Engels heten zij enablers. Kort na elkaar zijn boeken verschenen over en door zulke trawanten. Minister van Justitie Bill Barr en Trumps schoonzoon en adviseur Jared Kushner schreven zelf over Trump-jaren. Journalist Andrew Kirtzman schreef een biografie over Trumps advocaat Rudy Giuliani. De twee autobiografische boeken zijn oefeningen in zelfverheerlijking, liefst opgetekend uit de mond van een ander: „Dit was niet gelukt zonder Jared.” Of: „Bill, volgens mij ben jij de aangewezen persoon om een beetje realiteitszin in deze toestand te brengen.” Het boek over Giuliani is het trieste vervolg op Emperor of the City dat dezelfde Kirtzman in 2001 over de toenmalige burgemeester van New York schreef. Kritisch als dat boek was over de nare trekjes van de publiciteitsgeile burgemeester, er stond een zekere eerbied voor diens energie en daadkracht tegenover. Dit nieuwe boek toont diens neergang na de aanslagen op New York van 2001, toen Giuliani nog werd toegejuicht als America’s mayor. De neergang begint na zijn mislukte poging de Republikeinse presidentskandidaat te worden in 2008. Hij raakt in een depressie en aan de drank. Zijn toenmalige vrouw zou later zeggen dat hij vooral vreesde irrelevant te zijn. Zijn ‘achilleshiel was zijn oneindige behoefte aan bevestiging’. ‘Relevant’ is volgens Kirtzman een sleutelbegrip om Giuliani’s capriolen van de laatste jaren te snappen.  Nadat hij jarenlang louter zichtbaar was in reclames op nacht-tv, werd Giuliani ineens weer relevant toen hij op eigen houtje en buiten medeweten van de ministers, maar wel gesteund door president Trump, onderzoek bleek te doen naar veronderstelde corruptie van Hunter Biden, zoon van Joe. Al snel keerde hij terug voor de camera’s van de nieuwsshows, waar ze opkeken van de verandering die America’s mayor had ondergaan. Hij was agressief, incoherent en soms onder invloed. De een na de ander, noteert Kirtzman, vroeg tijdens de interviews aan Giuliani: „Wat is er met jóu gebeurd?”  Die vraag werd des te nijpender na de verkiezingsnederlaag van Trump in 2020. Het was Giuliani die, dronken volgens getuigen, op de uitslagenavond bulderde dat Trump meteen moest zeggen dat hij de verkiezingen had gewonnen. Terwijl zijn andere raadslieden adviseerden de tellingen af te wachten, nam Trump het advies van Giuliani over – en Amerika worstelt nog steeds met de gevolgen. Rudy de enabler.  Maar het boek van Kirtzman voegt weinig nieuws toe aan wat al over Giuliani en diens onnavolgbare missies bekend was. Hij rondt zijn redenering over het belang van relevantie netjes af aan het slot: ‘Giuliani’s rol was de weg vrijmaken voor Trump, hem leugens voeden, zijn slechtste instincten aanmoedigen, zijn kwaadaardigste gevechten voeren. Hij deed het gretig, omdat Trump hem weer relevant maakte.’ Giuliani is de beste opmaat naar de zelfportretten van Barr en Kushner. In beide boeken treedt Giuliani namelijk op als de zondebok. Bij Barr sterker dan bij Kushner, maar alles klinkt bij Barr krachtiger. Kushner schrijft alsof hij voortdurend denkt: wie weet zit er nog een tweede Witte-Huistermijn in. Terwijl hij enerzijds doet alsof hij in de clown show van Trump (de term is volgens journalist Michael Bender gebezigd door Barr én Kushner) een van de weinige serieus te nemen mensen is, gaat hij al te negatieve oordelen over Trump en diens medewerkers stelselmatig uit de weg.  De enige passage over Giuliani in Kushners boek is typerend. Trump heeft de verkiezingen verloren, maar houdt vol dat dit door grootschalige fraude is gebeurd. Giuliani steekt meteen zijn hand op: laat mij dat voor u onderzoeken! Vlak daarna gaat Kushner, die geen woord vuilmaakt aan de (on)geloofwaardigheid van de fraudeclaims, in corona-quarantaine omdat hij zich niet lekker voelt. Als hij terugkomt ‘heeft de president Giuliani aangewezen om het onderzoek te leiden’. Op cruciale momenten moet Kushner altijd net even weg of een telefoontje aannemen. Als het Capitool wordt bestormd, komt hij juist terug uit het Midden-Oosten, waar hij vredesakkoorden heeft weten te bewerkstelligen tussen Israël en enkele Arabische landen, een prestatie – en dan wil Trumps belangrijkste adviseur thuis eerst douchen. Tegen de tijd dat hij bij het Witte Huis komt, heeft de president eindelijk zijn aanhang gevraagd het geweld te staken. Kushner schrijft er nog bij dat hij er ‘zeker van is dat als mijn collega’s of de president hadden zien aankomen dat er geweld zou worden gebruikt, dat ze het zouden hebben verhinderd’. Het is een leugen zoals vele in het boek; de waarheid is dat de president urenlang naar het geweld heeft zitten kijken zonder iets te doen om het te stoppen. Kush-ner schrijft als een paling in een emmer snot.  Anders dan Kushner distantieert Barr zich luid en duidelijk van Trump. Die heeft ‘noch het temperament noch de overtuigingskracht om positief leiderschap gestalte te geven’. Het breekpunt tussen president en minister was de weigering van Barr om mee te bewegen met de leugens van Trump over verkiezingsfraude. De uiteindelijke confrontatie die tot Barrs ontslag zou leiden is in andere boeken spannender beschreven dan hier. Barr wil vooral een staatsman zijn, een wijze, onpartijdige jurist. Iemand die zo onafhankelijk was dat hij de president durfde tegen te spreken als niemand anders. ‘Heb je je stem verheven tegen de president’, vraagt zijn rechterhand ‘met ogen zo groot als schoteltjes’. Barr knikt plechtig. Wat wordt gepresenteerd als wijsheid en onafhankelijkheid – juridische mijmeringen bij de verzachting van vonnissen voor de vrienden van de president, de aanval op het Capitool veroordelen, inclusief Trumps lakse houding, maar wel opmerken dat hij de meute niet heeft ‘aangezet’ in de juridische zin van het woord – valt weg tegen de flagrante omissies en de flauwekul in het boek. Geen woord over het ontslag van de New Yorkse aanklager die niet wilde buigen voor de wensen van Trump en zijn minister van Justitie (lees daarvoor het boek van die aanklager: -Geoffrey Berman, Holding the Line).  Intussen heeft Barr wel een heel hoofdstuk gewijd aan ‘politie, ras en de Grote Leugen’. En nee, dat is niet de grote leugen over verkiezingsfraude. Barr vindt berichten over buitenproportioneel politiegeweld tegen zwarte Amerikanen de grote leugen. Dat de politie relatief veel vaker zwarte mensen doodschiet, komt volgens hem doordat zij veel vaker bij criminele activiteiten betrokken zijn. Dan heeft Barr dus nog niet eens één van de vele filmpjes gezien waarin de politie in minder dan geen tijd het vuurwapen gebruikt tegen Afrikaans-Amerikaanse burgers bij verkeerscontroles. De geleerderigheid is pijnlijk en misplaatst, de heldenmoed achteraf tegenover Trump is gratuit. En na zeshonderd bladzijden staat Bill Barr daar met een kont vol zelf-ingestoken veren. 

●●●●●

William P. Barr: One Damn Thing After Another.  Memoirs of an Attorney General. William Morrow, 595 blz. € 33,99
 

●●●●●

Jared Kushner: Breaking History. A White House Memoir. Broadside Books, 492 blz. € 31,99
 

●●●●●
||https://www.nrc.nl//nieuws/2022/09/29/de-mannen-die-zich-dankzij-trump-weer-relevant-voelden-a4143579
2022-09-29||Iedereen neemt zijn eigen jeugd als ijkpunt - en dus raakt veel natuur vergeten||Onze natuur verandert  zo snel, dat de huidige generatie zich geen voorstelling kan maken hoe die er een of twee generaties eerder uitzag. Er is geen kennis van toen, geen levendige herinnering. Als het om de natuur gaat, lijden we aan geheugenverlies. Dat heeft verregaande gevolgen voor de plek die de natuur in ons collectieve bewustzijn inneemt en vooral ook voor natuurbeleid. In Natuuramnesie. Hoe we vergeten zijn hoe de natuur er vroeger uitzag houdt bioloog Marc Argeloo een pleidooi om met behulp van het verleden het heden te begrijpen. Hij ziet hoop gloren voor nationale en internationale natuurbescherming indien historisch besef meetelt. Daarbij gaat het niet om onderzoek naar het recente verleden, zelfs prehistorische tijden, museale collecties en fossiele opgravingen zijn van belang. Natuurbeheerders kijken vaak niet verder terug dan enkele decennia, en dat is te kort. Het is een boeiende stellingname die tot nadenken stemt, maar ook vragen oproept over de realiteitszin ervan.  Argeloo’s uitgangspunt is het in natuurkringen bekende fenomeen shifting baseline syndrome:  kennis van de natuur verdwijnt omdat ieder zijn of haar eigen jeugd als ijkpunt neemt. Deze  telkens verschuivende  referentiekaders vinden hun oorzaak in het sluipende proces van natuurvernietiging: hier een paar bomen weg, daar een leeggeviste zee, elders een moeras drooggelegd, ginds verrijst een windmolenpark, landbouw intensiveert. De jacht gaat wereldwijd onverdroten door. Allemaal voorbeelden van ‘onopgemerkt verlies’, zoals Argeloo mooi betoogt. Hij maakt zelfs een vergelijking met de schilderkunst: ‘Alsof Frans Banning Cocq langzaam uit Rembrandts Nachtwacht wordt gegumd en niemand die het opvalt.’  Argeloo heeft zich diep ingegraven in de materie. Hij interviewde tientallen wetenschappers, historici en archeologen. Zijn onderzoeksveld beslaat evengoed het viswater van zijn jeugd bij Alkmaar als het oerwoud van Sulawsi, de Waddenzee en de visserij in de Caraïben. Ondanks dat zijn boek extreem  uitputtend is,  roept hij vragen op die onbeantwoord blijven. Zo laat hij een van de geïnterviewden onomwonden stellen dat historici ‘geen verantwoordelijkheid voelen’ voor ecologische processen; ze zouden die slechts beschrijven. Dat lijkt me volslagen ongerijmd. Ook is niet duidelijk wat zijn onderzoek zou kunnen betekenen voor de hedendaagse praktijk. De lezer proeft Argeloo’s wanhoop door de manier waarop hij zoveel gegevens uit telkens andere bronnen aandraagt, dat het begint te duizelen. Bovendien ontbreken recente boeken waaruit juist volop belangstelling spreekt voor ‘ons’ natuurverleden, bijvoorbeeld de facsimile-herdruk van Nederlandsche vogelen (1770-1829). Dat was een enorm succes. Maar Argeloo heeft gelijk: natuurbeheerders zouden verder in de tijd moeten terugkijken. De bewijzen die Natuuramnesie aandraagt voor zoveel dat geleidelijk aan is verdwenen is  zonder dat het iemand opvalt,   zijn schokkend.   Argeloo staat niet alleen. Natuurvorser Rob Bijlsma betoogt in De geur van het bos dat de ‘ouderwetse natuurhistorie’ en veldwerk als ‘langzame wetenschap’ in ere hersteld moeten  worden. De 67-jarige Bijllma berekende dat hij in zijn leven 2200 weken doorbracht in het veld. Dat betekent niet zomaar wat rondhangen, integendeel. Bijlsma telt, observeert, noteert, zoekt naar verbanden, ofwel: ‘Aan stof geen gebrek als je met de natuur bezig bent en dagelijks onder wisselende omstandigheden de geuren, kleuren en geluiden van het veld meemaakt.’ Zijn boek is een enthousiasmerende verzameling reportages, essays en beschouwingen over de veelzijdigheid waarmee we naar de natuur kunnen kijken, met inbegrip van de rijkdom aan studies. Bijlsma staat in de lange traditie van schrijvende natuuronderzoekers uit vroeger eeuwen die hij bewondert om hun inzicht, professionaliteit, scherpzinnige waarneming en schrijfkunst. In zijn lofzang noemt hij onder meer de Franse insectenkenner Jean-Henri Fabre (1823-1915), de Nederlandse bard van de Veluwse romantiek A.B. Wigman (1891-1972) en de Amerikaanse Margaret Morse Nice (1883-1974) die als een van de eersten vogels beschrijft als individuen. Haar monografie over de zanggorzen ‘borrelt en bruist’, aldus Bijlsma.  Door zijn historische blik maakt Bijlsma de lezer deelgenoot van een schat aan kennis. Elk hedendaags onderwerp – of het nu gaat over de terugkeer van de wolf, de afwezigheid van muggenzwermen zoals die vroeger dansten boven de Afsluitdijk, processierupsen of actueel natuurbeheer – telkens weet Bijlsma het heden met het verleden te verbinden. Door die invalshoek komt hij tot verrassende conclusies. Ook weet hij als geen ander wollig taalgebruik van natuurbeheerders te ontmaskeren, zoals hij eerder deed in Kerken van goud, dominees van hout (2021). Verdwijnt ergens natuur, dan heet het altijd dat er ‘compensatie-natuur’ komt. Dat is niets dan bedrog, betoogt Bijlsma, enkele sprietjes waar eens volgroeide bomen stonden. Ook dit is een voorbeeld van de shifting baseline, van het vaak ongemerkte verlies.  Scherp is hij over de zo verlangde terugkeer van de wolf. In tegenstelling tot de sussende wolvenfluisteraars die vinden dat wolven gewoon in ons land thuishoren, is Bijlsma een van de weinigen die tegenwicht biedt. Boeren zijn verontrust, parkbazen van onder meer de Hoge Veluwe ‘panikeren’ en Staatsbosbeheer vergadert ‘zich het schompes’ over wolven. Vervolgens wijst Bijlsma op de extreem toegenomen verkeersdrukte op de N224 tussen  Ede en Arnhem, dwars door de Veluwe, waar wolven sneuvelen ‘aan de lopende band’.  Schrijven over de natuur kan ook zonder de klemmende zorgen van Bijlsma en Argeloo. In Boom in een winters bos  reist Gerrit Jan Zwier, wegens corona gedwongen thuis te blijven, door zijn boekenkast. Het resultaat is zowel een lockdown-dagboek als een associatieve zoektocht naar de oorsprong van het romantische levensgevoel, dat voor hem verbonden is met de natuur van het hoge noorden. Kunstenaars vormen daarbij zijn historische leidraad, onder meer de Noorse schilders Peder Balke en Christian Dahle. Met behulp van boekenkennis maakt hij tijdreizen naar trollen en hunebedden, Vikingen, de sprookjes van Andersen en Peer Gynt van Ibsen op muziek van Edvard Grieg. Als het na corona kan, reist Zwier naar Denemarken om onder meer in musea zijn speurtocht naar het noordelijke natuurgevoel voort te zetten. Die benoemt hij als een ‘hele bliksemse boel’, gebaseerd op sfeer, sublieme gevoelens van verhevenheid, ontvankelijkheid voor onherbergzame landschappen, donkere wouden en maanverlichte nachten.  Onbedoeld is Boom in een winters bos een aanstekelijke illustratie van de shifting baseline: het verleden vormt de richting waarin we de natuur van vandaag en morgen moeten begrijpen en vormgeven.  

●●●●●

Rob Bijlsma: De geur van het bos. Atlas Contact, 368 blz. € 29,99 ||https://www.nrc.nl//nieuws/2022/09/29/iedereen-neemt-zijn-eigen-jeugd-als-ijkpunt-en-dus-raakt-veel-natuur-vergeten-a4143578
2022-09-29||Lithium is notoir lastig los te maken uit mineralen||Misschien moet Tesla zelf maar lithium gaan mijnen, verzuchtte Tesla-baas Elon Musk in april. De prijs van lithium is dit jaar tot „insane levels” (dixit Musk) gestegen: van zo’n 17.000 dollar per ton in 2021, tot 78.000 dollar nu. Het is geen schaars element, maar het winnen ervan is nogal bewerkelijk. Dit trage proces kan de insane vraag naar elektrische auto’s niet bijbenen – in een elektrische auto zit zo’n 10 kilo lithium, het is praktisch een lithiumbatterij op wielen – vandaar de exorbitante prijzen.  Batterijmakers vinden lithium een geweldig element. Het is klein, licht en heeft een hoge energiedichtheid. Perfect voor in telefoons, auto’s en alle andere mobiele toepassingen. In het periodiek systeem staat lithium op plek 3, na waterstof en helium. Het is glanzend grijs en zacht en het reageert makkelijk met onder meer zuurstof, stikstof en water. Het werd in 1817 ontdekt op het Noorse eiland Utö door Johan Afwerdson, die het zout lithiumhydroxide uit het mineraal petaliet isoleerde. De naam van het element is dankzij de vondst in steen afgeleid van het Griekse woord voor steen: lithos.  Omdat het zo reactief is, komt het niet voor in zuivere metaalvorm, maar dus wel als mineraal in rotsen (belangrijke winplekken liggen in Australië en China), en in zouten (ook uit zoutmeren in Chili wordt veel lithium gewonnen). Na zijn ontdekking probeerde Afwerdson ook het pure element los te maken van het zout, maar dat lukte niet. Een paar jaar later, in 1821 lukte het Thomas Brande wel, door elektrolyse toe te passen op lithiumoxide. In de jaren die volgden is het proces om lithium te isoleren wel verbeterd, maar nog steeds moeten er veel stappen doorlopen worden om zuiver lithium te verkrijgen. Een van de andere bekende toepassingen van lithium werd al ver voor de ontdekking van het element gebruikt. Wie aan manie leed, kreeg in Rome in de tweede eeuw v. Chr. van de geneesheer Seranus Ephesios het advies: „Utendum quoque naturalibus aquis, ut sunt nitrosae”, wat zoveel betekent als: er zou gebruik gemaakt moeten worden van natuurlijke wateren, zoals alkalische bronnen. Die ‘natuurlijke wateren’, blijken met de kennis van nu lithium te bevatten. Niet alleen in de tweede eeuw v. Chr. werd het gebruik ervan aangeraden bij mentale ziekten. Door de eeuwen heen was het een bekend advies, dat in meerdere landen werd gebezigd. Enkele Europese bronnen werden er beroemd om. Pas in 1949 deed lithium zijn intrede in de moderne farmacologie als middel tegen manie en depressie. Psychiater John Cade, een Australiër, publiceerde over tien manische patiënten die hij lithiumzouten had gegeven. Bij alle tien verbeterde de toestand. Een paar jaar eerder had hij hierover al een hypothese getest. Hij schreef toen over doorgaans hyperactieve cavia’s die na toediening van lithiumcarbonaat ineens lethargisch werden.  Dat het werkt is sindsdien breed aangetoond, het beïnvloedt de signaaloverdracht in de hersenen. Maar hoe dan precies, dat is nog steeds  niet helemaal duidelijk. Overigens is lithium niet onomstreden, een teveel geeft flinke toxische bijwerkingen. Daarom was lithium een tijdje verboden, opvallend genoeg was dat ook rond de tijd dat Cade de positieve werking ervan aantoonde.||https://www.nrc.nl//nieuws/2022/09/29/lithium-is-notoir-lastig-los-te-maken-uit-mineralen-a4143481
2022-09-29||Voorzitter schadeloket wil ruimere bevoegdheden om Groningers te kunnen helpen||Bas Kortmann, voorzitter van het Instituut Mijnbouwschade (IMG), zou graag ruimere bevoegdheden en een „knelpuntenpot” willen hebben om de Groningers beter te kunnen helpen. Dat zei hij donderdagochtend tijdens zijn verhoor door de parlementaire enquêtecommissie in Den Haag die de gaswinning onderzoekt. Liefst zou hij ook zien dat zijn organisatie één loket kan vormen met de Nationaal Coördinator Groningen (NCG), de organisatie die verantwoordelijk is voor het versterken van huizen in Groningen. Als een huis schade heeft én moet worden versterkt, zou dat in één keer kunnen worden aangepakt, is de gedachte van Kortmann. Commissievoorzitter Tom van der Lee (GroenLinks) stelde Kortmann de vraag wat hij in Groningen anders zou doen als zijn bevoegdheden groter zouden zijn. „Voor een groot deel is het achtergebleven economisch gebied in Nederland, waar het heel goed zou zijn als er iets gebeurt. We hebben een enorm profijt gehad met zijn allen in Nederland van de gasbaten die daar zijn ontstaan”, zei Kortmann. Hij pleitte voor een „deltaplan” waarbij niet huis-voor-huis maar straat-voor-straat wordt gewerkt. Hij zou dan willen afstappen van alle deskundigenrapporten die er nu nodig zijn om schade te herstellen. Maar hij beseft dat dit een „grote omslag” vergt. Bewijsvermoeden
Het IMG is een onafhankelijk instituut dat sinds 2020 de schade van de gaswinning afhandelt en vergoedt, als opvolger van de in 2018 opgerichte Tijdelijke Commissie Mijnbouwschade Groningen (TCMG), waar Kortmann ook voorzitter van was. De IMG-voorzitter zei dat de mogelijkheden van zijn instituut om de Groningers echt goed te helpen nu beperkt zijn. Dat komt doordat het IMG niet meer mag doen dan zijn wettelijke taak uitvoeren, namelijk de schade vergoeden waarvoor de Nederlandse Aardolie Maatschappij (NAM) wettelijk aansprakelijk is. Het bedrijf dat het gas wint moet de schade aan de ‘achterdeur’ vergoeden. Het vergoeden van de schade moet ‘ruimhartig’ gebeuren, en daarom is bepaald dat tot zes kilometer buiten het aardbevingsgebied schade vergoed wordt als het ‘aannemelijk’ is dat die door de gaswinning is veroorzaakt. Dat wordt het ‘bewijsvermoeden’ genoemd. Maar toch rijzen er regelmatig vragen over die causaliteit. En als dat verband er niet is, weigert het gasbedrijf de schade te betalen. Dat betekent dat het IMG bij alle schademeldingen zeer precies te werk moet gaan, legde Kortmann uit. De afhandeling van de meldingen duurt daarom vaak langer dan een half jaar en brengt hoge kosten met zich mee, omdat deskundigen de schade moeten onderzoeken. De Algemene Rekenkamer klaagde al een paar keer over de hoge uitvoeringskosten. Sociale onrust
Bovendien komt het regelmatig voor dat het IMG een schade afwijst, bijvoorbeeld als het gaat om funderingsschade, die ook een andere oorzaak kan hebben. Dat leidt tot rechtszaken waarbij burgers in feite tegenover de Staat komen te staan. Onder meer gedupeerde Annemarie Heite, die al in juni werd verhoord, zei dat mensen die het in de rechtszaal moeten opnemen tegen de landsadvocaat „volstrekt kansloos” zijn. Het komt ook voor dat mensen in één straat verschillend worden behandeld. Bij het ene huis wordt dan wel schade uitgekeerd en bij het huis ernaast niet. Dat leidt tot grote sociale onrust in Groningen, ziet Kortmann. Om die verschillen te verkleinen en de uitvoeringskosten te drukken heeft het IMG al een regeling ingevoerd waarbij mensen die voor het eerst schade melden zonder verder onderzoek een eenmalige vergoeding van 5.000 euro kunnen krijgen, als ze dat willen. Kortmann zou ook voor grotere schades dit soort ‘forfaitaire’ regelingen willen invoeren, zei hij. Daarnaast zou hij de schade liever per straat in plaats van per huis afhandelen. Maar dat kan niet zolang elke schade apart moet kunnen worden verantwoord tegenover de NAM. Het zou wel kunnen als er een schadefonds zou komen waaruit het IMG met meer vrijheid kan putten. Kortmann heeft dat als idee ingebracht bij de formatie van het kabinet Rutte IV, vertelde hij. Op de vraag hoeveel geld er in zo’n schadefonds zou moeten zitten, antwoordde hij: „In Brabant zeggen ze dan: veul.”||https://www.nrc.nl//nieuws/2022/09/29/voorzitter-schadeloket-wil-ruimere-bevoegdheden-om-groningers-te-kunnen-helpen-a4143575
2022-09-29||Wildgroei is taboe in de volkstuin||Toen Gerty Beckers (73) aan haar medetuinders vroeg waar ze het zaad voor de aardappels moest halen, begon iedereen te lachen. Aardappels plant je niet met zaad, maar die poot je met speciale pootaardappels.    Vijf jaar geleden kreeg ze het aanbod van een goede vriend om zijn moestuin in het volkstuinencomplex Vlashof in Tilburg over te nemen, maar omdat Gerty aan huis alleen een klein plaatsje heeft met wat bloemen en de moestuin zo’n 200 vierkante meter beslaat, twijfelde ze of ze zijn aanbod wel kon aannemen zonder zichzelf in grote problemen te brengen. Gelukkig waren daar vriendin Willemijn (74) en dochter Hanneke (33) die haar overhaalden om samen met haar de moestuin te gaan beheren.    De oude beheerder had zijn tuin netjes achtergelaten. De kavel was opgedeeld in tien zaaiveldjes en er stond een kleine kas, zodat Gerty, Willemijn en Hanneke die eerste winter gelijk een jaarplanning konden uittekenen. Spinazie zaaien in het voorjaar, tomaten oogsten in de zomer en in het najaar was het tijd om de jonge boerenkolen uit te planten. Een experimenteerveldje zou ruimte geven voor wat minder bekende planten zoals paksoi, pastinaak en artisjokken. Al is een strakke indeling een goed begin, met moestuin-tuinieren begint het werk pas echt wanneer je je handen in de aarde steekt. Buurman Henk (86) die al meer dan 25 jaar zijn eigen courgettes, bieten en tomaten verbouwt, leerde Gerty hoe ze kalk in de grond moest gebruiken (niet bij de kolen, die hebben arme grond nodig) of hoe opengeknipte kwarkbakjes jonge sla beschermen tegen hongerige duiven. En ook hoe je de topinamboer (aardpeer) het beste in bakken kunt planten, en niet in de volle grond, omdat de plant binnen mum van tijd je tuin overwoekert. Dit advies kwam overigens voor Gerty en haar vriendinnen te laat: de aardpeer groeit bij hen inmiddels ook in het veld van de sperziebonen.  En toch, ondanks al de vakkennis voorhanden, blijven er voor Gerty genoeg moestuinraadsels over. Zo is er het raadsel waarom de prei in het ene veldje uit de grond lijkt te vliegen, terwijl ze in een ander veldje –  nog geen meter verderop – niet uit de grond te branden is. Of denk aan de aardappels: waarom hebben ze dit jaar zo weinig smaak, terwijl ze vorig jaar toch ongelofelijk sappig waren. Waar ligt dat dan aan? Aan de compost? Aan de hoeveelheid zon? De afwatering? De gewassen eromheen?  Zelfs Henk weet niet altijd de oplossing. Wel wist hij dat de wilde vierkante meter die Gerty in het midden van de moestuin hield, de pan uit rees. En jawel, ook de andere buren vonden het wel welletjes. Het Harig Knopkruid stond meer dan anderhalve meter hoog en de zaden zouden het gehele complex doorvliegen. En Gerty weet inmiddels wel: Harig Knopkruid is het laatste wat je tussen de aardbeien en pompoenen wilt hebben. Dus maakte Gerty korte metten met het wilde vierkant en plantte ze een rijtje preien ervoor in de plaats.    
Nieuwsbrief
		NRC De Wilde Tuin
	 
		Blijf op de hoogte van ons crowdsourcing project De Wilde Tuin
	||https://www.nrc.nl//nieuws/2022/09/29/wildgroei-is-taboe-in-de-volkstuin-a4143577
2022-09-29||Een pionier||‘Dus als jij zo’n ding in je kont steekt kun je ook alles winnen?”, vroeg een buurman. Schaakbedrog met op of in het lichaam verborgen sensoren is een onderwerp dat leeft op straat. Het wekt de lachlust op. Ik lach een beetje mee, maar niet van harte. Word ik al wantrouwig bekeken? Om de bedrieger bij het World Open in Philadelphia in 1993 werd indertijd ook gelachen. De hoofdpersoon – waarschijnlijk  een figurant in dienst van anderen –  was een zwarte man met een rastakapsel (zat onder die haren misschien iets verborgen?) die zich inschreef als John Von Neumann. Achteraf leek de naam gekozen om ontmaskering te garanderen, want de echte John von Neumann (1903-1957) was een wereldberoemde Hongaars-Amerikaanse wiskundige die gold als een van de vaders van de computerwetenschap. Een van de vele dingen die argwaan wekten, was dat  ‘Von Neumann’ van 1993 over iedere zet drie minuten nadacht, als een computerprogramma dat zo was afgesteld. Aan het eind van het toernooi had hij een prijs van 800 dollar gewonnen. De wedstrijdleiding was al door verschillende spelers gealarmeerd en eiste dat hij zijn identiteit zou aantonen en dat hij onder bewaking een partijtje zou spelen om te laten zien dat hij echt kon schaken. Von Neumann weigerde, ging ervandoor en werd nooit meer in de schaakwereld gezien.  Iets geheel anders, dat gelukkig geen enkel verband heeft met de onverkwikkelijkheden van het voorafgaande. Half september werd Machteld van Foreest in de Roemeense badplaats Mamaia net geen wereldkampioen bij de meisjes onder de 16. In de laatste ronde versloeg ze de Kazachstaanse koploper Alua Nurmanova, waardoor ze tenslotte de eerste plaats deelde met de Mongoolse Davaakhuu Munkzhul en de Vietnamese Hong Nhung Nguyean. Munkzhul had verreweg de beste tiebreak score en werd wereldkampioen. Machteld won brons. De nationaliteiten bevestigen weer eens de suprematie van Azië bij de jonge schakers. Alua Nurmanova - Machteld van Foreest, WK meisjes U16, Mamaia 2022 1. e4 c5 2. Pf3 e6 3. d4 cxd4 4. Pxd4 Pf6 5. Pc3 Pc6 6. Pdb5 Lc5 7. Pd6+ Meestal wordt hier 7. Lf4 gespeeld, maar wat wit doet is ook niet slecht. 7…Ke7 8. Lf4 e5 9. Pf5+ Kf8 10. Lg5 d6 11. Lc4 Le6 12. Lb3 h6 13. Lxf6 Dxf6 14. 0-0 Lxf5 15. Pd5 Dg6 16. exf5 Dxf5 17. c3 Wit heeft ruim compensatie voor de geofferde pion. 17…e4 18. Lc2 a5 19. Kh1 Pe5 20. De2 Een solide voordeeltje was er voor wit na 20. Pe3, waarna zwarts pion e4 verloren gaat. 20…Pd3 Na 20…Pg4 zou het ongeveer gelijk staan. 21. Lxd3 exd3 22. De7+ Kg8 23. Dxb7 Kh7 24. Pe7 De5 25. Tae1 Df4 26. g3 Hier was 26. Dd5 sterk. 26…Dc4 27. Df3 The8 28. Te4 Db5 Zwart had 28…Dxa2 moeten doen, om f7 gedekt te houden. Zie diagram 29. Td1 Na 29. Df5+ Kh8 30. Dxf7 zou wit beslissend voordeel hebben. 29…Db7 Door de penning van Te4 heeft zwart zich gered. 30. Df5+ Kh8 31. Pd5 Dxb2 Met ware doodsverachting geeft zwart de diagonaal a8-h1 uit handen, waardoor wit nu met 32. Pf6+ gxf6 33. Dxf6+ Kg8 34. Tg4+ een winnende aanval kon krijgen. 32. Txd3 Txe4 Het rad van fortuin is gedraaid. Nu staat zwart gewonnen. 33. Dxe4 Dxf2 34. Td1 Tb8 35. Pf4 Tb2 36. Pg2 g6 37. a4 Kh7 38. Dd5 Te2 39. Tb1 Td2 40. De4 d5 Wit gaf op. Christiano Manish Anto - Panneerselvam Iniyan, Guwahati Open, India 2022. Zwart begint en wint. Oplossing: 1…Dxd4 2. Dxd4 (in de partij deed wit 2. Df3, maar na 2…f5 verloor wit met een stuk minder natuurlijk ook) Pg3+ 3. Kg1 Pe2+ 4. Kh1 Pxd4 en zwart staat een stuk voor.||https://www.nrc.nl//nieuws/2022/09/29/van-kwaad-tot-erger-a4143919
2022-09-29||Arcade Fire overspeelt zichzelf in bombastische show||Een #MeToo-affaire, hoe ga je daarmee om als popgroep met een imago dat tot nu toe werd gekenmerkt door een sfeer van heiligheid en gemeenschapszin? Arcade Fire doet er tijdens de huidige Europese tournee het zwijgen toe. De 71 crewleden van de Canadese band werken keihard om de bombastische show naar de grote zalen te brengen, ook al was de Ziggo Dome woensdag gevoelsmatig maar half vol. De bovenste ring bleef dicht en daar beneden vielen grote gaten. Organisator Mojo doet geen mededeling over de kaartverkoop. Die kreeg op 27 augustus een grote knauw toen de gezaghebbende muziekwebsite Pitchfork een artikel publiceerde over vermeend grensoverschrijdend gedrag van Arcade Fire-zanger Win Butler. Vier personen beschuldigen de 42-jarige popster van seksueel wangedrag in de jaren 2016-2020, variërend van ongewenste aanraking en het versturen van expliciete tekst- en beeldberichten tot het najagen van relaties met veel jongere fans. Butler ontkende niet, maar schakelde een publiciteitsbureau in om bekend te maken dat de seksuele contacten met 18- tot 23-jarige personen volgens hem met wederzijdse instemming waren geweest. Hij verontschuldigde zich voor zijn gedrag en beloofde zijn negenjarige zoon dat hij zijn leven zal beteren. Echtgenote Régine Chassagne, muzikant en zangeres in de band, schaarde zich achter haar man en sprak sussend: „Hij was de weg kwijt en heeft die weer teruggevonden.” Onder die omstandigheden gaf Arcade Fire een beladen concert in de dunbevolkte Ziggo Dome, beginnend met het vertwijfelde ‘Age of Anxiety’ van het laatstverschenen album WE. „It’s the age of doubt”, begon Butler zijn litanie over de verwarrende wereld waarin we leven, begeleid door ronkende bassen en een kakofonie van geluid die in de daarop volgende anderhalf uur nauwelijks adem kreeg. Arcade Fire klonk harder, voller en vaak ook sneller dan de band in het twintigjarig bestaan geklonken heeft. Met een doorsnee uit de zes albums zocht Arcade Fire de bouwstenen die de muziek ‘bigger than life’ maakten. Weg waren de subtiele folk-elementen uit het vroege werk; verdwenen was het vermogen om klein te beginnen om de songs langzaam uit te bouwen tot iets groters. Arcade Fire ging er vol in met de schrille zang van Régine Chassange in ‘Black Wave/Bad Vibrations’, de vette discobeat van ‘Reflektor’ en een pompeus ‘The Lightning I’ van het nieuwe album waarin de accordeon een zinloze, in het geheel ondergesneeuwde toevoeging was. Al vroeg sprong Win Butler het publiek in om ‘The Afterlife’ dicht bij de fans te zingen, onderweg naar een klein podium in het midden waar Régine Chassagne daarna uitbundig danste onder de discobol. Later speelde de hele band op dat middenpodium een relatief fijnzinnige finale na al het decibellengeweld. ‘The Suburbs’ droeg Butler op aan David Bowie, die hem leerde: „It’s cool to be a fucking weirdo.”  Voorafgaand aan ‘Unconditional I (Lookout Kid)’ gaf Win Butler de enige indicatie dat de #MeToo-affaire hem niet onberoerd heeft gelaten: „Dit is voor iedereen met imperfecte ouders.” Arcade Fire overspeelde zichzelf op een moment dat enige terughoudendheid op zijn plek was geweest.  Pop Arcade Fire. Gehoord: 28/9, Ziggo Dome, Amsterdam. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/arcade-fire-overspeelt-zichzelf-in-bombastische-show-a4143576
2022-09-29||Finland sluit grenzen voor Russische reizigers||Finland gaat met ingang van donderdagnacht de grenzen sluiten voor Russische reizigers. Dat heeft de Finse minister van Buitenlandse Zaken donderdag bekendgemaakt in een persconferentie. Russen die werken of studeren in Finland of daar familie hebben, mogen nog wel het land in. De Finse regering probeert hiermee de toestroom van vluchtende Russen te beperken.  Door de maatregel zal het voor Russische burgers niet langer mogelijk zijn om Finland als doorreisland te gebruiken in hun tocht naar andere Schengenlanden. De Finse regering zegt daarnaast ook plannen te hebben om de controle aan de grens tussen Finland en Rusland te verbeteren door middel van een grenshek. Of dat doorgaat, wordt later deze week bekendgemaakt.  Sinds de aankondiging van de gedeeltelijke mobilisatie in Rusland proberen Russen massaal het land te verlaten. In het weekend na de afkondiging van de mobilisatie zijn zeker 17.000 Russen de grens met Finland overgestoken. Russen die in het bezit zijn van een Schengenvisum kunnen naar de EU reizen, maar het wordt steeds moeilijker om een visum via het Finse consulaat te verkrijgen. Russen die niet kunnen bevestigen dat ze ooit terug zullen keren naar Rusland, krijgen geen visum. ||https://www.nrc.nl//nieuws/2022/09/29/finland-sluit-grenzen-voor-russische-reizigers-a4143574
2022-09-29||Arti gold als ‘fout’ en   De Kring als ‘goed’, maar is het wel zo zwart-wit?||Gelijktijdig zijn in Amsterdam twee opmerkelijke tentoonstellingen te zien die het oorlogsverleden belichten van twee grote Amsterdamse kunstenaarsverenigingen,  Arti et Amicitiae en De Kring. Begin september opende in Arti aan het Rokin de expositie  U zult begrijpen, dat… De keuzes van Arti et Amicitiae in en na WO2. De vereniging, opgericht in 1839, sloot zich in 1941 aan de bij de Kultuurkamer en aldus werden, op last van de bezetter, 15 Joodse leden geweerd als gevolg van de anti-Joodse maatregelen. Over het schuldgevoel dat nog steeds bestaat, gaat U zult begrijpen, dat... Ter gelegenheid van het eeuwfeest van sociëteit De Kring (1922) aan het Kleine- Gartmanplantsoen verscheen het boek De Kring 100 jaar en is er een expositie in het Stadsarchief. Bij de opening hiervan hield  journalist Tom Rooduijn, auteur van Amstel 278  over Joodse kunstenaars in WOII, een toespraak waarin hij een vast denkpatroon over Arti versus De Kring doorbreekt. Omdat De Kring zich niet heeft aangesloten bij de Kultuurkamer, evenmin uit eigen beweging Joodse leden het lidmaatschap ontzegde, geldt na de oorlog De Kring als ‘goed’ en heet het oorlogsverleden van Arti ‘fout’. Ook pleit het voor De Kring dat leden betrokken waren bij de aanslag op het Amsterdams Bevolkingsregister. Het oorlogsverleden van De Kring beschreef journalist Annemieke Hendriks uitputtend in haar studie In intieme kring uit 2007, bij het 85-jarige bestaan.  Desalniettemin, betoogt Rooduijn, is „veel nog onduidelijk”. Zo verzocht het bestuur in oorlogstijd aan de burgemeester om tot na middernacht open te mogen blijven omdat de sociëteit „immers onder haar leden veel toneelspelers, musici en journalisten telt, wier dagtaak veelal pas na middernacht eindigt”. Rooduijn: „In maart 1942 moesten  musici, toneelspelers en andere kunstenaars beslissen: zich wel of niet aansluiten bij de Kultuurkamer. Wie toetrad tekende een ‘Ariërverklaring’. Wie weigerde was brodeloos, evenals de buitengesloten Joodse kunstenaars.” Journalisten moesten zich aansluiten bij het Persgilde.  De Joodse zangeres  Dora Gerson en haar man, leraar Max Sluizer werden  verbannen uit De Kring. Ze werden met hun kinderen in Auschwitz vermoord Omdat De Kring door de Duitsers niet als kunstenaarssociëteit werd aangemerkt, zoals Arti, diende men zich slechts te houden aan de horecaregels, wat inhield dat Joodse leden de toegang werd geweigerd. Rooduijn citeert Kring-veteraan en zanger Tabe Bas, die in een interview in 1982 in de Haagse Post stelde: „Dat Joden niet meer mochten komen was voldoende aanleiding de sociëteit te sluiten. Toch geen mooi nummer van De Kring. Je had natuurlijk gewoon De Kring kunnen opheffen, en zeggen: we zien elkaar bij… eh Pietje.”  Ook is pijnlijk dat Kring-secretaris Wilhelmina (‘Mien’) Willink-Altes, moeder van de schilder Carel Willink, tijdens de bezetting de verschuldigde contributie bleef incasseren, ongeacht of het lid – of zijn of haar dierbaren – werd vervolgd. Schrijnende brieven van Joodse leden getuigen hiervan; ze liggen op de expositie en staan in het jubileumboek afgedrukt. De Joodse zangeres Dora Gerson en haar man, leraar Max Sluizer, werden  verbannen uit De Kring. Ze werden met hun kinderen in Auschwitz vermoord. Het Arti-bestuur verleende historici van de UvA de opdracht tot U zult begrijpen, dat...  Curator Marjoca de Greef zegt „geschokt” te zijn door de compassieloze brieven die het bestuur aan de Joodse leden schreef: „Het waren vrienden van elkaar. De Joodse kunstenaar Salomon Garf was bestuurslid.” Garf overleefde Auschwitz niet.  Gaat het Kring-bestuur gehoor geven aan Rooduijns pleidooi? Voorzitter Joost Nijsen: „In het boek van Hendriks, waaruit Rooduijn dankbaar put, wordt al afgerekend met de mythe van De Kring als nest van verzet. Er was geen actieve deelname aan het kunstenaarsverzet. Het huidige bestuur biedt excuses aan nabestaanden van Joodse leden aan die niet welkom waren. De sociëteit stelt zich open voor nieuw materiaal en neemt waar mogelijk het initiatief tot vervolgonderzoek. We gaan intern bekijken waar aanvullend onderzoek nodig is en hoe we die excuses vorm kunnen geven.”||https://www.nrc.nl//nieuws/2022/09/29/arti-gold-als-fout-en-de-kring-als-goed-maar-is-het-wel-zo-zwart-wit-a4143456
2022-09-29||Hoogmis in het buurthuis|| Zo’n tweehonderd inwoners van het Gelderse dorp Azewijn, even ten zuiden van Doetinchem, liepen vorige week zondag mee in de jaarlijkse sacramentsprocessie. Basisschoolkinderen droegen vaandels, kaarsen en houten kruizen, pastoor Hans Pauw (53) hield de monstrans vast met daarin een gewijde hostie, de belichaming van Jezus Christus’ aanwezigheid in de Azewijnse straten.  Het was processie nummer tweehonderd en dus een extra feestelijke jaargang na twee verloren coronajaren. Maar voor het eerst speelde de kerk van Azewijn, de Sint-Mattheüs, geen rol.  Die raakte namelijk in onbruik door wegblijvend volk op zondagen, teruglopende inkomsten en oplopende onderhoudskosten. „Het plafond komt naar beneden”, aldus pastoor Pauw.   Op zondag 25 september werd voor de tweehonderdste keer de sacramentsprocessie door Azewijn gelopen. De buurten plaatsen de rustaltaren en zorgen dat de processieroute wordt versierd met gele en witte vaantjes.  Foto Eric Brinkhorst
 De kerk wordt ingeruild voor de zaal van de kroeg tegenover de kerk. Foto Eric Brinkhorst  De traditionele hoogmis voorafgaand aan de optocht werd daarom gehouden aan de overkant, in buurthuis ’t Aschwinhuus, waar gewoonlijk de dorpsverenigingen samenkomen en je in het weekend patat kunt halen.   Azewijn behoort tot de parochie Maria Laetitia die de regio Doetinchem-Dinxperlo beslaat en tot voor kort negentien kerken telde. Nu is dat aantal geslonken naar vijf. In het schip van de kerk van Azewijn wil een projectontwikkelaar appartementen bouwen. Er is ook sprake van een twee-onder-een-kap achter op de begraafplaats, bedoeld om „levensloopbestendig” in te wonen.   Pastoor Pauw denkt dat de leegloop van kerken „niet wil zeggen dat mensen niet meer geloven”. Hij zegt wel dat de gemeenschapszin afneemt als je in de kerk „niet meer van week op week met elkaar meeleeft”. De sacramentsprocessie sloot de pastoor normaliter af met een slotzegen in de kerk. Die zegen gaf hij nu vóór de kerk, in de buitenlucht. In ’t Aschwinhuus was er geen plek meer: te veel mensen waren aangehaakt. Aansluitend aan de hoogmis en de kinderdienst trekt de processie door het dorp en wordt het heilige sacrament meegedragen door pastoor Pauw met medewerking van de fanfare, schutterij, broedermeesters, zangkoren, verenigingen en gewone deelnemers, die samen bidden en zingen. Foto Eric Brinkhorst De kerkdienst mag niet meer gehouden worden in de Mattheüskerk, want het is een van de kerken die gesloten is vanwege bezuinigingen en teruglopend kerkbezoek. Foto Eric Brinkhorst Het zondagprogramma begint om 10.00 uur met een kerkdienst in ’t Aschwinhuus, naast de Mattheüskerk, waar voorganger pastoor Pauw de eucharistieviering houdt. Foto Eric Brinkhorst De kerk is gekocht door een projectontwikkelaar die er appartementen wil realiseren
Kerken krijgen een anderen bestemming. Dat is een landelijke trend.
De 200e processie gaat hoe dan ook door. De kerk wordt ingeruild door de zaal van de kroeg tegenover de kerk. De katholieke traditie zal voortleven.  ©foto eric brinkhorst ?  In de kantine van voetbalclub Den Dam wordt een kindernevendienst gehouden waarin de jongste kinderen samen creatief kunnen zijn en hun aandeel kunnen hebben in de processie. Foto Eric Brinkhorst 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/29/hoogmis-in-het-buurthuis-a4143565
2022-09-29||Column | Hoe het Stedelijk onze mooie taal om zeep helpt||In musea laat ik mij graag verrijken, maar zo rijk als in de volgende zin hoeft voor mij nu ook weer niet: „Abstracting parables bestaat uit drie historische artistieke posities die uiteenlopende denkkaders, definities en beeldtalen van abstractie bieden.” Geen idee wat daar staat, maar ons aller Stedelijk Museum leidt er de tentoonstelling  Abstracting parables mee in. Alleen al de titel, ‘Abstraherende parabels’. Wat is dat? Een parabel is volgens Onze Taal ‘gelijkenis, symbolisch verhaal’. Dus de drie kunstenaars in deze expositie maken een symbolisch verhaal – iets wat eigenlijk al niet concreet is – abstract. Oké. Ik dwing mezelf om verder te lezen. Ik zal kennis gaan maken met „verschillende geografieën en geschiedenissen, als vertellingen over esthetische, sociaal-politieke, spirituele en wetenschappelijke werelden”. Bent u daar nog? De „zoektocht” van de kunstenaars behelst „het bewerkstelligen van een taal van abstractie die zocht naar het anders mogelijke”. Jazeker, hun „transdisciplinaire oeuvres” houden hen „op afstand van hun tijdgeest en buiten de traditionele eurocentrische kunstwereld”. Geen idee wat daar staat, maar ons aller Stedelijk Museum leidt er de tentoonstelling mee in Ik hap naar adem, maar zet door. En merk dat ook het Stedelijk zélf, samen met voornoemde drie „posities”, op „onderzoek” is. Onder meer naar de „stiltes in de eigen collectie”. Dat u het weet. Het is een hoop gezoek bij elkaar. Kom maar terug als je wat gevonden hebt, zou ik zeggen. Maar zo gaat dat niet in de belangrijkste moderne-kunstinstelling van Amsterdam. Het zoeken zélf is het doel. En dat zoeken moet kennelijk gepaard gaan met artistieke, om niet te zeggen zweverige, wat heet: ondoorgrondelijke teksten. Een jonge kunstenaar, lees ik elders in het Stedelijk, zoekt haar heil in de „zelfreflectie op de precariteit en instabiliteit zelf”. Pardon? Nou, de kunstenaar is lid van de „verdwaalde, zoekende generatie”. Ach ja! Volgens een bijschrift wijst een kunstuiting die ik op het punt sta te bewonderen „in de richting van een wederzijds begrip van kwetsbaarheid, met de suggestie dat fragiliteit en geconflicteerde gevoelens tot in zekere mate universele ervaringen kunnen zijn”. Ik slik. Ook is er sprake van een „hyperrealistisch geschilderde weergave van een stopcontact”. U leest het goed. Maar de kunstuiting is niet zomaar een stopcontact, ze verbeeldt „de anachronistische situatie dat er in onze tijd van technologische globalisering weinig standaardisering plaatsvindt”.  Ja, dan piep je wel anders. Het wonderlijke is dat wat ik op de exposities in het Stedelijk zie mij regelmatig boeit. Het probleem is wat ik lees. De vraag is waarom. Want best leuk natuurlijk, dat kunstenaars de „hyperbolische overdrijving” gebruiken „om kritisch-ironisch commentaar te geven op ingesleten opvattingen”. Maar wat moet de argeloze bezoeker daarmee? Hyperbool is overdrijving.  Ze gooien daar in het Stedelijk woorden tegen de muur zoals Karel Appel verfklodders tegen het doek.  Nog even en we gaan denken dat ze in die Badkuip aan het Museumplein maar wat ronddobberen in hun eigen elitaire klepkolderschuim. En dat kan bij een instelling die 21 van haar 27 miljoen euro’s uit de gemeentekas krijgt natuurlijk nooit de bedoeling zijn.||https://www.nrc.nl//nieuws/2022/09/29/hoe-het-stedelijk-onze-mooie-taal-om-zeep-helpt-a4143455
2022-09-29||Singel||Van het IJ tot de Amstel, van de Prins Hendrikkade tot het Muntplein: het Singel is een van Amsterdams beroemdste straten annex grachten. Aan de bijna twee kilometer lange weg zijn tal van zaken gevestigd die beroemd zijn voor Amsterdammers en buitenlui, zoals diverse iconische kerkgebouwen, de Bloemenmarkt, de Negen Straatjes, het P.C. Hoofthuis en  natuurlijk de Poezenboot. Het Singel kent zó veel rijksmonumenten dat er niet één, maar twee Wikipedia-artikelen nodig waren voor de opsomming.  Het woord ‘singel’ verwijst doorgaans naar een (water)weg die de buitenrand van een stad vormt. Dat was het Singel tot 1585 en daarbinnen werden dan ook de stadsmuren met poorten gebouwd. De gracht werd in de 15de eeuw in twee etappes uitgegraven: eerst van het IJ tot de Boerenwetering, later doorgetrokken tot de (Binnen) Amstel. Het nabijgelegen Spui is vernoemd naar een water dat tot 1425  de zuidgrens van het jonge Amsterdam vormde.  Over welk lidwoord er voor Singel dient te staan, is geregeld debat gevoerd. De Dikke Van Dale is duidelijk erover: singel is mannelijk en dient door ‘de’ vergezeld te worden. Maar ja, dan is het ook nog het Amsterdams en dat dicteert het Singel. Omdat dit stuk toch in de Amsterdambijlage staat, heeft de auteur het lokale dialect gehanteerd. Een ander stukje verwarring: het Singel verwijst naar het water en de straat die van het IJ naar het Muntplein lopen, maar de Singelgracht slaat op het water dat om bijna het hele Centrum heen loopt zoals dat in de 17de eeuw werd uitgebreid – onder meer langs de Nassaukade, Stadhouderskade en Mauritskade.  Delen van het Singel hebben door de geschiedenis andere namen gekend, zoals  Stedegracht en Londense of Engelse Kaai – omdat daar schepen met bestemming Londen lagen. In de 17de eeuw probeerde het stadsbestuur het Singel om te dopen tot Koningsgracht, als eerbetoon aan koning Hendrik IV van Frankrijk – destijds een belangrijke bondgenoot van de Republiek. Deze naam werd echter niet door de bevolking geaccepteerd, waardoor de naam Singel bleef. Wel dankt het in 1663 aangelegde Koningsplein nog zijn huidige naam aan deze episode. In 2013 opperde D66-deelraadslid Rick ten Have om het Singel (alleen de gracht) alsnog Koningsgracht te noemen ter ere van de kroning van koning Willem-Alexander, maar dit werd door zowel de straatnaamcommissie als burgemeester Eberhard van der Laan afgewezen. ||https://www.nrc.nl//nieuws/2022/09/29/singel-a4143421
2022-09-29||Rusland lijft vrijdag bezette Oekraïense gebieden in||De vier door Rusland bezette oostelijke Oekraïense regio’s Donetsk, Loehansk, Cherson en Zaporizja worden vrijdag tijdens een ceremonie in Moskou officieel aan Rusland toegevoegd. Dat heeft het Kremlin donderdag laten weten, meldt het Russische persbureau Tass. De Russische president Vladimir Poetin is daarbij aanwezig en zal een toespraak houden. Tijdens de ceremonie zullen om 15.00 uur in de middag (lokale tijd) verdragen worden ondertekend door de hoofden van de vier regio’s, die inmiddels in Moskou zijn aangekomen. Dit na de vijfdaagse ‘referenda’ die afgelopen dinsdag afliepen en waarin een grote meerderheid van de inwoners zou hebben gestemd voor toetreding tot Rusland. Zowel Oekraïne als het Westen heeft de referenda afgedaan als schijnvertoningen waarvan de uitslag bij voorbaat vaststond. De inlijving van de vier regio’s, in navolging van het Oekraïense schiereiland de Krim in 2014, heeft volgens de Oekraïense president Volodymyr Zelensky directe gevolgen voor het verdere verloop van de oorlog in Oekraïne. Zelensky zegt niet meer te kunnen onderhandelen met Rusland. „De erkenning door Rusland van de schijnreferenda als ‘normaal’ betekent dat er met de huidige Russische president nergens meer over te praten valt”, zei Zelensky dinsdag in een videoboodschap.||https://www.nrc.nl//nieuws/2022/09/29/rusland-lijft-vrijdag-bezette-oekraiense-gebieden-in-a4143571
2022-09-29||Vanaf dag één zijn er in Rotterdam al klachten over ‘falende’ vervoerder Trevvel||De taxi komt veel te vroeg, veel te laat of helemaal niet. Door onderaannemers weet niemand welke chauffeur een kind of oudere heeft meegenomen. Er is slechte informatievoorziening én een onbereikbare klantenservice. Dat is het algemene beeld van ruim zeventig klachten die afgelopen weken binnenkwamen bij de Rotterdamse ombudsman en kinderombudsman over vervoerder Trevvel. Ze krijgen niet alleen klachten van ouders, ook van scholen en zorgverleners, zegt kinderombudsman Stans Goudsmit. „De kring van mensen die getroffen worden door het falende vervoer wordt steeds groter.” Ouders komen te laat op hun werk, broertjes of zusjes te laat op school. „En leerkrachten moeten langer wachten omdat de kinderen om 17.00 uur nog steeds niet zijn opgehaald”, zegt Goudsmit.  „Kinderen missen lessen en toetsen, ze komen gestresst aan en iedere dag is het afwachten of ze  wel worden opgehaald.” In oktober komt haar onderzoek uit naar het dagelijks leven van Rotterdamse kinderen met een beperking. „Het leerlingenvervoer is het grootste probleem waar deze kinderen tegenaan lopen.”  Bij de gemeente kwamen sinds begin dit schooljaar  298 klachten binnen over het leerlingenvervoer. Trevvel zelf wijt de problemen aan het tekort aan chauffeurs en toename van het aantal leerlingen. Maar het probleem is groter, zei wethouder Maarten Struijvenberg van Leefbaar onlangs in de raadscommissie. „Klachten over de bejegening hebben niet te maken met het chauffeurstekort.” Het niet opnemen van de telefoon en de afhandeling van klachten ook niet, zei hij. „Het chauffeurstekort is slechts een deel van het probleem.” Twee keer per week spreekt hij met Trevvel over verbeteringen. Chauffeurstekort is slechts een deel van het probleem Maarten Struijvenberg wethouder 35.000 Rotterdammers maken gebruik van Trevvel: kinderen, ouderen en bewoners met een beperking. Samen maken zij zo’n 7.000 ritten per dag.  De gemeente is verantwoordelijk voor het zogenoemde doelgroepenvervoer. Dat is onder meer het vervoer van kinderen die door ziekte of beperking niet zelf naar school kunnen, vervoer van bewoners met een WMO-indicatie (mensen met een ziekte of beperking), en vervoer van 75-plussers na zeven uur ’s avonds.   23 jaar werd het doelgroepenvervoer verzorgd door RMC, maar in 2017 wint Trevvel  de aanbesteding. Zeven jaar mogen zij het vervoer op maat verzorgen, voor jaarlijks 31,8 miljoen euro. De gemeente kiest Trevvel omdat haar plan beter aansluit „bij de wensen en behoeften van de cliënten”, schreef wethouder Hugo de Jonge destijds  aan de raad.  Klantentevredenheid, dát wordt het belangrijkste doel van de vervoerder. Dit wordt ook vastgelegd in de afspraken: 5 procent van de jaarlijkse vergoeding is afhankelijk van de tevredenheid van de reizigers, staat in het onderzoek Getouwtrek zonder bestek van de Erasmus Universiteit (2021). Lager dan een 8? Dan moet Trevvel 1,5 miljoen euro deels of volledig terugbetalen. In 2019 betaalt de vervoerder 122.407 euro terug omdat de tevredenheid van reizigers uitkomt op een 7,8.  Begin 2018, als de kersverse vervoerder de weg op gaat, komen de eerste klachten. „Ik hoor veel ellendige verhalen. Ik heb er pijn van in mijn buik”, zegt toenmalig wethouder Sven de Langen tegen de raad. Daarna gaat het beter, maar niet voor lang. Raadsleden spreken in oktober 2020 over „tweeëneenhalf jaar ellende” en „kommer en kwel” bij Trevvel.  Wel 300 meldingen krijgt de ombudsman nadat ze in december 2019 een onderzoek instelt. Van een man die te laat komt op zijn kerstdiner, een vrouw die de crematie van haar oma mist tot een oudere dame die gewond raakt als ze geen hulp krijgt bij het instappen in de taxibus. Of een begeleider die vertelt over een jongen met een verstandelijke beperking die erg vervelend wordt behandeld door een chauffeur en daarom niet meer naar school durft. Gemiddeld beoordelen de melders Trevvel met een 5,1. Er is niet alleen kritiek. Elk half jaar wordt in opdracht van de gemeente onderzoek gedaan naar de prestaties van Trevvel. Die onderzoeken laten afgelopen twee jaar juist een positief beeld zien. De stiptheid is 95 procent. Gebruikers geven de dienstverlening tussen de 7,8 en 8 en de chauffeur krijgt een 9,2, staat in het laatste overzicht van eind vorig jaar.   Muel van Bunge van adviesorgaan Brede Raad 010 twijfelt of die onderzoeken representatief zijn. . „Wij krijgen signalen dat grote groepen gebruikers met klachten niet meedoen.” Na de zomervakantie gaat het mis.  Opnieuw wordt een debat aangevraagd in de raad. Wethouder Struijvenberg stuurt een brief met noodmaatregelen naar de raad die ervoor moeten zorgen dat kinderen ondanks het chauffeurstekort op tijd op school komen. Meer kinderen worden vervoerd in dezelfde taxi, ritten worden aangepast en bewoners met een WMO-indicatie kunnen geen ritjes meer maken in de spits  omdat chauffeurs dan ingezet worden bij het leerlingenvervoer. De maatregelen gaan op 7 september in. Twee weken later gaat het nog niet beter, zegt kinderombudsman Goudsmit die nog veel klachten binnenkrijgt. Ze wil  de wethouder even de tijd geven orde op zaken te stellen, maar als het na de herfstvakantie (eind oktober) niet beter gaat, „moet de gemeente zelf bijspringen”. Door andere busjes op te trommelen of ouders een vergoeding te geven zodat zij zelf een taxi kunnen regelen. Goudsmit: „Trevvel heeft de opdracht gekregen voor het leerlingenvervoer, maar de gemeente is verantwoordelijk.” Wethouder Struijvenberg zegt open te staan voor zo’n kilometervergoeding.   Ellen Verkoelen van 50Plus vroeg deze week een debat aan: zij wil dat de gemeente kijkt of het mogelijk is het contract eerder te beëindigen. Ook vindt ze dat de gemeente meer geld moet investeren in het doelgroepenvervoer zodat het salaris voor de chauffeurs omhoog kan – Trevvel zelf voerde in september al een tariefsverhoging voor chauffeurs door. „Dat zag je ook op Schiphol. Met de zomertoeslag verdwenen de problemen.”       Kevin van der Weijde is spastisch en heeft een vorm van autisme. Foto  Annabel Oosteweeghel
 Een half uur voor de afgesproken tijd rijdt Kevin van der Weijde (29) met zijn rolstoel naar de lift van het wooncomplex van Middin aan de Zevenkampse Ring. In de gang beneden kijkt hij op de klok. Af en toe rijdt hij naar buiten om te zien of de taxi er al aankomt. Van der Weijde is spastisch en heeft PDD-NOS, een vorm van autisme. „Hij is daardoor enorm gefocust op de tijd”, zegt zijn moeder Carla.  Is de taxi een kwartier te laat, dan belt Kevin meestal zijn moeder. „Ik moet dan alles laten vallen en van Kevin op de app kijken of de taxi er al aankomt. Als de taxi veel te laat is, ben ik degene die een klacht indient.”  Komt Trevvel 45 minuten te laat, dan wordt de rit vergoed. „Dat is deze maand al drie keer gebeurd”, zegt Carla. Kevin maakt vijf ritten per week. Op maandag gaat hij naar zijn vrijwilligerswerk als receptionist bij een dagbesteding. Maandagmiddag brengt de taxi hem van werk naar sport en vervolgens naar huis. Dinsdag en woensdag doet Kevin ook vrijwilligerswerk en in het weekend reist hij soms naar zijn ouders. Sinds 2018 maakt hij gebruik van Trevvel.  De eerste weken leverde dat veel stress op. „In januari kwam de taxi twee keer helemaal niet”, zegt Kevin. Hij zit in de cliëntenraad van het wooncomplex. Kevin: „Ik hoorde van medebewoners dat ze helemaal niet meer durfden te reizen door die onzekerheid.” Zelf belt hij zijn ouders als het misgaat.  In de jaren daarna was er een vaste chauffeur voor de bewoners en ging het goed. Die regeling stopte tijdens de pandemie. Sindsdien is het „helemaal fout”, zegt Carla. „De stress bij Kevin is terug.” Zoals bij het sporten. Die rit maakt Kevin samen met een andere bewoner. „Hoe vaak dat niet is misgegaan”, zegt zijn moeder. „Ik krijg het idee dat Trevvel niet weet met welke doelgroep ze te maken hebben. Als de taxi niet komt, is het voor mensen zoals Kevin heel erg lastig om daar mee om te gaan.” Kevin  is het  zat. „Ik roep de wethouder op een oplossing te zoeken of om helemaal te stoppen met Trevvel. De gemeente heeft de plicht zorgvervoer te regelen en die plicht komt ze nu niet na.”   Stipt om acht uur zitten Jomaisa (10) en haar zusje Kiyomi (8) op het puntje van de hoekbank in hun woning in De Esch. Wachtend op het taxibusje van Trevvel kijken ze naar de televisie.  „De laatste tijd gaat het meestal goed”, zegt moeder Grachella van Halen. Maar voor de zomervakantie was dat anders. „Toen was de taxi er pas om 9.30 uur of zelfs 10.00 uur.”  In juni en juli kwam de taxi zelfs zo laat, of helemaal niet, dat ze haar kinderen tien dagen thuis hield van school. „Eigenlijk best erg.” Jomaisa en Kiyomi hebben kegelstaafdystrofie. Daardoor zijn ze slechtziend. Ze gaan naar de specialistische Visio-school in IJsselmonde, Trevvel brengt ze. Soms gaat dat goed. „Een tijd hadden we een vaste chauffeur daar waren we zo dol op”, zegt Grachella. „Hij vertelde echter dat hij met zijn contract niet rondkwam. Hij kwam helemaal op de fiets hierheen om ons dat te vertellen.”  Met de steeds wisselende chauffeurs kwamen ook de problemen. Als Jomaisa op dinsdag na schooltijd een typecursus volgt, wordt ze niet of te laat opgehaald. „Gisteren is ze niet gegaan omdat het iedereen te veel stress oplevert. Heel vervelend want ze heeft die vaardigheid later nodig.” Dieptepunt was in september 2019. Grachella werd om 15.00 uur gebeld door de buitenschoolse opvang. Jomaisa – dan 7 jaar oud – was er nog niet. „Ik belde naar school, maar daar nam niemand op. Daarna belde ik Trevvel, kreeg ik ook niemand aan de lijn.” In paniek stapt ze met een collega in een bedrijfsauto. „Ik kon niet rijden. Mijn hartslag ging razendsnel.” Ze belt de politie. „Mijn kind is kwijt en ze kan niet goed zien”, zei ze.  Ongeveer drie uur na het uitgaan van de school komt het taxibusje alsnog aan bij de BSO. De chauffeur blijkt een vervanger te zijn die meestal een andere route rijdt.  „Personeel is zó belangrijk”, zegt Grachella. „Het is al lastig voor mijn kinderen door hun beperking, ik wil gewoon dat ze in alle rust naar school kunnen.” „Na iedere zomervakantie zien we meestal een stijging van het aantal klachten”, reageert Trevvel in reactie op vragen van NRC. „Gelukkig gaan de meeste ritten goed, maar er zijn helaas ook ritten die voor verbetering vatbaar zijn.”  Belangrijkste oorzaak is het tekort aan chauffeurs, stelt de organisatie. „Daarnaast zien we de afgelopen jaren een toename van kinderen die door de gemeente zijn geïndiceerd voor het leerlingenvervoer.” Ook waren er te weinig medewerkers om ouders met klachten te woord te staan. De vervoerder heeft daarom de hulp van „externe call centra” ingeroepen.   De vervoerder benadrukt iedere klacht serieus te nemen.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/29/vanaf-dag-een-regent-het-al-klachten-bij-falend-trevvel-a4143442
2022-09-29||NAVO belooft reactie op elke aanval op cruciale infrastructuur||De NAVO zal „verenigd en vastberaden” reageren op elke opzettelijke aanval op de cruciale infrastructuur van lidstaten, zoals pijpleidingen. Dat schrijft het militaire bondgenootschap donderdagochtend in een verklaring over de schade aan de gaspijpleidingen Nord Stream 1 en 2.   Aanvallen op de energiesector en andere drukmiddelen in het kader van hybride oorlogsvoering „door staten en niet-statelijke actoren”, staan volgens de NAVO hoog op de agenda. „We bereiden ons erop voor, werken aan afschrikking en zullen ons ertegen verdedigen.” Hoe de NAVO dat wil doen, zegt de organisatie niet – net zoals ze ook geen uitspraken doet over hoe een „verenigde en vastberaden” reactie op een eventuele aanval eruit zou zien. Maandag werden krachtige explosies gemeten langs Nord Stream 1 en 2. Voor zover bekend heeft dat op vier plaatsen een lek in de pijpleidingen veroorzaakt. In de verklaring schrijft de NAVO zich „grote zorgen” te maken over de schade en het risico dat deze vormt voor de scheepvaart en het milieu. Volgens de NAVO wijst alle beschikbare informatie erop dat de schade het gevolg is van „opzettelijke, roekeloze en onverantwoorde sabotage”.||https://www.nrc.nl//nieuws/2022/09/29/navo-belooft-reactie-op-elke-aanval-op-cruciale-infrastructuur-a4143570
2022-09-29||ACM gaat prijsverhoging energiebedrijven onderzoeken, Essent stelt tariefswijziging uit||De Autoriteit Consument & Markt (ACM) gaat onderzoek doen naar de aangekondigde prijsverhogingen door energiebedrijven. Als blijkt dat de energieleveranciers zich niet hebben gehouden aan de wettelijke termijn van dertig dagen voor het inlichten van hun klanten, krijgen ze een boete. Dat heeft een woordvoerder van de onafhankelijk toezichthouder donderdag gezegd tegen NRC. Over de hoogte van eventuele boetes kon de woordvoerder nog niets zeggen. Energieleverancier Essent kondigde na dit nieuws aan de eerder aangekondigde tariefswijziging per 1 oktober uit te stellen naar 7 november. Het bedrijf zegt dat het klanten tijdig had geïnformeerd over de tariefswijziging en dat die daarom geldig was, hoewel de ACM beweert van niet. Essent vindt het „vervelend” dat hierdoor „in deze al onzekere tijd” onrust is ontstaan onder klanten en zegt de prijsverhoging uit te stellen teneinde die onzekerheid weg te nemen. Vorige week kondigden meerdere energieleveranciers aan hun prijzen per 1 oktober te verhogen. Volgens de ACM waren de bedrijven hiermee te laat, omdat wettelijk gezien dertig dagen moeten zitten tussen de aankondiging en de verhoging. Woensdag bleek dat energieleveranciers Vattenfall, Eneco en Greenchoice ondanks deze kritiek doorgaan met hun tariefverhoging op 1 oktober.  De bedrijven zeggen het niet eens te zijn met de ACM. De branchevereniging van energieleveranciers, Energie-Nederland, vindt dat de marktautoriteit de wet verkeerd interpreteert. De vereniging schreef eerder in een verklaring dat de dertig dagen wel gelden voor het opzeggen van contracten, maar niet voor tariefwijzigingen. ||https://www.nrc.nl//nieuws/2022/09/29/acm-gaat-prijsverhoging-energiebedrijven-onderzoeken-legt-mogelijk-boetes-op-a4143569
2022-09-29||Als hongerige wolven storten verzamelaars zich op het werk van Jean Prouvé||De wandeling omhoog is inspannend, de beloning navenant groot. Op een steile helling aan de noordkant van Nancy,  in Noord-Frankrijk, staat het voormalig woonhuis van de Franse ontwerper en fabrikant Jean Prouvé. Een smal, door struiken omzoomd pad leidt naar aluminium voordeuren die van onder tot boven voorzien zijn van patrijspoortraampjes. Bij de entree staat een doos met plastic overschoenen. Hoe matig onderhouden het 68 jaar oude gemeentemonument er ook uitziet  – verf bladdert, metaal roest, het dak zit vol butsen en in de badkamer ontbreken tegels –, de overschoenen moeten het cultureel erfgoed tegen verder verval beschermen. Zo legt de huurder uit, die het pand in de zomermaanden op zaterdagen moet openstellen voor geïnteresseerden. Lees meer in NRC Magazine #12 De entree geeft toegang tot een grote woonkamer. De blik gaat direct naar buiten: een grote glazen gevel biedt een weids en spectaculair panorama op het centrum van Nancy. Op oude interieurfoto’s is te zien hoe Prouvé door hem zelf ontworpen leunstoelen voor de ramen plaatste. Op een van die foto’s kijkt hij, met slippers aan zijn blote voeten, vanuit een Cité-fauteuil, een van zijn vroegste ontwerpen, uit over de stad die hem zoveel had gebracht. Prouvé, vader van vijf kinderen, bouwde zijn huis in 1954 zelf. Dat deed hij met prefab-elementen die hij zelf had ontworpen:  draagconstructies van gevouwen plaatstaal en gevelpanelen van hout, staal en aluminium. Hij betrok  de bouwdelen van Les Ateliers Jean Prouvé, de door hem in 1931 opgerichte fabriek die vanaf 1947 gevestigd was in Maxéville, een voorstad van Nancy. Met meer dan tweehonderd werknemers produceerde Prouvé  daar zijn meubels en de onderdelen voor zijn demontabele huizen en scholen. Zijn woonhuis is niet alleen een van de weinige bewaard gebleven en te bezichtigen prefab-huizen van Prouvé, het markeert ook een omslagpunt in zijn carrière. Vlak vóór de bouw gaf de ontwerper zijn eigen onderneming op. De reden: onenigheid met zijn grootaandeelhouder, die de afdeling voor de ontwikkeling van nieuwe producten naar Parijs had overgeplaatst. De geldschieter ontzegde hem als directeur de toegang tot zijn werkplaats in Maxéville. Door zijn vertrek verloor Prouvé niet alleen zijn fabriek maar ook het auteursrecht op zijn ontwerpen. Toen hij zijn eigen huis ging bouwen, moest hij de onderdelen kopen. Hoewel hij bekend stond als een onverbeterlijke optimist, keek Prouvé later steeds met dezelfde zwartgallige woorden terug op het verlies van zijn bedrijf: „Het was alsof mijn beide handen werden afgehakt.” En: „Ik overleed in 1952.” Meubels heeft hij nadien niet meer ontworpen. Zonder zijn belangrijkste ontwerpgereedschap, de werkplaats, lukte dat niet meer. Maar afgezien daarvan ging het hem na die nare gebeurtenis welbeschouwd voor de wind. Het advies van zijn vriend Le Corbusier, de beroemde Zwitsers-Franse architect – „Men heeft u gekortwiekt, probeert u zich te redden met wat er over is” – pakte wonderwel uit. Vanaf het moment dat Prouvé geen industrieel meer was, groeide de belangstelling voor zijn werk, en  maakte hij naam als  modernistisch wegbereider. Hij ging leiding geven aan een bouwconstructiebureau, werd een veelgevraagd raadgevend adviseur en bekleedde een leerstoel aan de academie in Parijs. Zijn prefab-gevelelementen werden op grote schaal toegepast bij  gebouwen van andere architecten. En begin jaren zestig  kreeg hij zijn eerste museale tentoonstellingen. Bijna veertig jaar na zijn dood – Prouvé overleed in 1984 – is zijn faam alleen maar gegroeid. Hij staat nu  te boek als een pionier in de innovatieve productie van meubels en modulaire, fabrieksmatig geproduceerde architectuurelementen. Aan tentoonstellingen en lijvige monografieën geen gebrek. En het chique Duitse meubelbedrijf Vitra produceert sinds 2002 steeds nieuwe heruitgaven van zijn meubelontwerpen. Vorige maand nog een fauteuil, twee krukjes, een wandrek en een lampenkap. Voor diverse hedendaagse ontwerpers is Prouvé een bron van inspiratie. Neem het jeansmerk G-Star. Dat richtte in 2014 het door architect Rem Koolhaas ontworpen kantoorgebouw naast de A10 in Amsterdam volledig in met meubilair van de Franse ontwerper. In een toelichting liet het modemerk weten „een uitdrukking van zijn identiteit” te hebben gevonden in de ontwerpen van Jean Prouvé: „Technische objecten die het principe van structurele noodzakelijkheid belichamen en tegelijkertijd een poëtisch aura verspreiden.” Vermogende verzamelaars hebben zich  als hongerige wolven op de originele ontwerpen van Prouvé gestort Nog een saillant feit dat de populariteit van Prouvé onderstreept: vermogende verzamelaars, vooral in de VS en Frankrijk, hebben zich de laatste twee decennia als hongerige wolven op zijn originele ontwerpen gestort. In interieurboeken en -tijdschriften is te zien hoe de collectioneurs hun schilderijen van Warhol en Basquiat combineren met vintage meubels afkomstig uit Les Ateliers Jean Prouvé, en soms zelfs met zijn prefab-deuren en -gevelpanelen, die kennelijk ook de status van kunstwerken hebben gekregen. Op veilingen en beurzen zijn bedragen boven een miljoen voor een oude stoel, tafel of gevelpaneel met zonneschermen niet ongebruikelijk. Die exorbitante prijsontwikkeling voor oude, gebutste meubels heeft iets opmerkelijks. Als ontwerper en producent wilde Prouvé, zoals hij het zelf formuleerde, altijd het beste brengen voor degenen die het minste hebben. Simone Prouvé, het derde kind van Jean Prouvé, voor haar ouderlijk huis in Nancy. Foto ADAGP / Centre Pompidou, Parijs
 Jean Prouvé is geboren en getogen in een milieu van kunstenaars en ambachtslieden. Hij was de tweede van de zeven kinderen van de schilder Victor Prouvé en pianiste Marie Duhamel. „Ik groeide op in een muziekdoos”,  zei hij later    over zijn jeugd. Zijn vader was medeoprichter van de École de Nancy, een groep kunstenaars en ambachtslieden die hoopten door fabrieksmatige productie van verfijnde ontwerpen een groot publiek te bereiken. Toen Jean tien jaar oud was nam zijn vader hem mee naar het atelier van een bevriende kunstsmid. Een schot in de roos: na dat bezoek wilde de zoon ook ferronnier worden, ijzerwerker.  Als vijftienjarige – de Eerste Wereldoorlog was uitgebroken – ging hij als leerling bij een kunstsmid in Parijs in de leer. Acht jaar later, in 1924, opende hij in Nancy een eigen smederij gespecialiseerd in metalen installaties voor gebouwen: deuren, hekken, balustrades en liftcabines. Zijn talent als ambachtsman en ontwerper viel al snel op. Toen hij als 24-jarige met zijn tekeningenportfolio langsging bij de grote Parijse architecten Le Corbusier, Pierre Jeanneret en Robert Mallet-Stevens, resulteerde dat direct in opdrachten. Ontwerpen was voor Prouvé onlosmakelijk verbonden met het maakproces. Met een eenvoudig schetsje als uitgangspunt ging hij  aan de slag. Koersend op zijn intuïtie en grote materiaalkennis maakte hij al experimenterend prototypes. Pas als een model helemaal naar zijn zin was, vond hij het tijd voor een werktekening. Tekening voor de EM tafel (1950) Foto Archives départementales de Meurthe et-Moselle, Nancy Als ontwerper borduurde Prouvé geenszins voort op het recente culturele erfgoed van zijn tijd, de esthetiek van art nouveau en art deco. Hij benaderde  opdrachten, om het even of het een stoel, een hek of een markthal betrof, vooral pragmatisch, als constructieve vraagstukken. Dus hoe kon hij een stoel, een hek  of een huis fabriceren met zo min mogelijk materiaal, in zo kort mogelijke tijd, en tegen een zo laag mogelijke prijs? Ontdekkingen die hij bij het construeren van meubels deed, paste hij vervolgens toe  in zijn architectuur, en omgekeerd. De Franse architect Jean Nouvel roemde Prouvé in een vijf jaar geleden verschenen publicatie als een ‘anti-estheet’: „Ik denk niet dat hij ooit zou kunnen worden beschuldigd van het maken van iets ‘dat er leuk uitziet’.” Prouvé wilde volgens Nouvel bewijzen dat door eenvoud problemen volledig konden worden opgelost. Het bijzondere is, benadrukte Nouvel, dat die pragmatische uitgangspunten resulteerden in meubels en constructies die door hun puurheid van een tijdloze schoonheid zijn. Van kinds af toonde Prouvé grote belangstelling voor auto’s, vliegtuigen en andere technologische vernieuwingen. Moderne techniek zou de wereld beter maken, was zijn overtuiging. Net als in de auto-industrie gebeurde experimenteerde Prouvé  in zijn werkplaats met het profileren van staalplaat (en later ook aluminiumplaat). Door een vlakke, dunne staalplaat te vouwen of in een vorm te persen verkrijgt die stijfheid. Een principe dat de constructieve bijdrage van een dragende structuuroverbodig maakt: gevouwen plaat kan zichzelf dragen. In 1930 kocht hij een zetbank waarmee hij 4 meter brede metaalplaten kon vouwen. Met dat nieuwe gereedschap fabriceerde hij naast meubels voor universiteiten, scholen en kantoren in de jaren dertig ook de onderdelen voor zijn eerste prefab-huizen. Van het Franse ministerie van Oorlog kreeg hij in 1939 de opdracht achthonderd demontabele barakken voor soldaten te maken. Prouvé leverde constructies van 4 bij 4 meter met een frame en dak van metaal en houten panelen die op één vrachtwagen verplaatst konden worden en in een paar uur tijd overeind stonden. Met zijn sociale inborst als werkgever had Prouvé voor de oorlog in Nancy naam gemaakt. Elke arbeider van Les Ateliers Jean Prouvé bezat een aandeel in de naamloze vennootschap, kreeg een winstuitkering en had recht op acht dagen betaalde vakantie. Toen in 1936 in Frankrijk stakingen uitbraken voor betere arbeidsvoorwaarden, eisten metaalbewerkers in Nancy lonen „zoals bij Prouvé”.  Omdat hij gedurende de oorlog een prominente rol vervuld had in het verzet, kreeg Prouvé in 1944 het verzoek burgemeester van Nancy te worden. Na acht maanden gaf hij die bestuursrol alweer op. Hij verafschuwde de rol van beroepspoliticus. Bovendien wilde hij liever helpen de naoorlogse woningnood te lenigen met zijn plannen voor goedkope, eenvoudig te bouwen noodwoningen. Prouvé ontwierp en bouwde diverse prototypes voor prefabhuizen en -scholen. Echt grote orders bleven echter uit. De betonverwerkende industrie won de strijd in de naoorlogse woningbouw. Bovendien ondervond Prouvé de nodige tegenwerking. Bijvoorbeeld van de Franse baksteenindustrie, die vreesde een aanzienlijk marktaandeel te verliezen als Prouvé’s plannen op grote schaal ingang zouden vinden. Zijn voorstellen voor demontabele gebouwen van metaal en hout stuitten vaker op weerstand van bouwautoriteiten. Een deel van de gevestigde architectuurwereld maakte een punt van zijn ‘ongediplomeerdheid’. Omdat architect een beschermd beroep was in Frankrijk, moest Prouvé bij zijn gebouwen verplicht samenwerken met gediplomeerde architecten. De ambtelijke starheid ergerde hem. In 1961 zei hij: „Zolang architecten hun beroepsgroep niet veranderen zullen zij de gevangenen blijven van de collectieve machtslichamen waartoe zij zich wenden.” Een veelzeggend voorbeeld is de werdegang van La Maison Les Jours Meilleurs (Het Betere Dagen Huis), dat Prouvé in 1956 ontwierp voor Abbé Pierre, de rooms-katholieke priester die de internationale Emmaus-beweging stichtte om armen en daklozen te helpen.  Prouvé bouwde in zeven uur een demontabele  woning aan de oever van de Seine Abbé Pierre had een appèl gedaan op de Franse samenleving en overheid: bestrijd nu eindelijk eens de naoorlogse woningnood. Met waspoedermerk Persil had de priester een inzamelingsactie op touw gezet: op ieder pak waspoeder zat een waardebon van 10 oude frank (1,5 eurocent). In korte tijd werden een miljoen bonnen geretourneerd en was 10 miljoen frank beschikbaar om huizen voor daklozen te bouwen. Prouvé maakte in zes weken tijd een demontabele demonstratiewoning die hij met een paar medewerkers in zeven uur opbouwde in het centrum van Parijs, op een oever van de Seine. De 52 vierkante meter grote woning telde twee slaapkamers en het dak rustte op een centrale metalen kern met de wc, de badkamer, de keuken en de centrale verwarming. De constructie was licht maar sterk, en de bouwkosten bedroegen slechts 150.000 frank – van het ingezamelde waspoedergeld hadden de eerste 66 huizen gebouwd kunnen worden. Journalisten, architecten en het grote publiek onthaalden de demonstratiewoning enthousiast. Maar de bouwautoriteiten lagen dwars. Een voordeur die direct toegang gaf tot de woonkamer en een toilet dat zonder halletje aan de woonkamer grensde, het voldeed niet aan de regels. Van Het Betere Dagen Huis werden slechts tien exemplaren gebouwd. In 2010 werd het laatst bewaard gebleven exemplaar geveild. De Franse galeriehouder Patrick Seguin kocht het en stelde het na een uitgebreide restauratie in zijn galerie in Parijs tentoon. De Franse katholieke priester Abbé Pierre (midden met stok) in februari 1956 in Parijs bij de montage van ‘Het Betere Dagen Huis’ dat Prouvé ontwierp om de naoorlogse woningnood te helpen bestrijden. Foto AFP In 1971 kreeg Prouvé een bijzonder eervolle uitnodiging: hij zat de  jury voor die de architecten mocht uitkiezen voor de bouw van een nieuw museum in het stadscentrum van Parijs, het Centre Pompidou. Onder zijn leiding  viel de keuze op de radicale inzending van de architecten Richard Rogers en Renzo Piano, een gebouw met een opvallende gevel van bontgekleurde pijpen en buizen. Misschien wel het grootste huldeblijk dat Prouvé tijdens zijn leven ten deel viel, kwam uit Nederland. Toen Prouvé in 1981 de Nederlandse Erasmusprijs kreeg, was dat voor Museum Boijmans Van Beuningen in Rotterdam aanleiding om, in nauwe samenwerking met de toen tachtigjarige Prouvé, een tentoonstelling te organiseren. Directeur Wim Beeren leerde de ontwerper zo goed kennen. Hij omschreef hem in de tentoonstellingscatalogus als een ‘seigneur’: „Een zakelijk, onderzoekend en zelfbewust blikkende Franse heer met de habitus van een gezagvol bedrijfsvoerder. Een geciviliseerd persoon maar ook een ‘baas’.” Het twee jaar daarvoor opgerichte architectenbureau Benthem Crouwel verzorgde de inrichting van de Boijmans-tentoonstelling. Mede-oprichter Mels Crouwel vertelt waarom het museum bij hem en zijn collega Jan Benthem aanklopte: „Net als Prouvé waren wij toen in de weer met prefab-elementen en maakten we ook van die gevels met afgeronde ramen en aluminium profielen.”  In een lange, glazen gang van het museum maakten Benthem en Crouwel van witte kunststofplaten een tunnel die precies binnen de gevel viel. In deze galerie-achtige tentoonstellingsruimte zat één gat, een klein venster dat zicht bood op het naastgelegen Erasmus Medisch Centrum. De gevel van het 27 etages tellende hoogbouwcomplex uit 1968 is opgebouwd met door Prouvé ontworpen witgemoffelde aluminium gevelpanelen. Het is het enige Nederlandse bouwproject waarbij de Franse ontwerper is betrokken. De grote verdienste van Prouvé als architect, zegt Crouwel, is dat hij de eerste stappen heeft gezet richting massaproductie van huizen en gebouwen. „Een mooie, oorspronkelijke poging. Maar technisch gezien nogal onvolkomen. Zijn ideeën hebben ook nooit tot grote series geleid. En dat zijn woonhuis in Nancy in zo’n slechte staat verkeert, verbaast me niet.  Die modulaire elementen van hem zijn zeer onderhoudsgevoelig en op het  gebied van verduurzaming zijn voor bijvoorbeeld aluminium pas meer recent grote stappen gezet. De tijd was mijns inziens nog niet helemaal rijp voor de plannen van Prouvé.” Voor Prouvé-adepten is Weil am Rhein een verplicht bedevaartsoord. Aan de rand van de Duits-Zwitserse grensplaats staat de fabriek van Vitra, met een designmuseum en bouwwerken van vijfentwintig vooraanstaande architecten een culturele hotspot. Op de campus staat een Mobil-pompstation dat Prouvé in 1953 ontwierp van modulaire elementen. Op de campus staat ook het Vitra Design Museum. Het museum legde vanaf de jaren tachtig ’s werelds meest complete Prouvé-collectie aan: 170 meubels en zo’n 30 bouwelementen. Conservator Serge Mauduit leidt de bezoeker door het depot waar de oude meubels in stellingen zijn opgeslagen. Stoelen en tafels die nu op veilingen fortuinen zouden opbrengen, kocht het museum tot vijfentwintig jaar geleden soms nog voor „honderdjes” op vlooienmarkten, zegt Mauduit als hij met witte handschoenen aan een oud krukje uit het rek haalt. „Soms krijgen we weleens een tip dat een bijzonder stuk beschikbaar komt. Maar met de huidige marktprijzen kunnen we eigenlijk niks meer aankopen.” Twintig jaar geleden kreeg Vitra toestemming van de erven Prouvé om zijn meubels weer in productie te nemen. De oude meubels in het museumdepot dienen daarbij vaak als referentie. Op een stralende zomerdag in juni versterkte het bedrijf de band met de erven. Die dag mocht Catherine Prouvé, de jongste, inmiddels 82-jarige dochter van de ontwerper, op de Vitra-campus het Place Jean Prouvé openen.  Het bomenrijke pleintje is in de eerste plaats bedoeld voor de werknemers van het meubelmerk. Zij kunnen lunchen aan tafels en op stoelen van de naamgever van het plein, meubels die ze mogelijk zelf hebben gemaakt. Van drie metalen portaalbogen (omgekeerde V’s) die Prouvé als draagconstructie voor zijn architectuur gebruikte zijn schommels gemaakt. Aan een muur hangt een uitvergrote reproductie van het kleurpalet met de zestien laktinten die hij voor zijn meubels gebruikte, zoals Gris Vermeer, Jaune Citron en Brun Van Dyck. Vintage exemplaar van de Fauteuil Kangourou (1948). De Duitse fabrikant Vitra heeft deze stoel weer in productie genomen. Foto Jürgen Hans, Vitra Design Museum Catherine Prouvé is een vrouw met een zachte stem en een permanente glimlach op haar lippen. Desgevraagd haalt ze herinneringen op aan haar vader. Ze vertelt hoe hij als burgemeester van Nancy weigerde om vrouwen te straffen die met Duitse soldaten hadden aangepapt.   En hoe zorgvuldig hij de kleuren van zijn kleine kleurpalet samenstelde: „Daaraan zie je dat hij de zoon van een schilder was.” Catherine Prouvé was veertien toen het familiehuis in Nancy in de zomer van 1954 werd gebouwd. Dat deed het gezin zelf met hulp van een paar vrienden. „Mijn moeder had een Amerikaanse Jeep. Daarop werden alle panelen vastgebonden en de heuvel op gereden. Ik had de leiding over het bestellen van de schroeven.” Door de week werkte haar vader in Parijs; in het weekend kwam hij naar huis en was het een zoete inval bij hen thuis. „Daarom had mijn vader de slaapkamers zo klein gemaakt en de woonkamer zo groot.”   In een hoek van de woonkamer stond een palmplant, niet in een pot maar ontkiemd door de vloer. „We gooiden zaden in een gat en daardoorheen groeide het gewoon.” De palm is ruim zestig jaar later uitgegroeid tot een breed uitwaaierende  boom die tot het plafond reikt. De woonkamer was belangrijk voor haar vader, vertelt ze. „Hij zag het als een dorpsplein: een plek om elkaar te ontmoeten en te praten. Als je stil wilde zijn, ging je maar naar je piepkleine slaapkamer.”  Kleurkaart uit 1951 met de laktinten voor Prouvé’s meubels. Foto Centre Pompidou, Parijs 

||https://www.nrc.nl//nieuws/2022/09/29/tegen-de-woningnood-de-revolutionaire-prefabhuizen-van-jean-prouve-2-a4142370
2022-09-29||Boijmans heeft ‘eindelijk’ zijn Miró||Het is de grootste aankoop van Museum Boijmans Van Beuningen in decennia, en vormt „een sleutelstuk” in de omvangrijke en kwalitatief stevige collectie van surrealisten van het museum: het schilderij Peinture-poème (Musique, Seine, Michel, Bataille et moi) (1927) van de Spaanse schilder Joan Miró behoort vanaf donderdag officieel tot de collectie van het Rotterdamse museum, dat al een paar jaar gesloten is voor renovatie en uitbreiding. Staatssecretaris Gunay Uslu van cultuur zelf zette eerder deze maand haar handtekening onder de financiële bijdrage van de staat die de aankoop uiteindelijk mede mogelijk maakte, vanuit het fonds Museale Aankopen – de aan een maximum gebonden staatsbijdrage van het Mondriaan fonds volstond niet. Een aanzienlijk deel van de aankoopsom van 8,1 miljoen euro (8 miljoen Zwitserse frank) is echter niet met publiek geld, maar uit private fondsen opgebracht. Vooral de Vereniging Rembrandt heeft met een aanvankelijke toezegging van 3 miljoen euro en een latere aanvulling de verwerving van dit werk vanaf het begin gesteund.  Het museum heeft een collectie surrealistische beeldende kunst, boeken en tijdschriften die tot de beste van Europa behoort, sinds de toenmalige hoofconservator moderne kunst Renilde Hammacher eind de jaren zeventig begon met verzamelen. Het museum was al lang op zoek naar een zogeheten droomschilderij van Miró omdat hij het surrealisme daarmee de richting op stuurde van meer abstract werk, zegt hoofd collectie en onderzoek Sandra Kisters. „Mensen denken vaak aan het figuratieve surrealisme van de droomsymboliek, zoals de werken van Dalí en Magritte die een vervreemdende wereld oproepen.  Miró vertegenwoordigt de andere tak, een abstracte tendens.”  Daarmee is zijn werk de brug naar schilders als Picabia, die nog veel verder gingen in dat abstracte surrealisme. „Dus het is niet alleen; waarom een Miró, maar waarom zó’n Miró. Zijn latere werk zouden we veel minder interessant vinden.”  De surrealisten, aanvankelijk vooral een literaire stroming van ‘automatisch schrift’, wilden de ratio omzeilen en zo rechtstreeks het onderbewuste laten spreken. Wat niet vanzelf ging. Miró bijvoorbeeld hongerde zichzelf uit om zijn bewuste verstand te temperen. Dit werk, Peinture-poème, maakte hij na een wandeling langs de Seine met onder anderen de filosoof Bataille, waarbij ze de kringen in het water van de rivier bekeken. Miró schreef er later over in zijn dagboek. Het levert een donker werk op, bruin met rood. „Je ziet dat er in de surrealistische stroming nog discussie plaatsvindt over wat je ziet in het onderbewustzijn”, zegt scheidend museumdirecteur Sjarel Ex. „Als je je ogen sluit, droomt, zie je dan plaatjes, of ben je bezig met sferen of gedachtenstromen, of zie je iets atmosferisch? Dit schilderij biedt de opening om van alles te zien. Je komt in eerste instantie in een niet erg aantrekkelijke modderige toestand terecht, en dat is natuurlijk fantastisch. Het is een schilderij dat je uitdaagt, en dat niet meteen als een spinnende kat aan je voeten gaat liggen. Dat is bij Dalí wel vaak het geval, dat vind je mooi en daarna gaat het slijten. Dalí is een beetje een beginkunstenaar, aan wie de smaak zich ontwikkelt, maar Miró is iemand van wie je denkt als je hem tegenkomt: Ho. Dit bestaat ook.”   Er was lang weinig hoop dat ze zo’n werk zouden kunnen verwerven, zegt Ex, die op vrijdag afscheid neemt als directeur. „Ze zijn zeldzaam, en veel van de droomschilderijen hebben hun eindbestemming al gevonden in collecties of musea.  Voormalig directeur Coert Ebbinge Wubben zei na zijn afscheid in 1978 dat het museum een Miró had moeten hebben, maar dat het te laat was, dat die er nooit meer zou komen.” Dus, zegt Ex, „We waren als museum erfelijk belast.”  Volgens hem is de surrealistische collectie van groot belang voor de gehele collectie van het museum. „We zoeken ook altijd naar de surreële tendensen in de kunst. We komen vaak bij keuzes terecht die door dit smaldeel worden bepaald – het surrealisme is een concertmeester voor ons.”   Het museum heeft een paar jaar geleden al geprobeerd een schilderij uit Miró’s droomperiode te kopen, een van zijn blauwe werken. Maar het museum zag er op het laatst van af, ook al was het financieel vrijwel rond. „Daar had hij later een laag overheen geschilderd, wat maakte dat het van mindere kwaliteit was dan dit werk. Dit is buitengewoon transparant geschilderd, het is er in één keer opgezet. Daarmee is het zijn directe vertaling van die onderbewuste periode.”  Het werk werd op een veiling eind vorig jaar niet verkocht, zegt Ex. Museum Boijmans Van Beuningen heeft toen via veilinghuis Christie’s contact gezocht met de eigenaar. Het schilderij was inmiddels in bruikleen bij het Zwitserse Kunst Museum Winterthur, en kwam vervolgens naar Rotterdam om de staat ervan te bekijken en te zien hoe het paste in de collectie.  Een flink deel van de beeldende werken van de surrealisten uit de Europees belangrijke collectie van Museum Boijmans Van Beuningen is onderdeel van een reizende expositie, die eerder in Nieuw-Zeeland te zien was en nu in Mexico Stad hangt. De expositie komt half oktober weer even thuis, zegt hoofd collectie Kisters, en zal een aantal maanden te zien zijn in een van de ruimtes van het Depot voordat hij weer vertrekt, naar Denemarken dit keer. Is de collectie thuis ter ere van de aankoop van de Miró? „Nee, dat is toeval.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/boijmans-heeft-eindelijk-zijn-miro-a4143568
2022-09-29||Rotterdamse jongeren kopen wapens door onveilig gevoel, níét voor status|| Een jongen, Jay, hoort dat andere jongens zijn zusje hebben lastiggevallen. Hij wil wraak nemen. In het gevecht dat volgt, raakt hij gewond. Daar kan hij het niet bij laten.  Vrienden zetten hem onder druk om zich opnieuw te wreken. Nietsdoen leidt tot gezichtsverlies. Aan de andere kant is er ook twijfel. Het is een casus aan de hand waarvan Fabian Keerveld, operationeel leidinggevende in Rotterdam Feijenoord, Schiebroek en Overschie bij Stichting Jongerenwerk op Zuid, en Guilherme Carinhoza da Graca, adjunct directeur bij dezelfde stichting,  vertellen hoe je als jongerenwerker kunt proberen een geweldsspiraal te stoppen. Ze spraken vorige week op een conferentie over agressie en wapenbezit onder Rotterdamse jongeren. Wat moet de stad wel en juist níét doen om messengeweld onder jongeren te voorkomen? Dat is de vraag die rijst uit een onderzoek naar wapenbezit dat de Erasmus Universiteit vorige week publiceerde. Daaruit blijkt dat één op de vijf jongeren in Rotterdam in de onderzoeksperiode (acht maanden) een wapen in bezit heeft gehad, heeft gedragen of gebruikt.   Keerveld en Carinhoza de Graca pleiten voor langdurig investeren van jongerenwerkers in een wijk. Het is winst als een jongerenwerker de jongens al kent zodra een situatie escaleert. Even van de zijlijn invliegen om iets op te lossen, werkt bijna nooit.  Jongeren moeten het gevoel hebben dat je hen ziet en serieus neemt. Vertrouwen winnen is lastig voor jongerenwerkers, zegt Carinhoza da Graca. „De jongens hebben geleerd geen emotie te tonen. Jongens huilen niet.” Dit soort jongens laten niet snel in hun ziel kijken. Daar komt bij dat social media belangrijk zijn voor hun wereldbeeld. „Vaak wordt dat gezien als ‘de echte wereld’ terwijl dat natuurlijk totaal niet zo is.” Rivelino Rigters werkt met jongeren en jongvolwassenen die in detentie zitten of zaten, vertelt hij op het congres. Hij is ‘After-Prison Coördinator’ voor Stichting Criminal Minded en schreef het boek Bloedband (2021). Hij gebruikt muziek en dan met name rap om met jongeren „te connecten”, vertelt hij.  Rigters, die ooit zelf vastzat maar uit de criminele wereld stapte, legt uit dat jongerenwerk vaak niet is toegerust om criminele jongeren te bereiken. Hij doelt op leden van jeugdgroepen en bendes, die overvallen en berovingen plegen. „Jongerenwerkers kunnen die harde kern niet bereiken.” Oprechte interesse is voorwaarde voor contact, maar probeer niet één van hen te worden De kunst is, zegt Rigters, voor die moeilijk te bereiken groep de juiste mensen in te zetten. Vaak zijn dat ‘ervaringsdeskundigen’ zoals hijzelf die de straatcultuur kennen en weten wat er in een wijk gebeurt. „Zij lopen niet door een wijk alsof het een dierentuin is.”  Kansloos is een jongerenwerker die probeert „te levelen”. Rigters: „Oprechte interesse is een voorwaarde voor contact, maar je moet niet proberen één van hen te worden.” De angst om als snitch (verrader) bekend te staan, is enorm, zegt Rigters. Juist daarom is het voor jongerenwerkers, ervaringsdeskundigen en met name  politieagenten lastig om vertrouwen te winnen. De mogelijkheid om anoniem te melden is daarom belangrijk, vindt hij.  Jongeren die bereid zijn wapens te gebruiken zijn gewend problemen en ruzies op te lossen met geweld, zegt Rigters.  Jongeren moeten leren om te de-escaleren, zegt Rigters. „Dat is makkelijker gezegd dan gedaan, maar het is noodzakelijk. Bij een conflict hoef je niet meteen te steken, je kunt ook praten. Dat is veel realistischer dan wat ze op social media zien.” Politie en jongerenwerkers moeten zich niet alleen richten op het conflict of het delict, maar ook kijken naar boosheid en verdriet die eráchter liggen, zegt Rigters.  De groep jongeren in Rotterdam die daadwerkelijk op enig moment een wapen gebruikte is met 5 procent relatief klein, zegt Frank Weerman, hoogleraar jeugdcriminologie aan de Erasmus Universiteit. Hij leidde het onderzoek dat de universiteit in opdracht van de gemeente Rotterdam uitvoerde. De andere 15 procent heeft soms of vaak een wapen op zak, maar doet daar niets mee,  of ze hebben alleen een wapen in bezit. „De aandacht moet zich met name richten op de 5 procent die het wapen gebruikt”, vindt Weerman. Voor die groep zijn programma’s nodig waarbij je ze „goed op de huid zit” met een consequente aanpak, zegt Weerman. „Maar je moet ze ook een uitweg bieden, als ze daarom vragen.” De achterliggende problemen van deze groep zijn complex, met bijvoorbeeld moeilijke thuissituaties. Hij vond het opvallend dat jongeren met name een wapen aanschaffen omdat ze zich onveilig voelen. Of omdat ze onlangs slachtoffer waren van agressie. Dat was een veel belangrijker reden dan status, bleek uit het onderzoek. Dat heeft gevolgen voor het gevoerde beleid om messengeweld tegen te gaan, zegt hij.   Zo is het volgens Weerman belangrijk dat die gevoelens van onveiligheid bespreekbaar worden en ze mogelijk weg te nemen. „Dat zouden docenten kunnen doen in de klas, of jongerenwerkers op straat.” Bij wapeninleveracties én in campagnes van de overheid gericht op het tegengaan van wapenbezit, loont het om rekening te houden met onveiligheidsgevoelens onder jongeren. Weerman: „Het effect van foto’s van inleveracties met tafels vol messen die in media worden gedeeld, lijken ook onbedoelde gevolgen te hebben. Wij spraken jongeren die zeiden dat ze zich door zulke foto’s juist onveiliger voelden.”  Dat geldt ook voor de campagnes om jongeren van messen af te houden. „Posters met beelden over wapens kunnen voor jongeren ook averechts werken, omdat het juist het beeld creëert dat messen overal zijn. Zet met zulke campagnes daarom in op de kleine groep die wel bereid is messen te gebruiken en zet niet in op alle jongeren.”  Want, benadrukt Weerman, de overgrote meerderheid bezit géén mes en vindt het ook níét normaal dat anderen er een hebben.   
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/29/jeugd-koopt-wapens-door-onveilig-gevoel-niet-vanwege-status-a4143443
2022-09-29||Piet Boon: &#8216;Ik wil een zessterren-hotel in kunnen lopen voor koffie en een krantje&#8217;|| Het kookeiland. De loungebank. De gietvloer. Of de eikenhouten vloer, visgraat. De los in de ruimte staande badkuip. De in staal gevatte glazen deuren. De meterslange tafels. De kleuren van kiezelsteen en zand, van aarde en hout, van ijzer, koper en brons. Piet Boon, van Studio Piet Boon, zestig man en vrouw personeel, ontwerpt huizen en richt ze in, met meubelen uit zijn eigen collectie of die hij op maat laat maken. Hij doet dat zo succesvol dat je zijn ideeën en spullen overal terugziet, origineel of nagemaakt. Zoals Jan des Bouvrie de mensen leerde om van wit en strak te houden, zo leert Piet Boon ze nu dat alles simpel, solide en puur natuur moet zijn, of in elk geval die schijn moet wekken. Hotels inrichten doet hij ook. Het Rosewood Hotel Amsterdam bijvoorbeeld, in het voormalige Paleis van Justitie op de Prinsengracht. Zes sterren, 134 kamers van minimaal 45 vierkante meter. Lees meer in NRC Magazine #12 We hebben afgesproken in restaurant Domenica op de Noordermarkt in Amsterdam. Zijn voorstel. Toscanini of Domenica moest het zijn, beide Italiaans en zo populair dat je weken van tevoren moet boeken, ook voor een lunch op een doordeweekse dag. Daar zitten we dan, op het terras, in de schaduw van de Noorderkerk (1623), waar ’s zondags Gereformeerde Bonders samenkomen voor de dienst van Woord en gebed. Hij draagt een perfect gestreken wit overhemd op een vale spijkerbroek, zwart horloge om zijn pols en sneakers aan zijn sokloze voeten. Hij vertelt over zijn jeugd, maar alleen omdat ik ernaar vraag. Uit zichzelf zou hij er, vermoed ik, niet snel over beginnen. Waarom over het verleden praten? Telkens keert hij terug naar het hier en nu, naar het eten op zijn bord, naar de wijn in zijn glas, naar de gerant met wie hij beste vrienden lijkt te zijn. Hij zit er vrolijk bij te lachen. Zijn jeugd dus. Geboren in Koog aan de Zaan, 1958, opgegroeid in Zaandam, vader hoofd inkoop bij een groot bouwbedrijf, moeder huisvrouw. Zij was een boerendochter en wist wat werken was. „Ze was altijd bezig.”  Waarmee?  „Geen idee. Mij in het gareel houden. Ik was lastig, kloten met brommertjes weet je wel, stiekem roken, achter de meiden aan. Moest ik om 12 uur thuis zijn, was ik er om 1 uur, want alle andere jongens hoefden pas om 1 uur thuis te zijn.” En dan zat ze je op te wachten? „Nee hoor. Ze kwam ’s morgens om 7 uur mijn kamer binnen en trok de gordijnen open. ‘Bij nacht de man, bij dag de man. Ga je vader helpen, hij is in de garage.’ Kwam ik daar, zei hij: ‘Ben je nou al uit bed?’ Haha. Godverdorie.” Je deed dus wel wat ze zei. „Ja, natuurlijk. Ik ging echt niet tegen haar in. Ik wilde haar ook niet kwetsen.” Twee broers, Aad en Rein, hij is de middelste. De oudste ging naar de hbs, de jongste deed vwo, Piet zat op de havo. Daar werd hij weggestuurd en zo werd het de mavo, en toen de mts. Hij haalde zijn aannemersdiploma en begon voor zichzelf. „Mijn geluk was dat ik steeds de goeie mensen tegenkwam. Ken je Ronnie Goené? Hij was tandarts en hij was ook implantoloog en parodontoloog, heel bekend, vorige week is hij overleden, op zijn tweeënzeventigste. Hij had nierkanker. Ik heb net mijn speech geschreven voor zijn afscheid. Wat wilde ik nou zeggen? Ronnie Goené was degene die me pushte om mijn eigen bedrijf te beginnen. Hij had een pand aan de Keizersgracht en dat ging ik voor hem verbouwen. Ik deed klussen in zijn groepspraktijk in Zaandam. Hij nam me voor twintig uur per week in dienst zodat ik verzekerd was. Hij en zijn vrouw namen me in de jaren tachtig al mee naar Bonaire, waar ze een tweede huis hadden. Zo ben ik ook op Bonaire terechtgekomen. Ik heb daar uiteindelijk vijfentwintig villa’s gebouwd.” Wat zag hij in je? „Gewoon, een vriend die hij wilde helpen. Hij was de tacticus op het schip, de man die over de koers nadenkt.” Op zijn vierentwintigste trouwde Piet Boon met Karin Meyn. „Ze komt uit een gezin met veertien kinderen, zij wist ook wat werken was. Ze ging bij mij de boekhouding en de administratie doen en toen werd het allemaal wat serieuzer.” Karin was goed in financiën en bleek ook ‘het oog’ te hebben, zoals hij het noemt. „Een geweldige smaak, precies weten hoe iets eruit moet zien. Ze zet de dingen neer zoals zij het goed vindt en dan ís het ook goed. Mijn handschrift was er toen al, in alles wat we maakten, maar zij heeft het in de loop der jaren verdiept en verfijnd.” Jullie hebben die stalen frames bedacht? „Stalen frames in het algemeen? Dat denk ik niet, die worden al heel lang toegepast. We hebben wel ons eigen frame ontworpen.” Twee kinderen, een jongen en een meisje, Koen en Puck. Na dertig jaar scheidden ze, maar ze bleven samen eigenaar van de zaak, ieder voor de helft. „Karin is op dit moment in Aspen”, zegt hij, blij dat hij het weer over het hier en nu kan hebben. Aspen is een super-de-luxe skioord in Colorado, Verenigde Staten. „We hebben daar een supermodern skihuis ontworpen en dat is ze aan het fotograferen voor een koffietafelboek, 40 jaar Piet Boon. We hebben ook een chalet in Verbier gebouwd, in Zwitserland, en dan zie je: totaal andere architectuur, totaal andere filosofie.”   De filosofie van wie? „Goeie vraag.” Hij denkt na. „We hebben designers uit de hele wereld in dienst en die hebben allemaal hun ideeën, maar uiteindelijk zitten we op zo’n paadje.” Hij brengt zijn handen dicht bij elkaar, zo smal is dat pad. „Wat we maken moet lang meegaan, het moet sustainable zijn en comfortabel, het moet blenden met de omgeving, het liefst verdwijnen. Het moet mooi verouderen. Het skihuis in Aspen staat in zijn eentje in de sneeuw, en ’s zomers in het gras, dus is het heel minimalistisch, met heel veel glas. Het chalet in Verbier is helemaal van hout, precies wat je daar verwacht. Geen architectuur van ‘kijk mij eens’. Ik hou ervan als een gebouw geen aandacht trekt. Heb ik met kleding ook. Voor mij geen Versace. Jij kan een pak met een tijgerprint aantrekken, dat is één keer leuk. De week erna? Heb je haar weer in haar tijgerpak.” Hebben je klanten iets te zeggen over wat jullie maken? „Ja, natuurlijk. We richten nu een Baccarat Hotel in Saoedi-Arabië in, daar willen ze twaalf lagen gordijnen, zou ik zelf nooit doen. Ik bepaal niet hoe jouw huis eruitziet, dat doe jij. Maar voor we beginnen ga ik jou zo goed mogelijk interviewen. Wil je groter wonen? Kleiner? Hoe is je leven? Zeg jij groter, vraag ik hoezo? Jij op jouw leeftijd, je moet juist kleiner gaan wonen. Dus ik adviseer je wel. Ik zeg ook: ga naar Instagram of Pinterest, laat me zien wat je mooi vindt, maak een moodboard. En dan gaan wij het vertalen.” En wordt het een Piet Boonhuis. „Ja, maar dat komt…” Hij denkt weer even na. „Wij zorgen ervoor dat het niet te druk wordt, niet te vol, dat de zichtlijnen kloppen, dat er mooie kunst hangt. En waar heb je nog een aparte eetkamer en keuken voor nodig? Formal dining, dat is toch helemaal uit? Of heb je soms een chef in dienst die voor jou staat te koken? Een grote open keuken met het fornuis in het midden, hoe leuk is dat. Koken, kletsen, glas wijn erbij.” En de kleuren? „We zijn herkenbaar aan de kleuren die we gebruiken dus ja, die ga je terugzien. Ik heb nu trouwens een pleisterverf voor op je muren en die is zo mooi. We hebben er twee jaar over gedaan om die te ontwikkelen, met een kleurendokter uit Antwerpen. Ik had iets in mijn hoofd hè, iets dat ik had gezien in Spanje, en ook in Joegoslavië, die oude grijze muren met dat patina erop, je kunt het bijna niet namaken, het was een hel, en nu is het toch gelukt. Je kunt hem er gewoon zelf opsmeren, met een blokkwast of een spatel, hij is heel krijterig, en het is briljant.” En duur. „Wat is duur? Met een bank van ons krijg je kwaliteit, hij gaat langer dan vijf jaar mee en je hoeft hem niet elke dag op te schudden. Al bestaan er ook banken van 20.000 euro die je alsnog elke dag moet opschudden. Ingezakte kussen, ik vind dat zo armoedig. Net een besla pen bed.” Ik kan geen onopgemaakt bed zien. Waardeloos. Wat een rotgezicht Wat is er mis met een beslapen bed? „Niet esthetisch. Ik maak altijd meteen mijn bed op als ik opsta. Ik kan niet uit de badkamer komen en dan dat onopgemaakte bed zien. Waardeloos. Wat een rotgezicht. Gisteren was ik in Barcelona voor een klant en daar trek ik dus ook voor ik wegga het bed even strak.” In het hotel? Hij lacht. „Ja.” En je maakt met een handdoek de badkamer even droog? „Zeker. Ik heb dat dus heel erg. Maar het is niet zo dat ik thuis alles doe, want Charlotte” – zijn vrouw nu – „is vaak net wat sneller dan ik.” Wat ligt er op je bed? „Van dat heel zachte katoen, wit. Alles is wit, en licht en dun. Ik hou van licht en dun. In het dekbed zit het zachtste en lichtste dons dat er is. Ik hou van mijn bed. Ik lig er veel in.” Ook overdag? „Nee. Hoewel, ik heb heel veel last van hoofdpijn, echt heel veel. Dus in het weekend ga ik weleens een uurtje liggen. Na zo’n reis als gisteren, naar Barcelona, ik kom thuis en ga meteen naar bed. O, man, wat is dat lekker.” Foto Wendelien Daan
 Hoe laat ga je slapen? „Normaal lig ik er om tien uur in, gisteravond was het wat later. Nee, ik lees niet in bed, maar ik lees wel, vooral thrillers. Een paar jaar geleden heb ik dat boek van Ilja Leonard Pfeijffer gelezen, Grand Hotel Europa. Heerlijk boek.” Zette het je aan het denken? Zo vrolijk is zijn boodschap niet. „Over toerisme, toch? Ja, ja, daar heb ik toen wel over nagedacht. Verder kijk ik heel veel sport, ik zit op al die betaalzenders. En Netflix natuurlijk, dat kijk ik ook, vooral als ik in het vliegtuig zit.” Waar komt die hoofdpijn vandaan? „Dat weet niemand. Ik had het als jongen al en mijn moeder had het ook. Ze is overal met me geweest, bij alle dokters, en ik heb alles geprobeerd, niets helpt. Dus slik ik elke dag pijnstillers en verder probeer ik er niet aan te denken. Soms sta ik op met hoofdpijn en ga ik met hoofdpijn sporten, en soms is het daarna opeens even weg. Zo lekker!” Je gaat naar de sportschool? „Voor de buikspieren, het rekken en strekken. Ik doe het met een heel goeie vriend, Maarten, en met onze personal trainer Abdel. Daardoor is elke oefening leuk. Terwijl het eigenlijk vreselijk is. Thuis heb ik een gym, met een grote televisie, maar in mijn eentje trainen vind ik saai. Verder heb ik een mountainbike, of eigenlijk heb ik er twee, allebei elektrisch, een Stromer en een Cannondale. Ik hou van topspul.” Elektrisch? „De vrienden met wie ik fiets lachen me uit, maar ik kan zo wel langer doorgaan, en harder, door de duinen, ongelooflijk mooi en leuk. En als ik thuiskom hoef ik niet urenlang bij te komen.” Ik ben zeker tien jaar het vertrouwen in mijn lichaam kwijt geweest In een eerder interview las ik dat je ernstig ziek bent geweest. „Teelbalkanker, net als Sébastien Haller, de voetballer. Het is al twintig jaar geleden en ik ben zeker tien jaar het vertrouwen in mijn lichaam kwijt geweest. Je denkt elke keer dat het er weer is. Je denkt dat je je kinderen niet zal zien opgroeien. Godverdorie. Je bent bang dat je impotent wordt. Dat was niet zo, de artsen hadden me ook gezegd dat dat er niets mee te maken had. En het zat maar in één bal, dus onvruchtbaar ben ik niet geworden. Ze hadden er na de operatie een nepbal in kunnen zetten, maar de arts die me opereerde zei: waarom zou je dat willen?” Je kreeg later een nieuwe vrouw. „Charlotte heeft er niets van gemerkt hoor, in het begin. Ga je dat opschrijven?” Hoe heb je haar leren kennen? „Op een feestje. Het is altijd op een feestje. Terwijl ik helemaal niet zo vaak naar feestjes ga. Ja, naar die van familie en vrienden, maar niet naar van die vastgoedborrels. Als ik word uitgenodigd, denk ik: o, leuk. Als het erop aankomt, blijf ik liever thuis. Dit was een feestje van het Emma Kinderziekenhuis.  We hadden kamers gemaakt voor ouders die afscheid moeten nemen van hun kind, en daar werd geld voor ingezameld tijdens een diner, met bedrijven die voor die avond een tafel hadden gekocht. Daar was Charlotte dus, tien jaar jonger dan ik. Ze werkt bij een Amerikaans bedrijf, haar Engels is geweldig, vind ik, veel beter dan het mijne. Ik heb nog weleens dat ik een mail krijg van een klant en dan lees ik alleen maar positieve dingen. Zeg ik: kijk eens hoe leuk, supergoeie reactie. Zegt zij: je moet beter tussen de regels lezen. Zij snapt al die nuances. We zijn nu tien jaar samen en het is nog net zo leuk als in het begin. Ze is mijn beste vriend.” Waarom was je gescheiden? „Het was 24 uur per etmaal het bedrijf. We praatten nergens anders over. Hé, kijk, dit is leuk.” Het hoofdgerecht – zeeduivel – komt op een Piet-Boonbord, wit met een opstaande rand.  Dat wist je niet, dat Domenica jouw borden heeft? „Nee! Mooi hè. Vind je het mooi? Die donkere borden, die nu zo in zijn, vind ik helemaal niks. Net als een donker toilet, verschrikkelijk. Je weet nooit hoe schoon het is. Een chef kan zijn eten zoveel mooier opmaken op een simpel wit servies.” Zij zei: als jij je oogleden laat doen, ga ik gelijk van je af Hij laat een foto van Charlotte op zijn telefoon zien. „Geen botox, geen fillers. Vindt ze allemaal onzin. Ik zei een keer dat ik zo’n last had van die vellen boven mijn ogen. Zij zei meteen: als jij je oogleden laat doen, ga ik gelijk van je af.” Je wilde het wel? „Vanwege die hoofdpijn, hè. Iemand zei: misschien helpt het. Zonder Charlotte had ik het misschien wel gedaan. Hoewel, gisteren in het vliegtuig zag ik een man met een heel jong grietje en hij was hier” – hij wijst naar zijn wenkbrauwen – „helemaal strakgetrokken. Ik dacht: vent, wat zie jij er belachelijk uit. Ik zou ook nooit mijn haar verven. Ik vind dat zo ontzettend lelijk.” Je bent een knappe man die mooi veroudert, dat maakt het misschien gemakkelijker om niets te doen? „Ach, knap, knap. Mijn jongste broer, die is knap. Hij is ook langer dan ik, over de 2 meter. Ik ben 1 meter 93.” Hij laat foto’s van hem zien – hetzelfde haar, dezelfde tanden – en ook van zijn oudste broer. Die is kaal. „Dat komt doordat hij ziek is geweest. Geen kanker of zo, iets met zijn immuniteit, toen hij 25 was. Hij deed waterpolo, mijn jongste broer en ik deden dat trouwens ook, we speelden in het eerste van ZC Nereus, en toen begon het. Nu doen we kitesurfen. Mijn oudste broer en ik kunnen best behoorlijk kitesurfen, maar mijn jongste broer, die springt over alles en iedereen heen. Hij is ook gek van auto’s en boten. Als het maar snel is en naar benzine ruikt.” Jij houdt ook van auto’s. „Ik ben ook autogek, ja.  Ik ben ambassadeur voor Landrover. Ik rij ook in een Landrover, de nieuwste Defender. Een enorm succes, die auto. Veel beter wordt het niet. Voor Porsche hebben we een limited edition gemaakt, een 911 Targa, gebaseerd op de Porsche van de Rijkspolitie vroeger.” Ben je miljonair? „Nee, maar in mijn hoofd wel. En ik heb een prachtig huis, in Oostzaan, met een tuin die is ontworpen door Piet Oudolf. Ik kan alles doen wat ik wil, veel reizen. Ik heb een leuk leven.” Die hang naar esthetiek, wanneer begon die? „Altijd gehad, als jongetje van acht al. Mijn moeder noemde me Pietje mooi. Op mijn zestiende ging ik een maand naar Noorwegen, werken op een boerderij. Ik kreeg een ongeluk, mijn voet kwam in een machine en ik kwam terug op van die stokken. Mijn moeder zag me al staan op de ferry en ze riep: wel mooie stokken!” Hoe vond je het werken op de boerderij? „Ik was nog nooit alleen met vakantie gegaan en toen zat ik daar opeens. Een vriend van me ging ook, het was zijn idee geweest, maar die zat dus 300 kilometer verderop. Zes uur ’s morgen op, tot zes uur ’s avonds werken, en dan ging ik naar beneden naar het dorp. Ik dacht dat je kon zwemmen in de fjorden, maar het water was veel te koud.” Je had heimwee? „Ik dacht: wat doe ik hier? Thuis had ik altijd veel plezier, en nu? Ik maakte wel vrienden, ik kreeg een vriendinnetje, maar toch. Ik was pas zestien.” In Zaandam was je populair. „Populair, populair, wat is populair?” Je bent in elk geval vast nooit gepest. „Nee, zeker niet. Maar ik was wel verlegen. Nog steeds. Sommige winkels – als er zo’n vent bij de deur staat die naar je kijkt, ga ik niet naar binnen. Daarom vind ik het ook zo belangrijk dat het Rosewood Hotel een gastvrije en vriendelijke uitstraling krijgt, dat je straks gewoon naar binnen kan lopen voor een kop koffie en een krantje. De receptie komt helemaal achterin. En overal komt kunst te hangen, van Nederlanders, grote meesters en ook van de nieuwe generatie.” Hoe lang blijf je nog in de zaak? „Tien jaar geleden hebben we al gezegd dat we van the person to brand gaan. Piet Boon is een merk geworden en als mens doe ik er steeds minder toe.”      Piet Boon is getrouwd en heeft twee kinderen uit een eerder huwelijk. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/29/piet-boon-leerde-ons-dat-alles-simpel-solide-en-puur-natuur-moet-zijn-of-in-elk-geval-die-schijn-moet-wekken-a4142362
2022-09-29||Beursgang Porsche verloopt volgens verwachting, waarde 75 miljard euro||De waarde van automerk Porsche is na de beursgang donderdagochtend in Frankfurt 75 miljard euro. De beursgang verloopt daarmee volgens verwachting – moederbedrijf Volkswagen hoopte op een waarde tussen de 70 en 75 miljard euro. Met de beursgang van luxemerk Porsche haalde moederbedrijf Volkswagen 9,4 miljard euro op. Het is het grootste beursdebuut op de aandelenbeurs in Frankfurt sinds 1996.  Bij opening van de beurs in Frankfurt donderdagochtend steeg Porsche bijna 2 procent in waarde. De prijs per aandeel was rond 11.00 uur donderdagochtend bijna 85 euro. Porsche is daarmee meer waard dan Duitse concurrenten Mercedes-Benz (56 miljard euro) en BMW (47 miljard euro), die veel meer auto’s verkopen. Volkswagen zegt met de opbrengsten van de beursgang te willen investeren in elektrische auto’s van Porsche. De timing van Volkswagen is gedurfd vanwege de oorlog in Oekraïne, de hoge inflatie en stijgende rente. Daarnaast heeft de auto-industrie te maken met grote haperingen in de toeleveringsketens. Andere automerken met een beursnotering, zoals Ferrari en Aston Martin, verloren afgelopen jaar ruim een derde van hun beurswaarde. Volgens analisten, die vertrouwen hebben in de beursgang van Porsche, staat het luxemerk meer op zichzelf dan andere Volkswagenonderdelen – zoals Seat en Skoda –, omdat de sportwagens zeer gewild zijn.||https://www.nrc.nl//nieuws/2022/09/29/beursgang-porsche-verloopt-volgens-verwachting-waarde-75-miljard-euro-a4143564
2022-09-29||Column | Even vroeg ik me af of het algoritme  wilde dat we zoenden||Het was een vreemde zomer. Ik had op een zeilschip gezeten, in een hutje in het regenwoud en sinds een week zat ik in eenzame opsluiting in een hotel in Madrid, verder te tikken aan één van de belangrijkste opdrachten van mijn leven: het boekenweekessay van 2023. Op zondag had ik een één-na-laatste versie af en ik was kapot. „Nu moet je gaan dansen”,  zei Lotte, mijn redacteur. „Met wie dan”,  vroeg ik. „Ik ken hier niemand.”  Lotte wist dat ik sinds kort een smartphone had, dus zei ze: ‘Open een profiel op Bumble.’ Lees meer in NRC Magazine #12 Om zes uur ’s avonds stond Eli, mijn Bumble-date, op me te wachten onderaan het standbeeld van Filips III op Plaza Mayor. Volgens Bumble was hij 31 jaar, kwam hij uit Venezuela en hield hij van Stromae. Hij lachte op zijn profielfoto’s, dat is waarom ik hem een bericht had gestuurd. „Waar wil je naartoe?”, vroeg Eli. Ik zei: „Op avontuur.” Eli was nu een week in Madrid. Alles wat we zagen, zagen we samen voor het eerst. Hij wees op de vrolijke doeken waarmee een smal steegje was versierd. Op de mannen die hand in hand door de straten liepen, zonder dat iemand daar iets van zei. Eli had behalve Madrid nog niets van Europa gezien, dus dacht hij dat er overal in Europa verliefde mannen door de straten lopen.  Hij kwam uit een arme familie in een klein dorpje. Hij was de eerste uit zijn gezin die had kunnen studeren, met een beurs. De afgelopen jaren woonde hij in Mexico City. Hij was in een opwelling vertrokken, nadat een vriendin hem hier had uitgenodigd. Overdag bezocht hij musea, schreef hij in zijn dagboek, en ’s avonds keek hij naar films van de regisseur door wie ook ik ooit verliefd was geworden op deze stad, Almodóvar.  Eigenlijk wilde Eli films gaan maken, verhalen vertellen  Eigenlijk wilde Eli films gaan maken, verhalen vertellen. Over twee jongens die verliefd worden, vlak voordat één van hen naar een andere stad zal verhuizen. „Een soort Before Sunrise?”,  vroeg ik. „Ja”, zei hij, „maar dan zonder de sequels.”  Toen aten we een ijsje, op een heuveltje, in het gras, uitkijkend over een flatgebouw en een ondergaande zon. Ik vertelde over Parijs, Marseille, Napels, Venetië, Rome, en Berlijn. Over Fellini, Antonioni, Pasolini, Truffaut en Godard, de regisseurs die me van de wereld hadden laten dromen.  We spraken over zijn familie, die nog niet weet dat hij op mannen valt. Over altijd blijven reizen of kiezen voor het maken van een thuis. Ik zag hoe dapper Eli was en even vroeg ik me af of het algoritme wilde dat we zoenden. Maar Call Me by Your Name beleefde ik ooit al met een magische jongen in New York. Dit verhaaltje was iets anders.   Toen we afscheid namen voor mijn hotel, wist ik welk verhaaltje het was. Ik rende naar boven en pakte één van de boeken die ik de hele zomer met me had meegezeuld voor Eli uit mijn tas: The Big Sea van Langston Hughes. Over Langston Hughes die in 1922 zonder plan Amerika verlaat om over de wereld te gaan reizen, langs alle plekken waar ik kwam toen ik op mijn eenentwintigste de wereld ontdekte en daarover begon te schrijven, lang voordat ik wist dat ik niet alleen was, dat ik in de voetsporen liep van dappere  mannen zoals hij. Raoul de Jong is schrijver. Hij vertelt over bijzondere mensen die hij ontmoet.  
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/09/29/even-vroeg-ik-me-af-of-het-algoritme-wilde-dat-we-zoenden-2-a4142382
2022-09-29||‘Koffiezetten met deze cafetière kan niet, maar móói dat-ie is’||Zijn allereerste Alessi-object vond  Reda Jouahri een paar jaar geleden gewoon in zijn eigen garage: een door Michael Graves ontworpen theepot uit de jaren tachtig, die van de oma van zijn verloofde bleek te zijn geweest. „Ik vond ’m meteen zó mooi”, zegt hij. „Er bestaat niks wat hierop lijkt.”  Lees meer in NRC Magazine #12 Sindsdien koopt hij geregeld iets van het Italiaanse designmerk. De pepermolen van Ettore Sottsass bijvoorbeeld. En percolator La Conica, met een kegelvormige dop. Vervolgens nog een percolator: Pulcina, van geribbeld aluminium – die hij inmiddels ook in het groot heeft aangeschaft, voor op kantoor. Negen objecten heeft hij inmiddels.  „Ik word er gewoon héél vrolijk van”, zegt hij, terwijl hij zijn verzameling uitstalt op zijn keukentafel, thuis in Rotterdam. „Alles is optimistisch en verrassend, maar ook functioneel en van hoge kwaliteit. Neem  deze notenkraker, een loodzwaar ding.” Hij doelt op de Strongman-notenkraker uit de Alessi-collectie van Marcel Wanders, die Jouahri voor zijn 32ste verjaardag kreeg van zijn vriendin. „Elke keer als ik thuiskom en ik zie ’m op de tafel staan, denk ik weer: wauw! Je ziet aan alles dat de ontwerper plezier heeft gehad tijdens het ontwerpen.”  Met Kinfill wil ik mensen duurzaam laten schoonmaken, maar daarnaast moeten onze producten ook mooi, vrolijk en interessant zijn Hij werd  echt fan toen hij De Droomfabriek las, het boek van Alessi-baas Alberto Alessi. Op de achterkant omschrijft die zijn missie: gebruiksvoorwerpen maken die „de kleine gebaren van elke dag veraangenamen”. „Dat is precies de kant die ik ook op wil, besefte ik toen ik het  las. Met Kinfill wil ik mensen duurzaam laten schoonmaken, maar daarnaast moeten onze producten ook mooi, vrolijk en interessant zijn.” Júist de dingen die je dagelijks gebruikt moeten mooi zijn, zegt hij, wijzend op de gouden lichtknopjes aan de muur.  Ondanks dat zijn Alessi-verzameling bijna helemaal uit limited editions bestaat, gebruikt Jouahri ze gewoon. Behalve zijn recentste aanwinst: de volstrekt onbruikbare Caffettiera Napoletana. Een uitbundige koperen cafetière versierd met een kroontje en sprieten met sterren aan de uiteinden. „Ontwerper Riccardo Dalisi is zo ver gegaan dat je er helemaal geen koffie mee kunt zetten. Maar hij  is zo ontzettend mooi dat ik ’m toch wilde hebben. Sommige objecten voegen waarde toe omdat ze leuk zijn om naar te kijken.” Zijn voorliefde voor deze objecten is ook een reactie op alle beige, minimalistische interieurs die je nu overal ziet, zegt hij. „Zo onpersoonlijk. En ik denk dan alleen maar: waar moet ik m’n sleutel neerleggen als ik binnenkom?” Meer afleveringen 
				onweerstaanbaar
			||https://www.nrc.nl//nieuws/2022/09/29/koffiezetten-met-deze-cafetiere-kan-niet-maar-mooi-dat-ie-is-a4142380
2022-09-29||Sieradentweeling Geertje en Roos Eek (24): ‘We vinden best vaak dat de ander er niet goed uitziet’||Geertje draagt een sjaal van Byborre, een top van Wolford, een vintage broek, sandalen van Ted Baker en sieraden van Tweek-Eek. Roos  een vintage jurk, schoenen (merk onbekend) geleend van Geertje en sieraden van Tweek-Eek.
  	„Drie jaar geleden zaten Roos en ik in hetzelfde schuitje: we waren niet aangenomen bij de opleidingen die we wilden doen en hadden geen alternatief. Toen besloten we, heel impulsief, samen een sieradenmerk te beginnen. We zijn gaan voortborduren op de oorbellen waarmee ik aan mijn studie product design was afgestudeerd: gemaakt met de grote meubelmachines in de studio van onze vader [ontwerper Piet Hein Eek]. Familie en vrienden dachten: no way, dat gaat ze nooit lukken samen. Iedereen noemde ons vroeger de terror twins. We waren superheftig en terroriseerden iedereen, maar vooral elkaar. Inmiddels kunnen we heel goed samenwerken. Qua smaak in sieraden zitten we compleet op één lijn. „We werken met Tweek-Eek altijd met restmateriaal: messing, koper en staal, resten van metaalplaten.  We  willen een zo sustainable mogelijk product maken. We zijn allebei erg tegen fast fashion en kopen veel vintage – mijn favoriete adres is Vintage Vêtements in Eindhoven – of investeren in iets nieuws van goede kwaliteit dat lang meegaat. Deze top is bijvoorbeeld van Wolford. Daar koop ik al mijn basics, want de kwaliteit is zó goed. En ik draag vaak sjaals van Byborre, daar heb ik er drie van. Geweldig dat  Borre Akkersdijk alles in Nederland produceert. En qua vorm, materiaal en kleurgebruik vind ik het een heel mooi en vernieuwend ontwerp.  „Onze ouders lieten ons vroeger al onze kleren zelf uitzoeken, we waren supervrij. Zelfs als we ons te bloot hadden aangekleed, zeiden ze er niks van. Ik zat op de vrije school, daar kon je echt alles dragen. Toen ik vijftien was liep ik in leggings met smileys op m’n knieën, gecombineerd met een trui waar doodskoppen uit geknipt waren en grote Adidas-sneakers met alle kleuren van de regenboog. Onze moeder zei altijd: als je je niet goed voelt, dan moet je jezelf gewoon mooi maken. En dat werkt echt!”  	„Bijna al mijn kleren zijn tweedehands. Ik hou van rommelmarkten, kringloopwinkels en vintage shops en weet altijd overal pareltjes te vinden. Deze jurk heb ik op een rommelmarkt in Frankrijk gekocht, het schijnt een Marokkaanse mannenpyjama te zijn. Hij is heel statig en heeft mooie borduursels, als ik hem aan heb shine ik echt. Er hangen ook veel kleren in mijn kast die van onze oma zijn geweest, door haar zijn we allebei erg beïnvloed. Oma is altijd perfect gekleed in ontwerpers als Prada en Dior. „Deze jurk heeft Máxima ook”, zegt ze wel eens. Ik ben heel goed in ritselen en heb veel spullen van haar gekregen. En ook van onze moeder, die heeft honderden paren schoenen, maar draagt ze vanwege pijn in haar voet bijna nooit. Nou, die gaan dus mooi met mij mee naar huis. Mode en smaak zijn ons met de paplepel ingegoten. Onze moeder ziet er zelf ook heel uitgesproken uit, die heeft al zolang ik me kan herinneren knalroze haar.” „Op de middelbare school – we zaten allebei op een andere – wilde ik eruitzien zoals iedereen: een Guess T-shirt, leggings en heel veel mascara. Geertje was veel cooler en had een heel eigen stijl. Later kleedde zij zich heel chic, met parelkettingen, jurkjes en hoge hakken, terwijl ik in heel wijde broeken liep. We hebben ons echt tegen elkaar afgezet, dat hoort als tweeling. Maar de laatste jaren is onze smaak naar elkaar toegegroeid. Al vinden we nog steeds best vaak dat de ander er niet goed uitziet. Iets dat Geertje vaak ongevraagd tegen me zegt, haha. Gelukkig is onze smaak in sieraden wel heel erg hetzelfde. Als we samen ontwerpen gaat dat helemaal vanzelf.”  Fotografie Jaimy Gail. Haar en make-up Vannessa Chan.   Meer afleveringen 
				Stijlfamilie
			||https://www.nrc.nl//nieuws/2022/09/29/sieradentweeling-geertje-en-roos-eek-24-we-vinden-best-vaak-dat-de-ander-er-niet-goed-uitziet-2-a4142363
2022-09-29||Kamervoorzitter Bergkamp vindt niet dat ze met onderzoek &#8216;een mes in de rug&#8217; van Arib steekt||Tweede Kamervoorzitter Vera Bergkamp vindt niet dat ze oud-Kamervoorzitter Khadija Arib „een mes in de rug” steekt door een onderzoek te openen naar aanleiding van klachten over haar voorganger. Dat zegt ze donderdag tegen journalisten. Arib is woest over het onderzoek en spreekt op Twitter van „opnieuw een ‘anonieme’ politieke dolksteek in mijn rug”.  Woensdag meldde NRC  dat het presidium van de Tweede Kamer, het dagelijks bestuur, een onderzoek instelt naar de oud-Kamervoorzitter. Arib was daar nog niet van op de hoogte. De aanleiding van het onderzoek zijn twee anonieme brieven met klachten over Arib. Over de inhoud kan Bergkamp niet meer zeggen dan dat het over „sociale onveiligheid” gaat. Op „dringend” advies van de landsadvocaat heeft het presidium besloten een extern onafhankelijk onderzoek in te stellen.  In een reactie zegt Bergkamp „het te betreuren dat het advies van de landsadvocaat is uitgelekt”. Maar met de kritiek van Arib is Bergkamp het oneens. „Ik snap alle emoties maar ik werp dat echt verre van mij. Het valt ons zwaar om dit te doen en we zijn niet over één nacht ijs gegaan, maar het is ook onze taak als werkgever om iets te doen met de signalen. Daarom hebben we unaniem besloten een onderzoek in te stellen.”  Het presidium heeft geprobeerd een gesprek in te plannen met Arib, maar dat is tot op heden niet gelukt. Voor vanavond staat een nieuwe uitnodiging uit. Als het doorgaat zullen daarbij ook René Peters (CDA) en Martin Bosma (PVV), andere leden van het presidium, aanwezig zijn.  In een reactie aan NRC laat Arib weten niet naar een gesprek met het presidium te gaan. „Ten eerste om wat ik allemaal over mij heen heb gekregen. Er wordt niet gewoon menselijk met elkaar gepraat over wat er speelt, maar ik moet via de media horen dat er een onderzoek naar mij wordt gedaan.” Ook vindt Arib dat ze geen verantwoording hoeft af te leggen aan haar opvolger. „Ik ben verantwoording schuldig aan de kiezer en aan niemand anders. Het presidium of Bergkamp is niet mijn werkgever.” Arib wil ook niet meewerken met het onderzoek, dat ze een „politieke afrekening” noemt. Henk Nijboer, Kamerlid van de PvdA, laat donderdag in een reactie aan persbureau ANP weten als lid van het presidium van de Tweede Kamer te hebben ingestemd met het onderzoek. Nijboer noemt de meldingen over zijn partijgenoot „zo ernstig en serieus” dat hij niet anders kon dan instemmen.  Het is een unicum dat het presidium, dat uit acht Tweede Kamerleden en de Kamervoorzitter bestaat, onderzoek laat doen naar het gedrag van een oud-voorzitter. Bovendien is Arib nog steeds lid van het parlement. Na haar Kamervoorzitterschap, een functie die ze van 2016 tot 2021 bekleedde, is ze weer Kamerlid geworden voor de PvdA.  Daarnaast werd Arib deze zomer benoemd tot voorzitter van de Tijdelijke commissie Corona, die het voorbereidende werk doet voor een parlementaire enquête. In deze functie werkt ze opnieuw nauw samen met ambtenaren. Een van de anonieme briefschrijvers noemt die benoeming als aanleiding om alsnog een klacht in te dienen, omdat deze auteur zich zorgen maakt over de gezondheid van de medewerkers. De landsadvocaat noemt de nieuwe rol van Arib óók als reden voor het onderzoek naar de klachten, die gaan over „machtsmisbruik”, „een schrikbewind” en „een onveilige werkomgeving”. Dat staat in het advies van de landsadvocaat, dat is ingezien door NRC.  De voorzitter van de ondernemingsraad in de Tweede Kamer, Michel Meerts, zegt tegen de NOS blij te zijn met het onafhankelijke onderzoek naar Arib. Voor hem zijn de klachten over grensoverschrijdend gedrag tegenover toenmalige ambtenaren niet nieuw. „Bij ons is meerdere malen aangekaart dat mensen leden onder dit management.” De omroep sprak ook met oud-medewerkers van Arib die volledig achter haar staan en het onderzoek oneerlijk vinden. ||https://www.nrc.nl//nieuws/2022/09/29/kamervoorzitter-bergkamp-vindt-niet-dat-ze-met-onderzoek-een-mes-in-de-rug-van-arib-steekt-a4143566
2022-09-29||Franse bistrogerechten met uitstekende wijnkaart||De bistro – niet te verwarren met de brasserie –  is een prachtige verschijning. Ze houdt het midden tussen een eetcafé en restaurant waar eenvoudig, goed en betaalbaar eten wordt geserveerd. De sfeer is informeel, ooit waren de gerechten ‘typisch Frans’, maar dat is allang niet meer zo. Als we een hoofdstedelijke bistro binnenstappen is het altijd een verrassing welke identiteit wordt opgediend; we kennen Aziatische bistro’s, knetterdure met obers in zwart-wit en hippieachtige lummelcafé’s met o ja, ook nog iets te eten. Amsterdam heeft het allemaal.  Sfeer  prettige inrichting en  dito terras,  helaas rommelige bediening en weinig aandacht voor de gasten Eten  voornamelijk klassieke Franse bistrogerechten en variaties daarop, zeer uitgebreide wijnkaart Prijs  119 euro (aanbetaling van 20,-) voor twee personen; voor- en hoofdgerecht en samen één nagerecht, inclusief water en wijnen Bar Bistro  Bravour Dapperstraat 26, Amsterdam www.barbistrobravour.nl Bravour in Oost is zowel bar als bistro,  richt zich op Franse gerechten en wijnen en is tamelijk klassiek. De tafels zijn met linnen gedekt, er zijn stoffen servetten en het terras ademt best wat van Parijs.  Totdat we iets willen bestellen, dan belanden we in één klap weer in de stad waar het personeel er niets aan kan doen dat het niet goed is opgeleid. Dat het daarom niet weet dat een gast dus gastvrij ontvangen dient te worden. En dat die gast een kwartier zwaaien en bekkentrekken om aandacht te krijgen best vervelend vindt. Wij zijn die gasten, empathisch en vergevingsgezind, vooral als we horen dat er net een lekkage was, maar zo’n start is nooit vrolijk. Ook omdat er werkelijk niks te knabbelen of kauwen op tafel komt. Ook geen brood. We duiken desondanks met het enthousiasme van kinderen in een tropisch zwemparadijs op de menukaart en hebben binnen een minuut onze keuze bepaald: kippenleverpaté (11,50) en prei (11,50) en daarna bouillabaisse (24,50) en rog (25,-). De grauburgunder waarmee we van wal steken (Wolf, 8,40) is wat zurig terwijl we ’m niet zo kennen (lang opengestaan?), de witte Gascogne (Domaine Chiroulet, 6,50) valt een stuk vriendelijker en ook al is onze relatie met de bediening op de proef gesteld, we vragen om advies. Dat blijkt verstandig, want de gastheer en uitbater is sommelier en heeft veel tijd en aandacht aan de wijnkaart gegeven. Hij komt met een schitterende, loepzuivere en gekoelde Bourgogne pinot noir (Domaine Robert Sirugue, 11,- per glas) en een aromatische Portugese witte Dão (Prunus, 34,- per fles). Bingo! De paté is precies zoals wij paté wensen: zelfgemaakt natuurlijk, boers, smeuïg, met de nodige bitters en zure cornichons. Voor de ander zijn er drie bereidingen van prei met een halfzachte eidooier, krokante kataifi, zalig zompige oesterzwammen en zilte furikake; dit heeft alles om een hitklassieker op de kaart van Bravour te worden.  De rog stelt teleur; hij wordt keurig aan tafel gefileerd, maar mist een korstje en kappertjes of ander zuur, het is allemaal een beetje kaal. Tegelijkertijd volgt het grote raadsel van de avond: de bouillabaisse. Het is een diep bord met kokkels, garnaal, scheermessen, zeebaars, grote stukken niet ontvelde paprika en een dikke, diepbruine saus met een sterke rooksmaak die meer aan barbecuesaus dan aan ingekookte vissaus doet denken. Er komt geen bouillon overheen, dit is het. En ja, we weten dat dit een variant is op de klassieke oerbouillabaisse, maar dit gerecht is uit balans. En, vlek op vlek, er is ook nog erwtencress overheen gedrapeerd, het culinaire misverstand van deze eeuw. We snappen deze bouillabaisse niet. De sla erbij is aangemaakt met een paar druppels goede Franserige vinaigrette en er zit knapperige fijngesneden venkel door, maar helaas schuurt er ook zand tussen onze tanden. Ai, ai.  De geitencheesecake (8,50) op een bodem van bastognekoeken – een van onze heimelijke genoegens – vinden we best aantrekkelijk, alhoewel zoet, maar gelukkig is de bodembedekker wél zuur (limoen) en contrasterend. Het doet pijn niet met een hoger cijfer te komen. De eerlijkheid gebiedt te schrijven dat er nog te veel niet op orde is bij deze relatieve nieuwkomer. En dat dát het gewenste bistrogenot nog in de weg staat. Recensent en journalist  Petra Possel test wekelijks een restaurant in en om Amsterdam. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/29/franse-bistrogerechten-met-uitstekende-wijnkaart-a4143419
2022-09-29||Tuinontwerper Piet Oudolf: ‘Als planten me in de weg zitten, of als ze niet luisteren, daar heb ik een ontzettende hekel aan’||„Toen we hier in 1982 in Hummelo een kwekerij van vaste planten begonnen, verkocht mijn vrouw Anja de planten en ik was heel hard aan het werk om het hier op te bouwen, er was hier niets. Tuinontwerpen, daar kwam ik helemaal niet aan toe. Ik ging de tuin in om te wieden, dan stond ik te zaaien, ’s avonds na het eten meteen weer de tuin in om te wieden of een pad te leggen, of te stukadoren in huis – dat ging jaren zo door.  Lees meer in NRC Magazine #12 Ik had eigenlijk geen richting. Ik was plantengek en ik dacht: we gaan hier planten kweken, dan kunnen we tuinen ontwerpen. Maar ik had geen klanten. Haha. Ik had geen tijd om daar over na te denken. Er was alleen maar de weg vooruit. Je zou nooit adviseren om het zo te doen.  Maar als je het zo niet had gedaan dan was je nu niet waar je was. Zo word je wijs.   Anja en ik ontmoetten in die tijd Henk Gerritsen, met wie ik later het boek Droomplanten heb gemaakt. Hij  was een wilde-plantenliefhebber en -expert, hij was eigenlijk de eerste die wat meer zag in een tuin dan alleen maar bloeiende planten.  We zaten dan met hem en zijn vriend te filosoferen en dan ging het over waarom zou je die planten nou terugknippen als ze in het zaad komen, die zaaddozen zijn ook mooi en geven weer voedsel voor insecten en vogels.  Niet dat ik dat toen  geloofde. Ik reisde in die tijd met Anja veel naar Engeland en daar gingen we alle beroemde tuinen bezoeken, al dat mooi gedecoreerde groen, bloeiende borders met eenjarigen, dat vonden we prachtig.    Maar mede door die gesprekken begon ik het belangrijk te vinden dat er het hele jaar iets te zien was, niet alleen in het voorjaar en de zomer. Ik las boeken over tuinontwerpen die uitlegden hoe je een border moet aanleggen, maar ik dacht steeds: ik kan niet vatten hoe je daar een soort ritme in moet krijgen. Planten zijn moeilijk, de ene bloeit in mei, de ander in juni en de volgende in augustus. Ik ben het zelf gaan uitzoeken en op een gegeven moment viel het kwartje. Maar als je wilt dat er steeds iets te zien is, moet je wel eerst een jaar wachten om te zien hoe het uitpakt.  Ik kom uit een horecagezin, we waren altijd gewend aan een soort vrijheid en zelfstandigheid. Ik had verschillende baantjes en toen kwam ik bij een hovenier te werken en daar merkte ik dat ik een relatie heb met planten. Ik dacht al gauw: ik kan een tuin tekenen, ik kan met mensen praten, ik kan een offerte maken dus ik kan het zelf ook, ik hoef niet bij een baas te werken. Anja werkte toen op de midgetgolfbaan dus die verdiende nog wel iets. Het was wel onzeker, maar twijfelen doe je sowieso. Ik ben naar de avondschool gegaan om m’n papieren te krijgen, en een jaar voor ik m’n diploma haalde, ben ik voor mezelf begonnen.  Ik heb met sommige planten wat minder op. Als ze niet luisteren, daar heb ik een ontzettende hekel aan Ik ben planten gaan zien als een manier om mezelf uit te drukken. Ik heb wel eens wat minder op met sommige planten, als ze me in de weg zitten, of als ze niet luisteren, daar heb ik een ontzettende hekel aan. Maar in principe zit in alle planten wel iets voor een rol of bijrol. Je moet alleen bedenken waar ze kunnen staan.   Ik heb gaandeweg geleerd te kijken, schoonheid te zien in dingen die op het eerste gezicht niet mooi zijn. Ik houd wel van een tuin maken bij een mooi gebouw of in een mooie omgeving, of bij iets interessants. Je probeert   natuurlijk altijd iets mooier te maken met je eigen werk, maar ik vind: mooi plus  mooi is mooier. Het gaat mij echt wel om esthetiek. Ik denk dat ik daarom dit jaar  de Sikkens Prijs heb gekregen, voor kleurgebruik. Daar zit een artistieke kant aan, dat vind ik wel leuk.  Begin jaren negentig kwam hier een groep Zweden op bezoek omdat dat boek Droomplanten in het Zweeds vertaald was, en die zeiden: ‘Piet,  we gaan iets organiseren, we nodigen nog een paar Nederlanders uit en een groep Engelsen en jij moet een lezing geven.’ Ik had nog nooit een lezing gegeven en mijn Engels was heel beperkt, ik vond het doodeng. Maar toen dacht ik: als ik dit niet doe, dan ga ik nooit de grens over. Net als toen ik naar Hummelo ging: als je het nu niet doet, gebeurt het nooit. Dat is wel mijn leefregel. Tuinen in openbare ruimtes, dat is waardoor ik bekend ben geworden, dat deden tuinontwerpers voor mij  niet. Parken waren altijd groen met wat bomen en heesters, geen vaste planten. Dus die manier van ontwerpen viel op. In 2000 kreeg ik een uitnodiging of ik mee wilde doen aan een competitie voor The Lurie Garden in Chicago. Ze stuurden een lijst met deelnemers en ik zag daar beroemde landschapsarchitecten op staan. Toen heb ik gezegd dat ik niet mee kon doen. Wat planten betreft kan ik ze allemaal aan, durfde ik wel te zeggen, maar qua architectuur kan ik het toch niet winnen van die mensen. Als je niet kunt winnen is een competitie alleen maar tijdverlies. Toen zeiden ze: waarom probeer je het  dan niet met een van hen samen te doen? Dus ik heb meteen de sterkste gekozen en toen hebben we die competitie gewonnen. Dat was een mijlpaal in mijn leven!  Ik ben  ’s avonds in m’n eentje met een taxi naar een heel leuk restaurant gegaan en heb dat met mezelf gevierd.  Voor The Lurie Garden heb ik een beplanting gemaakt die in aanleg eigenlijk vrij traditioneel was, maar daar kwam ik in aanraking met mensen die prairies restaureerden. Ik heb daardoor  bedacht: ik ga ook een soort prairie-simulatie maken. Mensen die in Chicago in een appartement wonen die kennen de prairie helemaal niet. En dat kwam weer goed uit toen ik gevraagd werd voor de High Line, een voormalige spoorlijn in New York waar ze iets mee wilden doen. Dat was wel groot, maar ik dacht toen: als ik 100 meter wilde beplanting kan maken, dan kan ik  ook 2 kilometer maken.  Je moet  steeds sprongen nemen. Er is iets in me, dat voel ik heel sterk, er is iets in het leven waardoor ik beslissingen heb genomen die een ander niet heeft genomen en daardoor zit ik nu hier.  Door zo’n High Line ben je dan ineens beroemd. Ik ben liever gewoon. Ik ben geen bekend gezicht, dat scheelt wel een hoop, ik voel me ongemakkelijk als mensen zich zo gaan gedragen van: ‘Hé dat is ’m.’ Belangrijker is dat  de opdrachtgever een aardige man of vrouw is, en wat vooral belangrijk is, is dat je werk gewaardeerd wordt.  Soms willen ze alleen maar je naam gebruiken hè.  Ik heb zo’n ongebreidelde controledrift. Ik moet er zelf om lachen. Dan staan die planten nog in potjes voor ze de grond in gaan, er staan dus 20.000 potjes op de grond, en daar loop je langs en dan zeg ik: die plant íets naar links, die nog iets meer naar de kant. Een potje met een plantje dat later zó groot wordt, dus het maakt niets uit, maar ik kan het niet laten.   Als je voelt dat het niet goed is, dan moet je zorgen dat het anders wordt.” Piet Oudolf is getrouwd met Anja Libbenga. Ze hebben twee kinderen. Foto’s Piet Oosterbeek Meer afleveringen 
				Wijzer
			||https://www.nrc.nl//nieuws/2022/09/29/tuinontwerper-piet-oudolf-als-planten-me-in-de-weg-zitten-of-als-ze-niet-luisteren-daar-heb-ik-een-ontzettende-hekel-aan-a4142360
2022-09-29||Alleen met de mannen, stond op de uitnodiging. Hoezo?||Lees meer in NRC Magazine #12 Een van mijn beste vrienden viert binnenkort zijn verjaardag met een tennistoernooitje. ‘Alleen met de mannen’, stond er in de uitnodiging. Zij beginnen om 15 uur en de vrouwen zijn vanaf 18 uur welkom voor een drankje. Zeker in een tijd waarin we zo veel bezig zijn met inclusiviteit lijkt me dit een ongelukkig gekozen format voor een feestje. Waarom mogen zijn vrouwelijke vrienden niet op het hele feestje komen? Moet ik hier iets van zeggen? Ik wil hem geen rotgevoel geven over zijn eigen feestplan.   Vrouw, 38  (naam  bekend bij de redactie)   Deze kwestie heeft met inclusiviteit niet zoveel te maken, eerder met wellevendheid. Wat is dat voor een uitnodiging, als je maar voor de helft van de tijd welkom bent? Het staat de gastheer vrij om uit te nodigen wie hij wil, aanhang uitnodigen is geen verplichting. Maar een halve uitnodiging is geen uitnodiging, dat is een belediging. Of kan er sprake zijn van een misverstand, zou dit misschien een themafeestje zijn? Bettie Serveert Niet? Of Björn Borg meets Mad Man of iets dergelijks? En dat de vrouw als trophy wife in cocktailjurk mag opdraven zodra de Martini’s rondgaan? U zou er nog even naar kunnen informeren. Intussen kunt u ook een etentje organiseren en uw beste vriend uitnodigen met de mededeling dat hij na het hoofdgerecht welkom is om nog een toetje mee te eten. Martine Kamsma (48)  Ik zou hier geen groot punt van  maken – zeg ik als man, uiteraard. Feestjes of uitjes mogen best exclusief zijn, denk aan ladies night. Betekent dat het uitsluiten van het andere geslacht? Kennelijk heeft de vriend in kwestie behoefte aan een mannelijk onderonsje. Zie het in dit geval als een safe space voor mannen. Trouwens, het zijn maar drie uurtjes, en ook nog in de middag. Me dunkt dat het feest pas na zessen echt leuk wordt. Lotfi El Hamidi (36)  Als hij een van je beste vrienden is, kun je hem hierover even apart spreken. Waarom is het tennistoernooitje alleen voor de mannen? En heeft hij eraan gedacht dat de vrouwen daar ook wel aan mee zouden willen doen? Ik deel je ongemak en wil je meegeven dat het moedig is om hierbij stil te staan. Toch vindt niet iedereen inclusiviteit even belangrijk als jij. En in het ergste geval kun je getroffen worden door het verwijt dat je ‘de sfeer verpest.’ So be it. Als jij maar weet waar je voor staat. Maar uiteindelijk blijft het zijn feestje en is het aan hem om zijn plannen te herzien of niet. Vind je het toch te lastig om er wat van te zeggen voordat het feestje plaatsvindt? Probeer het dan na afloop  met hem hierover te hebben. Zo weet je zeker dat je hem geen rotgevoel geeft. Maar hij mag ook wel denken aan jouw gevoelens. Süeda Isik (25)  Illustratie Lotte Dijkstra Meer afleveringen 
				XYZ
			||https://www.nrc.nl//nieuws/2022/09/29/alleen-met-de-mannen-stond-op-de-uitnodiging-hoezo-a4142368
2022-09-29||Lieke Pansters weeft opzettelijk foutjes in al haar stoffen||Wie langs haar atelier in het centrum van Amsterdam loopt, kan Lieke Pansters (39) zien zitten in het souterrain, gebogen over haar weefgetouw. Nadat het pand in 1670 werd opgeleverd, werd het in gebruik genomen als weverij.  „Op deze verdieping werkte een spinster en hierboven zat de wever”, zegt Pansters. „Toen ik dat  tijdens de bezichtiging hoorde  heb ik direct ja gezegd.”  Lees meer in NRC Magazine #12 Binnen wordt je oog getrokken naar het rek waaraan haar ontwerpen hangen. Truien, rokken en jurken gemaakt van stoffen die zo stug zijn dat het haast sculpturen lijken, uitgevoerd in opvallend heldere kleuren. Doordat Pansters opzettelijk ‘foutjes’ in al haar stoffen weeft – plekken waar de garens te strak of juist te los zitten – zien ze er grillig en overduidelijk handgemaakt uit.  Na jarenlang als freelance mode- en stoffenontwerper te hebben gewerkt, lanceerde ze in juli een webshop met haar eerste eigen collectie onder de naam Studio Pansters. Goed getimed, nu  ambachten als pottenbakken en zelf brood maken een opleving kennen. Ook in de modewereld, waar de fast-fashionketens hun winkels continu aanvullen met nieuwe wegwerpkleren, is er behoefte ontstaan aan handwerk: aan slow fashion. En  Pansters werkwijze is een schoolvoorbeeld van slow.   Ze weeft alle stoffen zelf. In het geval van de lange, gifgroene jurk Otti – vernoemd naar Bauhaus-weefster Otti Berger, die ze bewondert – kost haar dat vier dagen. En dan moet de stof nog vervilt, tot patronen geknipt en in elkaar gezet worden. „Mijn ontwerpen ontstaan heel intuïtief tijdens het weven. Als ik eenmaal een idee heb, kan ik niet meer stoppen. Dan kruip ik ’s ochtends  in mijn pyjama achter het weefgetouw en ga ik gerust tot twee uur ’s nachts door. Ik gedij  goed bij werken in m’n eentje. Weven is een  repetitieve bezigheid waardoor ik in een meditatieve staat kom. Tegelijkertijd ontstaat er ook  iets moois. Ik word er gewoon heel gelukkig van.” Mijn ontwerpen ontstaan intuïtief tijdens het weven. Als ik eenmaal een idee heb, kan ik niet meer stoppen Lieke Pansters  Door al die arbeidsuren zijn haar ontwerpen niet goedkoop. Een mouwloze  top Lisbeth – een verwijzing naar Lisbeth Oestreicher, ook een Bauhaus-weefster –  bijvoorbeeld, kost 890 euro. „Het liefst zou ik iets maken dat voor iedereen toegankelijk is”,  zegt ze. Daarom heeft ze bij weverijen in Italië geprobeerd om haar stoffen machinaal na te maken, in de hoop ze op grotere schaal te kunnen produceren. „Het resultaat was saai. Een stof die in elke winkel zou kunnen liggen. Je zag  dat het niet met de hand gemaakt was.” Ze weeft al  meer dan dertig jaar. „Ik was een echt vrije-schoolkind, altijd dingen aan het maken. Toen ik acht was, kreeg ik met Sinterklaas een weefgetouw. Ik vond het meteen heerlijk om te doen.” Ze groeide op in Boukoul, een dorp vlakbij Roermond. Haar vader was controller bij de gemeente Venlo. Toen Pansters veertien was, verhuisde het gezin naar een klooster in kloosterdorp Steyl, waar haar moeder een retraite met yoga- en meditatiecursussen runde. „In één vleugel woonden de nonnen, in de andere woonden wij. Mijn broer, twee zussen en ik speelden  in de kloostertuin. Steyl is een soort kunstenaarsdorp, met veel creativiteit. Een geweldige plek om op te groeien.”  Ze ging studeren aan de mode-afdeling van ArtEZ in Arnhem. In het derde jaar liep ze stage bij de Griekse (in 2019 overleden) modeontwerpster Sophia Kokosalaki in Londen. Nadat Pansters in 2009 afstudeerde  verhuisde ze naar het Italiaanse stadje Bassano del Grappa om de assistent te worden van Kokosalaki, die daar net was aangesteld als hoofdontwerper van Diesel Black Gold, de luxere lijn van het Italiaanse spijkerbroekenmerk. „Tijdens mijn stage maakten we kleren die haast couture waren, met veel handwerk. Bij Diesel ging het er veel commerciëler aan toe. Het tempo lag hoog, we maakten de ene collectie na de andere. Wat doe ik hier, dacht ik als ik weer honderd broeken aan het tekenen was.” Ze schafte een klein handweefgetouw aan waarmee ze ’s avonds thuis stoffen begon te maken. „Ik miste het enorm om iets met mijn handen te creëren. Ik moést gewoon mooie dingen maken.”  Lieke Pansters
 Na drie jaar vertrok ze bij Diesel en verhuisde ze naar Milaan, waar ze als freelance ontwerper voor allerlei Italiaanse modemerken („geen bekende”) werkte. Ze bleef weven en begon zelfgemaakte stoffen aan haar ontwerptekeningen toe te voegen. Vervolgens werd ze steeds vaker als stoffenontwerper ingehuurd.  Tijdens het researchen van nieuwe materialen was ze de afgelopen jaren al talloze keren op het Japanse Saori gestuit: een in 1969 opgerichte weefschool met een eigen weefgetouw. „Een  eenvoudig, maar doordacht weefgetouw, waarop je de garens makkelijk kunt manipuleren. Daardoor kun je structuren creëren die op een ander weefgetouw moeilijk te maken zijn. Daar een tijdje studeren stond  op mijn lijstje met dingen die ik ooit nog eens wilde doen.” In 2016 ging ze, voor een maand. „Het is er heel idyllisch. De school zit in een piepklein dorp in de buurt van Osaka, in een  mooi houten gebouw omringd door natuur. In de pauzes kun je prachtige wandelingen maken.” Ze kreeg er elke dag van negen tot vijf weefles. „Ik dacht meteen: ik wil nooit meer iets anders doen.” Ze ontwikkelde er de onregelmatige weeftechniek die haar ontwerpen nu kenmerkt. Wel lag ze elke avond op bed met vreselijke rugpijn „Je zit de hele dag op een krukje. Op een makkelijke stoel heb je namelijk niet genoeg bewegingsruimte.”  Bij thuiskomst schafte ze meteen een Saori-weefgetouw aan. In 2017 ging ze opnieuw een maand in Japan in de leer,  de jaren daarop nog twee keer een week. Ze hoopt volgend jaar weer te gaan.  Thuis ging ze door met experimenteren. Eerst met wandkleden, vervolgens met truien voor zichzelf. Na veel uitproberen kwam ze op het mengsel van wol, viscose, katoen en linnen dat haar ontwerpen precies de stugheid geeft waardoor ze een uitgesproken vorm hebben, maar toch zacht voelen. Haar felgekleurde garens komen uit Italië. „Ik word blij van de naïeve schoonheid van deze kleuren. Ik ben ermee begonnen tijdens de lockdown, toen had ik daar al helemaal behoefte aan.”  Door haar truien zelf te dragen, kwamen de eerste bestellingen binnen en kwam ze op het idee een hele collectie te ontwerpen. „Ik vind het een fijn idee dat al mijn ontwerpen van A tot Z in Nederland gemaakt worden.”  Ze laat haar ontwerpen in elkaar zetten bij atelier Made Here in Amsterdam, waar vluchtelingen met een modeachtergrond werken.  Na ruim tien jaar in Italië verhuisde ze in 2019 terug naar Nederland. „Ik miste een omgeving waar meer bruine en zwarte mensen waren”, zegt Pansters, die  in Sri Lanka geboren is en geadopteerd werd toen ze drie maanden oud was. „In Milaan zag je bij de shows en in de campagnes van modemerken inmiddels modellen met allerlei etniciteiten, maar op de werkvloer veranderde er niks. Ik was altijd de enige die er anders uitzag. Ook op modefeestjes. Italië is geen multiculturele samenleving en dat merk je aan alles. Als ik boodschappen deed, klemden mensen hun tas dichter tegen zich aan. Dat werd een mindfuck. Ik ging me zo mooi mogelijk aankleden om naar de supermarkt te gaan, in de hoop dat mensen dan niet zouden denken dat ik iets kwam stelen. Telkens als ik in Amsterdam was, viel dat helemaal van me af. Hier ga ik gewoon in m’n oude gymbroek de deur uit.” Ze heeft de laatste tijd een team professionals om zich heen verzameld (een pr-specialist, een art director, een stylist) dat haar helpt haar merk verder te ontwikkelen. Stap één: op zoek naar verkooppunten. En vervolgens naast kleding,  ook  kussens, spreien en kleine meubels maken. „Mijn grote droom is een complete Pansters-wereld te creëren.”  Haar webshop staat nu een paar maanden online, maar ze kan er nog niet helemaal van leven. „Mezelf verkopen vind ik lastig. Ik moet slimmer worden met Instagram”, zegt ze. Een vriendin die ook in de mode werkt, moedigt haar steeds aan om iets te posten. „Dat helpt, want zelf denk ik er gewoon niet aan. Ik zou het liefst alleen maar weven.” ||https://www.nrc.nl//nieuws/2022/09/29/lieke-pansters-weeft-opzettelijk-foutjes-in-al-haar-stoffen-a4142371
2022-09-29||Column | Onbetaalbare kunst||Vorig weekend was het Groot Rotterdams Atelier Weekend: kunstenaars stellen hun ateliers open voor bezoekers en geven een kijkje achter de schermen. Dus togen we door weer en wind naar Zuid, over de Erasmusbrug, naar West door de Maastunnel, en weer door naar Noord.  Het aantal ateliers dat dit jaar meedeed leek een veelvoud van voorgaande jaren. In de talloze oude schoolgebouwen die Rotterdam kennelijk rijk is, zijn creatieve broedplaatsen ontstaan. Oude klaslokalen zijn omgetoverd tot kleine universums, allen even eigenzinnig met een te benijden sfeer van vrijheid en mogelijkheden. Sommige ruimtes hebben weliswaar meer weg van een uit de hand gelopen hobby, maar het leeuwendeel van de kunstenaars in de ruimtes is naast creatief ook ondernemend. Er zijn kunstenaars die slim gebruikmaken van de doorloop van publiek en hun werk tentoon en te koop stellen, anderen bieden workshops aan om zo de aandacht van de bezoeker wat langer vast te houden. Over de waarde van kunst en cultuur kan in stad en politiek volop worden gediscussieerd, hier werd de kunstenaar echt gevierd. Maar, voor hoe lang nog? Het is niet makkelijk  de waarde van kunst en cultuur in keiharde euro’s te vangen. Iedereen vindt een vorm van kunst en cultuur belangrijk – of het nu de bioscoop, een theatervoorstelling, een concert of een expositie is – maar daarmee heb je nog niet de waarde bepaald. Wanneer er beknibbeld moet worden, door politiek of particulier, is kunst en cultuur het eerste dat de deur uitgaat. Je hoeft immers niet naar het theater, ‘je kan ook een mooie dvd opzetten’.  Toch is het bevreemdend dat een beroepsgroep die geregeld wordt ingezet om hele wijken op te waarderen, zelf niet gewaardeerd wordt. Alsof kunstenaars louter handophoudende veredelde hobbyisten zijn. Niets is minder waar. Hun werk, hun aanwezigheid in de wijken, levert de stad ook iets op. Geef kunstenaars de ruimte in een wijk waar het minder goed mee gaat, en de omgeving floreert. Om het dan toch economisch te maken: de huizenprijzen stijgen en daarmee ook de onroerendezaakbelasting. Kunstenaars in een wijk brengen niet alleen levendigheid met zich mee, ook die keiharde euro’s. Toch zijn het de kunstenaars die na de ‘opwaardering’ met lege handen staan en hun biezen moeten pakken om het pand te kunnen doorverkopen aan de hoogste bieder. Het is de vicieuze cirkel van gentrificatie, waar de kunstenaar uiteindelijk zelf ook de dupe van is. Niet alle bezoekers van het Atelier Weekend waren geïnteresseerd in kunst Tussen (on-)betaalbare (en tijdelijke) werkruimtes en subsidieonzekerheid is het lastig laveren. De bestaanszekerheid van de kunst- en cultuursector is permanent wankel. Na de coronapandemie dreigt met de energiecrisis een nieuw doemscenario – voor grote culturele instellingen, maar ook voor kleine.  De situatie is zo nijpend dat het Directeurenoverleg, belangenbehartiger van de sector in deze stad,  alarm slaat. Het Maastheater berekende dat het dit jaar een derde meer zal moeten betalen dan voorheen, een andere instelling wordt zo op kosten gejaagd dat het maar liefst een miljoen kwijt zal zijn aan de energierekening. Een oud schoolgenootje dat atelier houdt in het centrum vertelt dat de huurprijs van haar atelier is verdubbeld, om de stijgende energieprijzen te compenseren. Het betekent vrijwel zeker een leegloop van kunstenaars. Wat er dan met al die panden gaat gebeuren? Zij heeft er wel een idee bij. Het was haar en haar ateliergenoten opgevallen dat niet alle bezoekers van het Atelier Weekend geïnteresseerd waren in de kunsten. „Het leek wel open dag voor ontwikkelaars, ze kwamen niet om ons werk maar om het gebouw te zien.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/29/onbetaalbare-kunst-a4143444
2022-09-29||Zo koop en verkoop je design op 1stDibs||



Lees meer in NRC Magazine #12



 Lees meer in NRC Magazine #12 „The most beautiful things on earth”,  zegt 1stDibs  te verkopen en daar is niks aan gelogen. De site staat vol meubels, kunst,  juwelen en mode uit het hoogste segment.  De prijs staat er – in tegenstelling tot op sites van galeries – gewoon bij. Je vindt er zeldzame schatten (een Gaetano Pesce-bank voor 31.000 euro) maar ook toegankelijker spullen (Pesce’s kleurrijke glazen schaaltjes voor  80 euro). De ongeveer 4.000 verkopers wereldwijd zijn  uitvoerig doorgelicht. Niks kopen is ook leuk: zie het als een enorm naslagwerk om inspiratie op te doen of je designkennis bij te spijkeren.  Vraag  meteen een offerte voor de verzendkosten aan: met dit soort vaak grote, kwetsbare en misschien wel van een ander continent afkomstige aankopen, kunnen die in de duizenden euro’s lopen. Zeker als je kiest voor de ‘white glove’-service, waarbij je bestelling thuis wordt geïnstalleerd. Onderhandelen over de prijs kan , maar niet zo schaamteloos als op bijvoorbeeld Marktplaats.  Je hebt hier te maken met professionals die de markt kennen. Verkopers betalen 1stDibs een  commissie die kan oplopen tot 20 procent. Het is ietwat onsympathiek, maar de galerie rechtstreeks contacten kan korting opleveren.  Zie eerst maar eens toegelaten  te worden! Bij je aanmelding moet je twee referenties verstrekken. Ook wordt je koopwaar grondig geïnspecteerd. In sommige gevallen komt een 1stDibs-expert  persoonlijk langs.  Ben je binnen, dan is dat een stamp of approval van jewelste en bereik je een vermogend publiek. Verkoop je elders iets en twijfel je over de prijs, dan is 1stDibs de beste plek om de marktwaarde te peilen.  1stDibs is Amerikaans en het gros van de kopers ook. Die zijn momenteel geobsedeerd door Europees design en betalen daar gerust een fortuin voor. Als Europeaan is het soms voordeliger bij een lokaal adres aan te kloppen. Meer afleveringen 
				Vraag en aanbod
			||https://www.nrc.nl//nieuws/2022/09/29/zo-koop-en-verkoop-je-design-op-1stdibs-a4142372
2022-09-29||Scheltens &#038; Abbenes fotograferen liever dingen dan mensen. ‘Modellen bewegen voortdurend, hopeloos’|| „Kijk, hier kan je zien hoe alles er straks uit gaat zien.” Liesbeth Abbenes en Maurice Scheltens, samen het fotografenduo Scheltens & Abbenes, tonen de maquette van de zaal met daarin hun tentoonstelling die op 1 oktober opent in CODA Museum in Apeldoorn.  De maquette staat opgesteld in hun studio in Amsterdam-Noord, in de grote oude aardappelloods die ze acht jaar geleden zelf verbouwden tot een woon- en werkruimte. In het minimuseumzaaltje hangen, piepklein, de foto’s die ze maakten van objecten uit het archief van het museum; oud speelgoed, kleerhangers, fietsbanden, vaandels van muziekverenigingen, een verbleekt mannenhemd.  Er hangt een minuscuul lapje stof – op die plek komt straks in Apeldoorn een halftransparant doek van 2.70 bij 3.20 meter waar een foto van jurken uit het museumarchief op geprint is. De glazen vitrinekasten en de karren waarin hun foto’s straks tentoongesteld gaan worden, zijn nagemaakt met gaas en piepschuim, en staan tot op de millimeter op de juiste plek in het zaaltje. „Ja”, lacht Liesbeth Abbenes, „zo weten we zeker dat het precies wordt zoals wij het willen.”  Zo doen ze dat met alles, niet alleen in hun werk. Hun huis is zo ontstaan: eindeloos tekeningen maken, kleuren testen, proberen, informatie stapelen en zo tot een totaalbeeld komen. En als Scheltens met hun zoon een skateboardramp maakt voor op het schoolplein, dan ziet dat er gewoon heel goed uit. Abbenes. „Ook in zo’n klus dagen we onszelf graag uit. We denken nooit: zo is het wel goed. Het kan altijd beter. Onze kinderen worden daar wel eens gek van.” Liesbeth Abbenes (52) en Maurice Scheltens (50) leven en werken al ruim twintig jaar samen. Hun werk, ze maken altijd stillevens, is een mix tussen productfotografie en installatie. Het zijn gelaagde kunstwerken waarin ze spelen met de werkelijkheid. Soms resulteert dat in puur esthetische beelden (pastelkleurige zeepjes in een glazen vitrine), soms wordt het conceptueel en vervreemdend (zilverkleurige wedstrijdbekers die op Delfts blauwe vazen lijken omdat ze blauw borduursel weerspiegelen). De foto’s werden gepubliceerd in magazines als Fantastic Man, The Gentlewoman en T Magazine, het stijlmagazine van The New York Times. Daarnaast werken ze in opdracht voor onder andere Maison Martin Margiela, Humanrace by Pharrell Williams en Hermès. Dat opdrachtwerk komt met regelmaat terecht in musea en galeries – ze hadden exposities in onder andere Foam en Huis Marseille in Amsterdam, modemuseum Palais Galliera in Parijs en de Biennale für aktuelle Fotografie in Mannheim.  Op uitnodiging van CODA struinden ze door de depots, waar zo’n 30.000 objecten liggen opgeslagen. Ze bekeken de sieradencollectie – CODA heeft met ruim 10.000 objecten de grootste museale collectie moderne sieraden wereldwijd – en openden dozen met historische objecten. Naast hedendaagse kunst en vormgeving besteedt het museum aandacht aan regionaal en lokaal erfgoed. „We raakten al snel gefascineerd door de verpakkingen”, zegt Abbenes. „Veel objecten worden bewaard in grote, lichtbruine kartonnen dozen. Die vonden we gelijk zó mooi. En ook hóé die voorwerpen er dan in lagen. Dat is een belangrijk deel van de tentoonstelling geworden. Door de voorwerpen in hun verpakking te fotograferen, gaan die dozen als een soort lijst fungeren.” Scheltens: „We wilden niet een document maken van: kijk, dit en dit is hier aanwezig in het archief. Het zou veel meer moeten gaan over: hóé kan je zoiets bekijken, puur visueel. We keken niet zozeer naar wát het was, of wie het gemaakt had.” Waar ze wél naar keken: naar materiaal, naar vorm en kleur. Naar de details die de historie van een object verraden: een rafelrand, verkleuring door het licht. Hoe het ingepakt is – een doorschijnend vloeipapier dat nog gedeeltelijk over een vaandel ligt wordt niet teruggevouwen – juist die transparante laag die er zo ontstaat interesseert ze. Door van bovenaf te fotograferen en sterk in te zoomen, worden het soms bijna abstracte beelden.  Scheltens: „Zo’n wit houten speelgoedstoeltje, dan moet je echt even goed kijken: wat zie ik nou eigenlijk?”  Abbenes: „Ja, die ligt ook wel echt heel lekker in z’n doos.” ADO Montessori-stoel, 1934-1939 Foto Scheltens & Abbenes / The Ravestijn Gallery
 




Lees meer in NRC Magazine #12




 Lees meer in NRC Magazine #12 Voor Scheltens & Abbenes is de tentoonstelling in z’n geheel ook een stilleven. Alles is op elkaar afgestemd en hangt met elkaar samen. En omdat ze met objecten werken, in plaats van met mensen, kunnen ze de regie over hoe dat totaalbeeld eruit komt te zien, tot in de kleinste details bewaken. Scheltens: „Toen ik net begon als fotograaf, heb ik nog wel even modeproducties gedaan, met stylisten en modellen.” Abbenes: „Ik weet nog wel dat jij dan zei: met mensen werken geeft zoveel afleiding. Dan ben je met iets sociaals bezig, terwijl je het liefst alleen maar in je onderwerp wilt duiken en je daar volledig op wilt concentreren. En modellen bewegen voortdurend, hopeloos. Zo’n stilleven kan je neerzetten zoals jij dat wilt en dan weet je tenminste zeker dat het niet meer van z’n plek komt.” Mannenhemd van blauw katoen, Veluwse streekdracht, twintigste eeuw. Foto Scheltens & Abbenes / The Ravestijn Gallery Banden van een Sparta MC 50 verpleegsterbrommer, 1960. Foto Scheltens & Abbenes / The Ravestijn Gallery 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/29/scheltens-abbenes-fotograferen-liever-dingen-dan-mensen-modellen-bewegen-voortdurend-hopeloos-a4143314
2022-09-29||Die papyruskwast vrolijkt iedere huiskamer op||Zonder planten geen papieren kranten. Gedrukte kranten bestaan meestal uit pulp van vermalen houtsnippers, of uit gerecycled oud papier. De naam ‘papier’ hebben we te danken aan de papyrusplant: Cyperus papyrus, een moerasplant uit de cypergrassenfamilie, oorspronkelijk uit  tropisch en subtropisch Afrika. Mijn goede vriend Maarten had jarenlang een joekel van een papyrusplant in zijn huis staan. Een dikke groene steel met een grappige groene kwast van fijne sprieten erop.  Lees meer in NRC Magazine #12 Recent is Maarten naar Indonesië verhuisd. Stiekem hoopte ik dat ik de papyrusplant kon adopteren, maar tegen de tijd dat ik het vroeg was hij al naar een  plantenasiel gebracht. Jammer, want van die vrolijke papyruskwast vrolijkt iedere huiskamer op.  Het waren de Egyptenaren die papyrus beroemd maakten door de vezels van de plant (of eigenlijk: planten, want in totaal kenden ze acht verschillende papyrussoorten) voor hun geschriften te gebruiken. Aan de ene kant van een papyrusrol lagen de vezels horizontaal op elkaar. Daar kon op geschreven worden,  aldus Irene Vallejo in haar prachtige non-fictieboek Papyrus. De andere kant, met verticale vezels, was onbruikbaar: daar bleef de pen te veel haken. Er zaten ook andere nadelen aan het product.   „In het droge klimaat van Egypte behielden ze hun soepelheid en lichte kleur, maar in de nattigheid van Europa werden ze zwart en broos. Als papyrus steeds weer vochtig wordt en daarna droogt, valt het op den duur uit elkaar”, schrijft Vallejo. De papyrusplant houdt van een zonnige plek, niet van kou Toch waren de  papyrussoorten voor de farao’s een belangrijk exportproduct. Zo stopte Ptolemaeus V aan het begin van de tweede eeuw voor Christus de levering van papyrus aan de bibliotheek van Pergamon in het huidige Turkije. De Turkse koning Eumenes wilde op cultureel vlak de concurrentie aangaan met Egypte – iets waar Ptolemaeus zo een stokje voor hoopte te steken. Maar Eumenes  was niet voor één te gat vangen, schrijft Vallejo: hij besloot om voortaan alleen nog gedroogde, gelooide dierenhuid te gebruiken om op te schrijven. Dat materiaal werd zo’n succes, dat we de naam ervan, met de naam Pergamon erin besloten, nog altijd kennen: perkament.  Verzorgingstip: de papyrusplant houdt van een zonnige plek,  niet van kou. De plant wil áltijd in natte aarde staan, en houdt van een sproeibeurt op zijn tijd.  Meer afleveringen 
				Plant
			||https://www.nrc.nl//nieuws/2022/09/29/die-papyruskwast-vrolijkt-iedere-huiskamer-op-a4142367
2022-09-29||Te geef: amberkleurige kaasstolp van glasontwerper Andries Copier||Dat Glasfabriek Leerdam internationale allure kreeg is vooral te danken aan Andries Copier (1901-1991). Als dertienjarige begon hij op de etsafdeling. Zijn eerste arbeidscontract is bewaard gebleven: zes werkdagen van tien uur leverden hem een weeksalaris van 50 cent op. De directeur van de glasfabriek signaleerde zijn tekentalent en zorgde ervoor dat de tiener avondonderwijs kon volgen. Die investering loonde: na een kunstopleiding begon Copier in 1922 met het ontwerpen van glas. Toen hij op zijn zeventigste met pensioen ging had hij meer dan tienduizend vazen, glazen, serviezen en andere glasproducten ontworpen, en als artistiek leider op het ontwerp van nog een zelfde aantal producten toegezien. Lees meer in NRC Magazine #12 Copiers gebruiksglas paart eenvoud en technische perfectie aan aantrekkelijkheid en doelmatigheid, het grootste compliment dat je een ontwerper kunt maken. De amberkleurige kaasstolp van geperst glas die NRC Magazine doorgeeft is een ontwerp uit 1939 en maakt deel uit van het Neerlandia-ontbijtservies. Dat servies hoorde bij de H-collectie van Leerdam. De H staat voor Huishoud: gebruiksglas voor het lagere segment in de markt, de winkels in huishoudelijke artikelen en de warenhuizen. Het Neerlandia-servies, beschikbaar in diverse kleuren, bevatte ook borden, schalen en een karaf met glazen. Sommige delen waren multifunctioneel: het eierdopje kan als borrelglas gebruikt worden, het bekerglas als bloemenvaas. Net als bijvoorbeeld het Gilde-glas van Copier was Neerlandia een kassucces. De lage prijs en het gunstige tijdstip waarop Leerdam het servies aanbood, vlak voor de oorlog, speelden daarbij een rol. De stolp werd op Catawiki aangeboden door  Edel Erfgoed uit het Gelderse Klarenbeek, specialist op het gebied van toegepaste kunst uit Nederland. Hij  komt uit een glasverzameling van een mevrouw uit Gelderland, zegt eigenaresse Marleen Endeveld. „Na haar overlijden belde een zoon. Op de zolder stond deze kaasstolp. Of ik belangstelling had?” Tot 15 oktober kunt u via ribbensgeeftdoor@nrc.nl laten weten waarom u deze kaasstolp graag wilt bezitten. De mooiste motivatie (maximaal 100 woorden) wint. In het volgende nummer maken we de winnaar bekend.  De vijzel van Bruno Ninaber van Eyben uit het vorige Magazine is voor  Brigit van Loggem. Ze schrijft: „Oh wat zielig! Een vijzel die gemaakt is met het oog op een glanzende vijzelcarrière en die al ruim 22 jaar in een magazijn ligt te wachten tot het echte leven begint, daar breekt je hart toch van? Laat hem bij mij komen wonen, dan mag hij diverse  malen per week echt vijzelen en shinen met z’n esdoornhouten stamper. Gun hem die beroepstrots. Wij redden hem graag, en met overtuiging.” Meer afleveringen 
				Ribbens geeft door
			||https://www.nrc.nl//nieuws/2022/09/29/te-geef-amberkleurige-kaasstolp-van-glasontwerper-andries-copier-a4142373
2022-09-29||In dit Rotterdams café hangt nog gewoon een condoomautomaat op de wc||Er klinkt nog net geen Ramses Shaffy, op deze herfstige vrijdagavond op het plein aan  de Schiedamseweg, bij de Lage Erfbrug. Het oranje licht van de lantaarnpalen, het kabbelende Schiewater en de regen, wind en bladeren die hun weg naar de keien van historisch Delfshaven vinden, geven dit deel van de stad een filmisch uiterlijk. Mijn gezelschap merkt op dat deze buurt en dan vooral dit plein, eerder een kruising van drie wegen, „het minst Rotterdamse stukje van Rotterdam” is. Terwijl een file van auto’s zich een baan richting de Binnenweg toetert, vloeit het bier achter het lood van de café-ramen rijkelijk. Cafés De Oude Sluis, De Ooievaar, Aan Zet en ’t Kraantje – stuk voor stuk maken ze deel uit van de oudste cafés van de stad. Een kroegentocht is hier niet zomaar een kroegentocht, maar eerder een geschiedenisles waar je dronken van wordt.   Zo leren we  dat Delfshaven tot 1886 een zelfstandig stadje was (gesticht in 1389, toen nog bij Delft horend) en dat het Kraanhuis met het Zakkendragershuisje, om de hoek bij café De Ooievaar en de Oude Sluis, al in 1653 werd gebouwd. Een roemrucht verleden, want de Pelgrim-vaders vertrokken vanuit hier naar Amerika, Piet Hein werd hier geboren en Delfshaven speelde een belangrijke rol in zowel de Jonker Fransenoorlog als de Tachtigjarige Oorlog.  Café de Oude Sluis uit 1912 dankt zijn naam aan de plek waar het is gebouwd; op veertiende-eeuwse sluisfunderingen. Bij binnenkomst valt direct de erker op die boven het water hangt en uitkijkt op de sluisdeuren van de Aelbrechtskolk uit de zestiende eeuw.  Letterlijk boven het water drink je je biertje, dat wordt aangegeven door een soort doorgeefluik dat de bar met de erker verbindt. De kaarsjes op de ronde tafeltjes en de verwarming die hoog staat,  geven een knus, nostalgisch gevoel. Alsof  Jules Deelder of Herman Brood zo binnen kunnen lopen – dat soort nostalgie.  De Oude Sluis heeft negen speciaalbieren op de tap en nog veel meer op de fles. Ik ben slecht in keuzes maken dus de vakkundige barman geeft ons vijf proef-fluitjes met elk  een ander biertje, van schuimig, bloemig Filoubier tot zwaar, hoppig Kasteelbier en fris, fruitig bier van brouwerij de Gele Kanarie. We kiezen ze allemaal.  Sfeer Kroegentochten in Delfs-haven; later op de avond vergeet je vanzelf de geschiedenislessen. Voorzieningen Prima toiletten, vrouwen beneden, mannen boven. Prijzen zijn gemiddeld en de variatie aan bieren uniek. Barpersoneel is met iedereen bevriend.  Geluid Stamkroegwaardig geroezemoes, met zachte, jazzy achtergrondmuziek. Vooral veel gelach en geschreeuw bij ‘karaokebar’ (voor een avond) Aan Zet.  Teruglopend naar de bar om die non-keuze door te geven zit  een groep vrienden lachend te kaarten en stapt een groepje bejaarden binnen,  reisgidsjes in de hand, druk wijzend naar het originele houtsnijwerk dat begin vorige eeuw door de Rotterdamse beeldend kunstenaar Cornelis de Koning is aangebracht op de muren van de Oude Sluis. Ik laat mij vertellen dat die in de jaren zeventig weer achter luifels vandaan werden getoverd door eigenaar Willem Terlouw. En zo is ook de rest van het interieur in vrijwel originele staat.  Er hangen overal vreemde kunstwerkjes, oude posters en flyers van jaren geleden gehouden evenementen zoals kermissen en Spartawedstrijden. Er is een condoomautomaat op de wc (waar zie je dat nog?), er staan mooie bierflessen en beeldjes in vitrines en er liggen Donald Ducks in het raamkozijn. Maar het  belangrijkste: aan het eind van de avond zijn de ruiten dik beslagen en de gasten tevreden beschonken.   De kroegentocht  krijgt  een vervolg in café Aan Zet aan de overkant, waar ieder weekend karaoke-avonden worden gehouden. De Ooievaar is deze avond helaas gesloten, maar is normaal gesproken even stamkroegwaardig als De Oude Sluis en Aan Zet.  Bij die laatste kan je op voetbalavonden op meerdere schermen  de wedstrijd kijken, ook op het terras. Bij Tapperij ’t Kraantje kan je goed biljarten, en bij Soif kan je op een oude werkboot aan de Schie goed eten.  Kortom, in het meest ‘niet-Rotterdamse stukje Rotterdam’ is het heerlijk kroegentochten. Ook als je geen zin hebt in geschiedenis.  Correctie, 14-10-2022: in een eerdere versie stond dat Italiaanse terrazzowerkers het houtsnijwerk aanbrachten in café de Oude Sluis. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/29/hier-hangt-nog-gewoon-een-condoomautomaat-op-de-wc-a4143441
2022-09-29||De eerste food-opleiding begon met poep, het ultieme non food||Hoe zou het eigenlijk met SAM zijn? Zou hij zijn leveranciers een eerlijke prijs betalen? Zou hij nog kombucha maken of  op ghb zijn overgestapt? SAM, het zelfsturende frisdrankfabriek je, de eerste robot die eigendom van zichzelf is en zelf bepaalt wat de klant betaalt en welke receptuur hij gebruikt. Is hij al met pensioen? Lees meer in NRC Magazine #12 De Symbiotische Autonome Machine SAM, in 2015 gemaakt door het ontwerpersduo Arvid Jense en Marie Caye, behoort tot de erfenis van acht jaar food design aan de Design Academy Eindhoven. Toen eetontwerper Marije Vogelzang aankondigde als afdelingshoofd te stoppen, besloot de academie de aparte studierichting af te bouwen tot de laatste lichting klaar was. Studenten kunnen in Eindhoven  nog steeds eten ontwerpen, maar een afdeling food design is er meer. De laatste studenten Food Non Food-studenten zijn voor de zomer afgestudeerd. Je zou kunnen denken: jammer, zonde dat het stopt. Maar Vogelzang, die in de jaren negentig internationaal haar naam vestigde als ‘eating designer’,   kijkt ernaar zoals ze naar de kringloop van eten kijkt. „Waarom zou je altijd maar doorbouwen en meer willen? Het mag ook afsterven en compost worden om op te groeien.” Al is dat dan wél op het moment dat de aandacht voor voedsel groter is dan ooit. Marije Vogelzang Foto Hilde Harshagen
 Toen ze zelf aan de Design Academy studeerde, eind jaren negentig, was food design „eigenlijk niks”, zegt ze.  Vogelzang vond eten ontwerpen „gewoon leuker” dan een tafel of een lamp maken. En waarom zou je zoiets voor de hand liggends als eten negeren?  „Mensen vonden het raar,  je kon het niet bewaren. Eten was voor huisvrouwen en koks.”   Dat voedsel invloed heeft op klimaat, biodiversiteit, sociale verhoudingen en gezondheid, en dat ontwerpers daarover in hun eigen taal een verhaal te vertellen hebben – dat zat nog in niemands hoofd. „Ook niet bij mij.” Zelfs na haar studie vond ze  in de hele wereld maar een handjevol mensen die ook met food design bezig waren. Het duurde nog tot 2013 tot toenmalig directeur Thomas Widdershoven  Vogelzang vroeg om  een afdeling food design  op te zetten. Aan dezelfde academie waar ze zelf niet had durven afstuderen op haar ‘witte begrafenis’ –  een volledig witte tafel vol witte gerechten – uit vrees niet serieus te worden genomen.   De tijden waren veranderd. „Langzamerhand snapte iedereen wel dat  eten is wat alles met elkaar verbindt.” Overal ter wereld waren mensen inmiddels bezig vorm te geven aan de betekenis van eten, vaak helemaal in hun eentje. Ze schreven haar vanuit Rusland, zochten haar op als ze in Japan een lezing hield. Nu ze carte blanche kreeg van de academie, kon ze de kans niet laten liggen. Het werd de eerst kunstopleiding ter wereld met een afdeling food.   Het  begon met poep. Een module over poep voor  alle nieuwe studenten. „Poep is het ultieme non-food”, zegt Vogelzang, en toch ook weer niet. „Poep gaat over gezondheid, microben, en het kan alleen uit eten komen.” Zo liet ze  meteen zien: wat we hier doen is geen styling. „Styling komt pas als laatste, in de communicatie. Wat je maakt gaat over de boodschap.” Er had een soort Marije Vogelzang-school kunnen ontstaan, met jonge ontwerpers die allemaal deden wat  Vogelzang deed. Iets met rituelen,  maaltijden, reststromen of kippen. „Maar de meesten waren toch heel uniek in hun eigen expressie”, zegt Vogelzang. „Ze kwamen met ideeën die ik nooit had bedacht. Of met projecten die heel ver van eten af stonden.”  Er waren studenten die met micro-organismen, virussen en fermentatie aan de slag gingen. En dat kon. „Wil jij alles met paddestoelen? Prima! Het zou zó stom zijn om dat tegen te houden.” Studenten die met levende organismen werken, stellen hiermee ook hun positie als ontwerper ter discussie,  en  de hiërarchische opstelling van de mens  ten opzichte van ander leven. „Als je een stoel ontwerpt, maak je van dood materiaal iets dat blijft, als een schepper, een soort god. Je kunt ook een andere attitude aannemen.”  Planten bijvoorbeeld kun je zien als gewoon een grondstof. Maar als je ervan uitgaat dat planten ‘praten’ door middel van geuren, kun je  hun ‘taal’ proberen te vangen, zoals Merle Bergers doet. Ze ontwerpt parfums die de neus aanspreken zoals planten dat bij insecten doen: aantrekken, afstoten en verdedigen.  Veel jonge ontwerpers, ziet Vogelzang,  zijn bescheidener in de omgang met ander leven en proberen juist de connectie te zoeken.   Het is misschien wat ‘Eindhoven’ typeert: studenten  moeten   hun eigen pad zoeken. En  het curriculum beweegt mee  met hun interesses, over disciplines heen. De Design Academy is meer een kunstacademie  dan een technische opleiding. De beste studenten veranderen je blik, geven je  nieuwe inzichten.  Vogelzang noemt Adelaide Lala Tam, uit Hongkong, die haar verwondering over alle  design rond  leven en  dood van een koe  in al haar projecten liet terugkomen. Ze studeerde af met een automaat, een vending machine die laat zien hoe  een messing kogelhuls uit het slachthuis tot een paperclip wordt omgesmolten. Elke paperclip staat voor het leven van één koe. „Ze ontwerpt zonder oordeel, ze wil vooral laten zien hoe magisch en mooi een koe is. En alles is zó perfect en sensitief uitgevoerd.”  Heel ander voorbeeld: Alexandra Genis, die de smaak van aardbeien tot op moleculair niveau ontrafelde en van alle onderdelen gekleurde objectjes maakte, als bouwsteentjes voor een nieuwe aardbeiensmaak. Je kunt ze  raspen en als losse smaak in gerechten gebruiken. Interessant, vindt Vogelzang, omdat Genis de weerstand tegen kunstmatige stoffen onderzoekt nu veel mensen  ‘natuurlijke’ smaken willen. Genis, dochter van een chemicus, laat zien: alles is moleculair, ook de smaak van een echte aardbei. Artificieel  is niet goed of slecht, en kan juist duurzamer zijn. „Wat is er mis met kunstmatige smaken als je weet dat er nooit genoeg aardbeien zijn voor de hele wereld?” Een enkele keer haalt een student zijn bachelor Food Non Food zonder dat er iets van eten of levende materie aan te pas komt. Zo was er de student met een leeg doosje waaruit een audioverhaal klonk dat het  bestaansrecht van de opleiding en van design in het algemeen ter discussie stelde. Hoeveel  design kan de wereld  aan?, vroeg  Manuel Pellegrini zich af. Hoeveel nieuwe spullen hebben we nog nodig? Als we weten dat grondstoffen opraken en productie samengaat met CO2-uitstoot, wat is dan nog de rol van ontwerpers? „Dat is   een discussie die schoolbreed gevoerd wordt.”  Food design  hoeft niet altijd complex te zijn of grote hedendaagse thema’s  uit te benen. Soms zit de kracht van een ontwerp in de eenvoud ervan. Vogelzang ging eens met een groep studenten naar Libanon. Daar ontmoetten ze  slakkenkwekers die  hun slakken niet meer konden exporteren. Xander Cummins ontwierp voor hen een slakkenworst, zodat de eiwitrijke diertjes niet verloren zouden gaan.  Concreet probleem,  praktische oplossing. Een van de laatste studenten die dit jaar afzwaaiden, doet iets vergelijkbaars. Camille Pelissou komt uit een familie van boeren en worstmakers. In de vleesindustrie wordt seperatorvlees, de laatste flinters aan het bot, gebruikt  voor frikandellen. Varkensoren, -snuiten en -poten gaan naar China –  Nederlanders eten ze niet.  Maar voor kleine boeren is het moeilijk alles van het varken te verkopen. Pelissou maakte met haar All you can’t eat – The Frik Show frikandellen van die restjes,  samen met een kleinschalige varkenshouder-. „Om  te laten zien dat die delen ook economische waarde kunnen hebben.” En lekker kunnen zijn. „Er waren zelfs veganisten die mijn frikandellen aten.” Door de  frikandellen te eten was het dier tenminste geen  afval geworden.  Ik kwam erachter dat design geen object hoeft te zijn. Dat was een geweldige ontdekking Camille Pelissou  Dat ontwerpers niet altijd hoogdravend of abstract bezig zijn, bewijst ook  haar andere project. Pelissou vertaalde de catalogus van de Graduation Show van designjargon naar gewonemensentaal.    Pelissou heeft in Eindhoven  weliswaar niet geleerd hoe je fondsen regelt  voor een project, zegt ze, „maar ik kreeg  wel alle kans om te experimenteren en met experts te werken. Niks was te groot of te gek. Het was één grote speeltuin.” Ze zal niet de enige zijn die na haar afstuderen minder goed weet wat ze wil worden dan toen ze begon. „Ik dacht dat ik ontwerper van voedselproducten zou worden.  Maar ik kwam erachter dat design geen object hoeft te zijn. Dat was een geweldige ontdekking.”      Camille Pelissou gaat, met haar cum laude-diploma, voorlopig terug naar Frankrijk, om zich de in onbruik geraakte kennis en technieken van haar grootmoeder eigen te maken – voordat die verloren gaan.  Als iets opvalt aan de huidige generatie studenten, zegt Vogelzang,  is het  dat ze „heel erg de wereld willen redden”. Geen plastic verspillen, geen dierlijke producten of   kleurstoffen gebruiken. En dan zijn daar de laatste jaren ook nog sociale bewegingen als  #metoo en Black Lives Matter bij gekomen.   Zoveel engagement, „daar  kun je ook in bevriezen”, zegt Vogelzang. „Niet alleen in je materiaalgebruik, maar ook in je denken. Als je heel inclusief wilt zijn, kun je  terughoudend  worden,  om met je ontwerp maar niemand tegen het hoofd te stoten.” Een paar jaar geleden kwam er daarom een module waarin met opzet ethisch incorrecte dingen werden bedacht. „Je hebt een vrijplaats nodig, je moet alles kunnen verzinnen.” Niet ieder ontwerp hoeft de wereld te verbeteren. En niet iedere student hoeft autonoom  food designer te worden.  Er zijn er die commercieel werk voor Römertopf doen, anderen werken voor een hulporganisatie, „maar ze nemen allemaal wel hun Design Academy-blik mee.”  De makers  van robot SAM gaan inmiddels ieder hun eigen weg. Met SAM zelf gaat het goed, zegt Arvid Jense. SAM had werkloos kunnen worden. Maar hij reist veel met kunstenaars en is  naar de Salone del Mobile geweest, de designbeurs in Milaan. Nog steeds maakt hij kombucha en probeert hij zijn publiek ervan de overtuigen dat je met een machine heel goed kan samenwerken. En de blijde boodschap is: er zijn inmiddels drie SAM’s.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/29/de-eerste-food-opleiding-begon-met-poep-het-ultieme-non-food-2-a4142369
2022-09-29||‘Zelfs glas voelt nu ineens aan als een zachte huid’||De Salone del Mobile, de jaarlijkse  designbeurs in Milaan, kon dit jaar eindelijk weer écht doorgang vinden. Maar de twee jaar „verstilling” door de coronapandemie was  nog voelbaar, merkte Mary Hessing, oprichter van WOTH Studio en maker van designtijdschrift WOTH. „Er heeft een soort van versobering plaatsgevonden. Ik zag eerlijke vormen en sobere ontwerpen. Niet dat het dogmatisch is of saai, gelukkig niet. Het gaat meer richting de menselijke maat. Het is dichtbij, tactiel.  De tijd van sneller, groter, beter, flitsender, en alles lekker goedkoop , die tijd is een beetje voorbij „Er wordt in de designwereld al langer geciteerd uit de snoeiharde minimalistische stijl van de jaren negentig, maar dan op een heel poëtische manier ingevuld, zachter. Bij Glass Italia bijvoorbeeld hadden ze een tafel van glas, een keihard en wat afstandelijk materiaal, maar nu met een soort bobbelig gezandstraalde afwerking voelde het ineens zacht aan, als een huid bijna. Sabine Marcelis en OMA maakten voor hun meubels gebruik van koud marmer, maar dan in vriendelijke tinten als subtiel roze en groen.  „De tijd van sneller, groter, beter, flitsender, en alles lekker goedkoop , die tijd is een beetje voorbij. Het is  misschien  wensdenken, maar corona heeft ons dichter bij onszelf gebracht. Vroeger waren we in alle drukte niet zo bezig met het materiaal van de bank waar we op zaten, nu zijn we ons bewuster van hoe iets aanvoelt. Zelfs een merk als Arper, in feite een kantoormeubelmerk, presenteerde zich in een stand als een zachte wereld waarin de muren golven en van stof zijn.” Meer afleveringen 
				Wat wordt het
			||https://www.nrc.nl//nieuws/2022/09/29/zelfs-glas-voelt-nu-ineens-aan-als-een-zachte-huid-a4142379
2022-09-29||Kaakyoga, tonggymnastiek of fillers –  als die droomkaaklijn er maar komt||Als hij één man moet noemen met zijn droom kaaklijn, zegt Stijn de Vries, dan is het de Amerikaanse acteur Matt Bomer. Ook meteen zijn „all-time crush” – dat wilde hij   even benoemen. Ik  google, ook al weet ik dondersgoed wie het is. „Kíjk dan”, zegt De Vries. „Dat is toch niet normáál?” Ik zie een prachtig hoekig gezicht, een kaaklijn zo scherp dat je hem niet mee het vliegtuig in zou mogen nemen. „Ik weet alleen niet of zo vierkant mij zou staan”, zegt hij. Lees meer in NRC Magazine #12 De 24-jarige De Vries maakte deze zomer voor BNNVARA de documentaire Mooi,  Man, waarin hij de worsteling met zijn uiterlijk openbaarde. Want het zijn niet alleen vrouwen die obsessief ontevreden met hun ingeprente onvolkomenheden bezig zijn.  In het begin van de docuserie laat De Vries zich met een stift betekenen door een plastisch chirurg. Niet omdat hij allerlei ingrepen wíl, maar omdat hij dan weet wat die man allemaal zou kúnnen veranderen. Een paar minuten later ziet hij eruit als een poster die niet zou misstaan in een biologielokaal, elke onzekerheid wordt in zwarte stippen en lijnen bevestigd. Aan al die chirurgische ingrepen moet De Vries niet denken, maar één ding wil hij wel: kaaklijnfillers. „Ik vind mijn kaak al een paar jaar een dingetje. Ik  heb best aanleg en als ik hard bijt, heb ik ook wel een goede kaaklijn. Maar hij is niet superpuntig. Het lijkt me mooi om dat te hebben.” De Vries denkt dat zijn werk – hij  was als programmamaker voor BNNVARA vaak op beeld te zien   – het gevoel heeft versterkt. „Mijn ‘man boobs’ kan ik nog wel verhullen met een zwart T-shirt, mijn gezicht zie ik de godganse dag.” Ik heb vroeger weleens kaakyoga gedaan Stijn de Vries maakte de documentaire Mooi, Man  De gedefinieerde kaaklijn als schoonheidsideaal is niet nieuw, zegt Gamze Piskin, dermatoloog en cosmetisch arts bij SkinSensible. „Neem acteur Christopher Reeve, die in de jaren 70 en 80 Superman speelde. Het blijkt uit onderzoeken dat vrouwen mannen met een sterke kaaklijn daadwerkelijk aantrekkelijker vinden.”  Sociale media hebben het ideaalbeeld  versterkt, zegt De Vries. „Op TikTok zie je allemaal van die jongens met zo’n zieke kaaklijn en meiden die daar helemaal gek op zijn.” Daar zijn ook filmpjes populair geworden waarin mensen oefeningen laten zien waarmee je een sterkere, mooiere kaaklijn zou kunnen krijgen. ‘Mewing’ is zo’n trend, een soort tonggymnastiek die je een andere vorm van je kaaklijn belooft. „Ik heb vroeger weleens kaakyoga gedaan”, zegt De Vries. „Dat je je mond heel ver open moet doen en je nek naar achteren, zoiets was het volgens mij.” Het effect van deze oefeningen, net als van de vele soorten ‘kaaklijntrainers’ die je in je mond kunt stoppen en waarmee je jezelf een goddelijk gezicht zou kunnen kauwen, is onbewezen, zegt Piskin. „Er zijn geen goede onderzoeken naar gedaan. En het is niet zoals met buikspieren of biceps, zoveel groter kun je je kaakspieren niet maken. Het meest bepalend is je botstructuur.”  Goede genen dus. En waar die nét niet toereikend zijn, kunnen fillers (met hyaluronzuur) uitkomst bieden. Populair, omdat het geen chirurgische ingreep vergt én omdat ze – als het goed is – na verloop van tijd oplossen. Voor iets wat in de buurt komt van je droomkaaklijn ben je bij de betere kliniek tot wel duizend euro kwijt, zegt Piskin.  De Vries had die stap dus genomen, maar kréég de fillers uiteindelijk niet. Hij liet – „licht hypochondrisch als ik ben” – in zijn docuserie een test doen waarmee op basis van zijn genen voorspeld kon worden of hij grote kans had op complicaties (de foto’s waren niet prettig). Dat bleek zo, dus hield het op, tot zijn schrik én teleurstelling. Inmiddels heeft hij er vrede mee. „Ik zou de kaak alsnog kunnen opvullen met eigen lichaamsvet, maar dat is een grotere ingreep, dan moet ik onder narcose. Dat is het me  óók weer niet waard.” Meer afleveringen 
				beautycase
			||https://www.nrc.nl//nieuws/2022/09/29/kaakyoga-tongymnastiek-of-fillers-als-die-droomkaaklijn-er-maar-komt-2-a4142377
2022-09-29||De eigenaren van de lichtgalerie houden hun lampen soms het liefst zelf||Op de Engelstalige site van Palainco, hun online galerie in vintage lampen, karakteriseren Koos Logger (61) en Ingrid Stadler (57) zichzelf met een  woordspeling als „seriously light minded” – ze houden ernstig van licht. De liefde is zelfs zo groot dat ze zich inmiddels zes jaar fulltime bezighouden met het opsporen en aanbieden van bijzondere, minstens dertig jaar oude lampen. Lees meer in NRC Magazine #12 Stadler was programmamaker bij TV Rijnmond, Logger werkte als marktonderzoekmanager bij een internationaal opererend bedrijf. Vanwege zijn werk woonde het paar vijf jaar in Rome, en daarna drie jaar in Moskou. In Italië begonnen ze met het verzamelen van oude designlampen; in het cultuurrijke Rusland verbaasden ze zich over het gebrek aan historisch besef op designgebied. Dat bracht hen op het idee om terug in Nederland een online lampengalerie te beginnen. Op Palainco.com bieden ze steeds zo’n 175 soms bijzonder zeldzame lampen te koop aan, vooral van Italiaanse ontwerpers. Lampen die niet alleen in een gave staat verkeren – een voorwaarde voor aankoop, zeggen ze –  maar die ze ook voorzien van historische informatie over de ontwerper en de fabrikant. Logger en Stadler ontwikkelden zich tot selfmade designhistorici die regelmatig naar Italië reizen om (soms hoogbejaarde) lichtontwerpers te interviewen en daar op hun site verslag van te doen. „We hebben gelukkig een excuus om bij ze aan te kloppen”, zegt Logger. Onderzoek doen beschouwen ze als het leukste aspect van hun werk. Voordat ze bijzondere vondsten in de etalage van hun digitale galerie plaatsen, nemen de galeriehouders de lampen vaak in huis. „We willen er graag eerst een tijd zelf van genieten”, zegt Stadler. Dat geldt ook voor een aantal lampen uit de toptien die het paar op verzoek samenstelde – slechts twee van de geselecteerde  lampen bieden ze nu te koop aan. Het is een verzameling experimentele Italiaanse tafellampen van eind jaren zestig, begin jaren zeventig. Een spannende en vruchtbare tijd, zeggen ze, waarin de samenleving in beroering was en ontwerpers gretig experimenteerden.   Ingrid Stadler en Koos Logger: „Deze pilvormige lamp staat op een rubberen ring. Je kunt haar daardoor naar believen rechtop of schuin neerzetten. Als je de top openschuift schijnt er direct licht naar beneden. Een ontwerp van bedrieglijke eenvoud, met een bijna perfecte vorm, die de beeldhouwwerken van Brancusi in herinnering roept. Net als bijna alle lampen in deze toptien is dit meer een kunstvoorwerp dan een lamp waarbij je een boek kunt lezen of de huiskamer eens goed gaat verlichten. „Van Ivo Sedazzari weten we weinig. Hij heeft tenminste drie lampen ontworpen en is later in de jaren zeventig juwelen voor mannen gaan maken. Sieraden die al net zo verfijnd zijn als deze lamp.”  „Carlo Nason komt uit een familie van glasblazers in Murano, de eilandengroep bij Venetië. Het klassieke glaswerk waarmee Murano wereldberoemd werd interesseerde de jonge Nason weinig. Hij wilde geen kroonluchters met tierlantijnen maken maar moderne lampen. Deze Lotus-lamp bestaat uit vier in een mal geblazen stukken opaalglas met een blauwzweem. De gelaagdheid zorgt voor gradaties in de transparantie en de kleur van het glas: het lijkt net alsof de zon reflecteert in het water van de Venetiaanse laguna. „Nason heeft heel veel lampen ontworpen. Maar er wordt ook veel ten onrechte aan hem toegeschreven. Toen we Nason interviewden toonden we hem foto’s van tientallen lampen waar online zijn naam bij staat. Van de helft ontkende hij de ontwerper te zijn. Dat is een nadeel van internet: door kopiëren en plakken blijft onzin maar terugkomen.”  „Wat betreft ontwerp en uitvoering kun je zeggen dat alles aan deze lamp klopt. De gietijzeren voet zorgt voor een perfect evenwicht. Het heeft vernuftige scharnieren en een snavelvormig, draaibaar uiteinde met langwerpige openingen waarmee je de lichtintensiteit regelt. Er is eigenlijk maar één ding dat je op deze lamp tegen kunt hebben: ze geeft nauwelijks licht. Meer een verstelbaar kunstwerk dus dan een leeslamp, haha. „Net als van Sedazzari kennen we van D’Ali maar drie ontwerpen. Van deze tafellamp bestaat ook een vloermodel, en dan maakte hij nog een ander tafellampje. Verder weten we haast niks van hem. Waarschijnlijk was D’Ali architect en heeft hij zich gespecialiseerd in het ontwerpen van kleine zeilboten die de koper zelf, zonder speciaal gereedschap, in elkaar kon zetten.”  „Een sculpturale lamp gemaakt van een ongewone combinatie van materialen. Vanuit een marmeren voet schijnt licht op een metalen kubusvormige constructie waarin een plaat plexiglas is bevestigd. De kunststofplaat verspreidt een beetje diffuus licht dat hooguit de ruimte van de lamp definieert. „De Tulpa is eerder een kunstwerk dan design. Een lamp die vragen oproept, bijvoorbeeld over wat ruimte is. Ze is soms omschreven als een metafysisch ontwerp, een lamp die vragen oproept over wat we niet kunnen waarnemen, over leven en dood zelfs.  „Net als veel andere ontwerpers uit deze toptien was Claudio Salocchi architect. Naast avant-gardistische lampen ontwierp hij ook meubels.”  „Twee in een mal geblazen stukken Murano-glas zijn met elkaar verbonden. Door de naad te benadrukken, maakt die duidelijk onderdeel uit van het ontwerp. Delamp heeft een natuurlijke vorm. Moeilijk te zeggen wat het precies voorstelt. De naam, Medusa, is het Italiaanse woord voor kwal. Daar heeft de vorm wel iets van weg. Riva, een veelgevraagd architect, had een heel eigen werkwijze. Zonder nadrukkelijk uitgangspunt ging hij eindeloos door, tot hij uitkwam bij iets waarover hij tevreden was. Hierdoor zijn z’n ontwerpen vaak onnavolgbaar en bijzonder.  „We hadden hem graag eens willen spreken. Diverse keren hebben we zijn antwoordapparaat ingesproken. Maar van een vraaggesprek kwam het niet en vorig jaar is hij helaas overleden.”  „Drie gevouwen schijven roestvrij staal zijn gecombineerd tot een bolvormig lichaam. Als het peertje aan vervanging toe is, moet je de platen losschroeven. Gelukkig hadden we het demonteren gefilmd; het in elkaar zetten bleek knap lastig. „De Luna is een van de circa dertig modellen van New Lamp, een intrigerend, in 1968 in Rome opgericht lampenfabriekje dat maar enkele jaren heeft bestaan. Met lokale ambachtslieden maakte New Lamp van hoogwaardige materialen experimentele lampen in kleine series, veelal ontworpen door architecten. Deze lampen zijn nu zeer gezocht. Dit is vermoedelijk het enige lampontwerp van Rinaldo Cutini. We weten alleen dat hij begonnen is als grafisch ontwerper. Die informatie past wel bij dit ontwerp.”  „Angelo Lelii was niet alleen een groot lichtontwerper maar ook een belangrijk ondernemer. Met zijn in 1947 opgerichte lampenfabriek Arredoluce produceerde hij honderden bijzondere lampen. Eigen ontwerpen, maar ook lampen van bijvoorbeeld Gio Ponti, Nanda Vigo en Ettore Sott-sass. Lelii was een perfectionist die meer oog had voor kwaliteit dan voor marketing, dus zakelijk ging het hem niet altijd voor de wind. „De Cobra, Lelii’s bekendste ontwerp, is technisch een bijzonder vooruitstrevend ontwerp. Een van de eerste lampen met een verstelbare magnetische bol, zodat het licht goed gericht kan worden. Het bijbehorende peertje met bajonetsluiting is speciaal voor deze lamp ontworpen. In de marmeren voet zat de transformator voor de dimmer. Voor 1962 waren dat revolutionaire vernieuwingen.”   „De B.T. 2. was een van de eerste lampen met lage spanning, Bassa Tensione. Uit een doos van roestvrij staal komen zes staaldraden met aan het uiteinde kunststofhouders voorzien van een gloeilampje en een magneet. Als die houders op de metalen basis worden vastgeklikt ontstaan gesloten elektrische circuits en gaan de gloeilampjes branden. De gebruiker bepaalt zelf waar hij de houders vastklikt, zodat de staaldraden een steeds veranderend draadplastiek vormen. „Gruppo A.R.D.I.T.I. was een ontwerpcollectief dat in 1970 voor het eerst van zich liet horen met een satirisch manifest. Daarin ageerden de leden tegen de kapitalistische en consumentistische tendensen van de designindustrie. Vijftig jaar geleden moet dit een ongelooflijk futuristisch ontwerp zijn geweest. Nu is het een object dat nog altijd intrigeert.”  „Ugo La Pietra is een alleskunner: architect, ontwerper, beeldend kunstenaar, filmmaker, muzikant, schrijver, docent. Deze 70 centimeter hoge  lichtgevende sculptuur van plexiglas is extra bijzonder omdat de bovenste bol lijkt te zweven. Hoe La Pietra dat voor elkaar kreeg? De cilinder is transparant maar op de bollen zijn stippen aangebracht. Door een reflector in de onderste halve bol schijnt het licht omhoog: de stippen vangen het licht en daardoor lijkt het alsof de bovenste bol zweeft. „De Globo Tissurato had een paar technische noviteiten. Het was de eerste lamp met een potentiometer om de lichtintensiteit te regelen. In het eerste exemplaar experimenteerde La Pietra ook met techniek waarmee de lamp door geluid aan en uit kon worden gedaan.”  „Deze lamp is ontworpen voor een  garçonnière, een liefdesnest waar mannen hun nieuwe vriendinnetje konden ontvangen. Van deze magische lamp moesten de vrouwen direct onder de indruk raken. Dat is de uitleg die ontwerper Fulvio Ferrari ons zelf heeft gegeven. Zijn lamp bestaat uit een bundel transparante glasstaven met in het hart gekleurde gloeilampjes. In appartementen met donkerbruin geschilderde wanden, destijds de mode, zou de kleurenpracht van de Molecola het volgens Ferrari goed doen. „Voor zijn lichtontwerpen richtte Ferrari in 1970 een fabriekje op, Solka B geheten. Met hulp van een paar parttimers – zijn vader, een trambestuurder, een student, de vrouw van een migrant uit het Zuiden en een lasser die bij Fiat werkte – heeft hij van zo’n twintig tot dertig modellen kleine series gemaakt. Van de Molecola maakte hij slechts twee exemplaren. Toen we deze lamp in het magazijn van een Italiaanse handelaar zagen staan, vielen we achterover: die moesten we hebben. Deze lamp staat al jaren in onze woonkamer. Of ze te koop is? Alleen als het -MoMA in New York haar graag wil hebben.”||https://www.nrc.nl//nieuws/2022/09/29/de-eigenaren-van-de-lichtgalerie-houden-hun-lampen-soms-het-liefst-zelf-a4142376
2022-09-29||Politie ontdekt &#8216;kidnapbus&#8217; en houdt twee mannen aan||De politie heeft woensdagavond een witte bestelbus klemgereden in Eindhoven. Toen de politie de deuren van de bus opende, ontdekten ze een ruimte die speciaal ingericht leek voor criminele activiteiten. De twee inzittenden werden aangehouden. Dat melden Omroep Brabant en  Eindhovens Dagblad.  De politie kwam rond kwart voor elf ‘s avonds in actie in het Eindhovense stadsdeel Tongelre, omdat de bus ‘verdacht’ leek. Volgens Omroep Brabant trokken agenten in kogelwerende vesten twee mannen gehuld in zwarte capuchontruien uit het voertuig, dat bedoeld lijkt voor gevangenentransport. De bus, een Mercedes Sprinter, was namelijk afgesloten met zware cilindersloten en binnenin aan alle zijden beplakt met doorzichtig plastic. In de hoek van de bus stond een koelbox. Eindhovens Dagblad meldt dat de politie „min of meer gelijktijdig” een melding ontving van iemand die claimt in de klemgereden bus te zijn gekidnapt. Het is niet duidelijk waar en wanneer die ontvoering zou hebben plaatsgevonden. „In ieder geval recent, denk aan uren tot dagen voor de controle”, zegt een politiewoordvoerder tegen de Eindhovense krant. De twee inzittenden werden aangehouden op verdenking van ontvoering. Ze zitten vast voor verhoor. De bestelbus is weggetakeld en wordt onderzocht door de technische recherche. ||https://www.nrc.nl//nieuws/2022/09/29/politie-ontdekt-kidnapbus-en-houdt-twee-mannen-aan-a4143562
2022-09-29||Als de kleine zeemeermin ineens jouw huidskleur heeft||De snoetjes van die meisjes. De ogen die het niet kunnen geloven. Hun lach als het toch waar blijkt te zijn. Een week of twee geleden vertoonde Disney een teaser van hun nieuwe film, een remake van De kleine zeemeermin, geen tekenfilm, maar één met echte mensen. Direct daarop gingen op TikTok filmpjes viraal die moeders maakten van hun dochters kijkend naar de film. „Ik denk dat ze bruin is”, zegt eentje, ik denk dat ze nog geen vier jaar oud is. Een ander, hooguit acht, laat zich achterovervallen van verbijstering. „Ze is bruin, zoals ik.” Ongeveer tegelijkertijd kwam online de hashtag #notmyariel tot leven, want er zijn altijd mensen die vinden dat Ariël rood haar hoort te hebben, een witte huid, en blauwe ogen, of groen, paars desnoods, maar zéker niet bruin.  Ik moest eraan denken toen ik naar Over kleur gesproken keek, een serie die HUMAN deze week elke avond uitzendt. Op een onmogelijk tijdstip, namelijk ver na twaalven, praten makers van film en televisie met elkaar over diversiteit en representatie in hun werk. Dat vertaal ik even als: zien we kleur op onze beeldschermen en zo ja, klopt die kleur met hoe mensen van kleur zichzelf zien? In setjes van twee kijken een „maker van kleur” en een „witte maker” naar een filmfragment en daarna vinden, volgens het persbericht van de omroep, „respectvolle uitwisselingen plaats”.  Acteur Daniël Kolf  liet acteur Jacob Derwig een stukje zien uit De Oost, waarin twee Nederlandse militairen vijf Indonesiërs executeren. Kolf vindt het al heel mooi dat de „zwarte bladzijden uit de geschiedenis” nu stof zijn voor filmmakers. Jacob Derwig moet eerst van het hart dat hij het nogal een „mannelijke” film vond. Twee vrouwenrollen. Bijrolletjes. „Eén is een hoertje, de ander een moeder.” Zijn ogen voor de rol van vrouwen in toneel of film gingen vijf jaar geleden pas open, zegt hij. Dat was toen actrice Jacqueline Blom het verdomde om in zijn bewerking te spelen van een toneelstuk van Tsjechov. Ook daarin: twee vrouwenrollen. Een prostituee en een moeder met niet of nauwelijks tekst.  Het gesprek tussen schrijver Manju Reijmer en Pieter Bart Korthuis op dinsdagavond liep over van welwillendheid en wederzijds begrip. Dat zeg ik niet om flauw te doen, maar de mensen in deze serie leken me al tamelijk wakker over waar hun blinde vlekken zitten. Wat niet wegneemt dat de schellen je  alsnog van de ogen kunnen vallen. Woensdagavond zaten cultureel ondernemer Hui Hui Pan en actrice Jennifer Hoffman tegenover elkaar. Er werd een stukje getoond uit Rundfunk, waarin een Chinese maaltijdbezorgster wordt bepoteld door een klant  en daar zwijgend bij blijft glimlachen. Maar dit was een satirisch programma toch, de scène was tenenkrommend bedoeld, het was een gráp. Dat is het probleem niet, zegt Hui Hui Pan. Het probleem, zegt zij, is dat er geen tegenhanger is van dat beeld van die zwijgende, Aziatische vrouw die alles toelaat. „Ik heb drie kleine kinderen, ze zien zichzelf nooit op tv.” Zij wenste zich vroeger blond haar en blauwe ogen, en nu doet haar dochter dat weer, of: nog steeds. En plotseling zat ik weer bij die balletvoorstelling, zeker zestien jaar geleden, het was Kerst. In de grote zaal van het Muziektheater in Amsterdam, kapot dure kaartjes, bomvolle zaal. Doornroosje, met alles erop en eraan. Eén dochter naast me, de jongste van drie op schoot. Eerst stelde ze luidkeels vast dat er niet werd gepraat op het toneel. Stom. Toen kwam Doornroosje het podium op dansen. Doodse stilte op schoot die ik hield voor vervoering. Maar het was stomme verbazing, of eigenlijk: teleurstelling. Haar kinderstem schalde over de achterhoofden. „Doornroosje is Chinees.” En prinsessen mogen haar hebben zo zwart als ebbenhout, maar de huid is altijd wit. Hoe makkelijk is het om die gezichtjes eens bij te kleuren?   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/29/als-de-kleine-zeemeermin-ineens-jouw-huidskleur-heeft-a4143563
2022-09-29||Opinie | Zorg snel voor ontbijt op Rotterdamse scholen, stadsbestuur!||Onlangs verstuurde de Rotterdamse ombudsman een ‘ombudsalert’ waarin grote zorgen werden geuit over bewoners die door stijgende energielasten hun rekeningen niet meer kunnen betalen. Het alert volgde na weken van zorgelijke berichten over de impact van de stijgende rekeningen: mensen die uit schuldhulptrajecten vallen, corporaties en gemeenten die een schuldenexplosie verwachten en voedselbanken die aanvragen in hoog tempo zien toenemen.    Meest aangrijpend was het verhaal over een kind in Lombardijen die tijdens de les duizelig werd en bijna omviel. Hij had drie dagen niet gegeten, omdat zijn moeder geen eten meer kon betalen. Het wakkerde de discussie aan over de mogelijkheid om schoolmaaltijden via de politiek mogelijk te maken. Vorige week was er in de Tweede Kamer voldoende steun voor een voorstel van Volt en D66 om 100 miljoen euro vrij te maken voor schoolmaaltijden.  In de Rotterdamse gemeenteraad is het debat hierover niet nieuw. In een stad waar één op de vijf kinderen opgroeit in armoede, komen hartverscheurende verhalen over lege broodtrommels soms aan de oppervlakte, met als gevolg een politieke roep om maaltijden op school vanuit de gemeente mogelijk te maken. In de raad zien we al jaren dat deze oproepen tegen steeds terugkerende argumenten oplopen: het wordt belangrijk gevonden voor de ontwikkeling en kansen van leerlingen, maar er is geen budget en het wordt niet gezien als verantwoordelijkheid van de gemeente.  Uitzonderingen zijn incidentele projecten, die gefinancierd worden vanuit het Rijk, zoals de pilot ‘ontbijtservice’ in Delfs-haven die wordt bekostigd vanuit coronamiddelen en op dit moment zo’n 1.450  schoolmaaltijden per dag mogelijk maakt. Dezelfde insteek zien we in het huidige coalitieakkoord, waarin staat: „Veel kinderen gaan helaas nog zonder ontbijt naar school. We gaan in gesprek met scholen over de inzet van de rijksmiddelen voor de rijke schooldag om hiermee het ontbijt op school aan te kunnen bieden.” De 100 miljoen euro die nu vrijkomt kan worden gezien als een opsteker voor de coalitiepartijen; het wordt inderdaad mogelijk om maaltijden op school aan te gaan bieden.  Voorstel ‘ontbijtakkoorden’ past binnen een bredere beweging waarin de wijk  wordt gezien als dé plek waar oplossingen gevonden moeten worden Tegelijkertijd is het de vraag hoe de coalitie zich tot deze nieuwe situatie gaat verhouden. Potentieel betekent het namelijk een toename van 1.450 naar 53.000 schoolmaaltijden per dag als alle basisschoolleerlingen in Rotterdam worden bereikt. Een gigantische operatie voor veel basisscholen die op dit moment ook voor andere grote uitdagingen staan, zoals personeelstekorten en leerachterstanden.  Wij vinden dat het college daarom nu een pro-actieve houding moet laten zien door de schoolmaaltijden op korte termijn mogelijk te maken.   Afgelopen weken werd nog eens duidelijk hoe groot de  solidariteit is in de Rotterdamse samenleving. Toen bekend werd dat ‘Johan de Boterhammenman’ het steeds moeilijker kreeg om boterhammen te smeren voor kinderen in de wijk Bloemhof, ontving hij honderden mails van mensen en organisaties die wilden helpen.  Hetzelfde zagen we toen minister Carola Schouten (CU, Armoedebestrijding) hulp aanbood aan de eerder genoemde school in Lombardijen – dat was niet nodig, de school werd al overspoeld met hulpverzoeken.  In die geest wil Volt dat de stad op korte termijn ‘ontbijtakkoorden’ realiseert op wijkniveau. Samen met partners in het wijk-netwerk, zoals ondernemers, religieuze organisaties, welzijnspartijen en wijk-raden en basisscholen zelf. Het idee is dat deze wijkcoalities het belang van de schoolmaatlijden gezamenlijk onderschrijven en realiseren in hun wijk.  Het voorstel past binnen een bredere beweging waarin de wijk  wordt gezien als dé plek waar oplossingen gevonden moeten worden voor de grote uitdagingen in  Rotterdam. In de wijk is er zicht op de bestaande netwerken en faciliteiten die nodig zijn om de akkoorden te laten slagen, zoals een keuken in een huis van de wijk of busjes van welzijnsorganisaties.  Deze wijkstructuren zijn gekoppeld aan verschillende geldpotten van de gemeente, die op z’n zachtst gezegd niet uitblinken in overzichtelijkheid voor bewoners. Door deze potten slim te combineren en een deel van de akkoorden te bekostigen vanuit partners en fondsen is er meer mogelijk dan vaak wordt gedacht.  We willen dat de ‘ontbijtakkoorden’ breed worden gedragen door de wethouders armoede, onderwijs, samenleven, wijken, welzijn en (jeugd)zorg. Als de coalitie  daadwerkelijk wil doorpakken, zal zij moeten laten zien dat  in deze uitdagende periode breed kan worden samengewerkt.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/29/zorg-voor-ontbijt-op-de-scholen-a4143439
2022-09-29||De gewildste vintage meubelen komen nu uit Brazilië||Nog altijd staan interieurbladen en meubelzaken vol met het Amerikaanse mid-century modern van Ray en Charles Eames en de meubels van Scandinavische tijdgenoten als Arne Jacobsen, Finn Juhl en Hans Wegner. En terecht: het zijn wonderen van functionaliteit en ontwerpen van een tijdloze schoonheid. Maar ook koele kikkers. Lees meer in NRC Magazine #12 Nee, dan de naoorlogse fauteuils van de Braziliaanse ontwerper Sérgio Rodrigues. Neem zijn Poltrona Mole (1957), een stoel met een robuust frame van massief, donkerbruin palissanderhout. Aan de dragende constructie hangt een van dikke repen leer gemaakt net waarin olifanteske leren kussens liggen die als een waterval over de armleuningen stromen. Een fauteuil als een hondenmand, een verbeelding van de relaxte Braziliaanse levensstijl. Een stoel ook die aansluit bij de huidige interieurtrend, waarin retro, warme kleuren, ronde vormen en natuurlijke materialen de toon zetten. De rijkdom en verscheidenheid van het naoorlogse Braziliaanse meubeldesign is een recente ontdekking – vermoedelijk de laatste grote toevoeging aan de designgeschiedenis van de twintigste eeuw. Het afgelopen decennium  verschenen pas de eerste gespecialiseerde monografieën. En na de designhistorici volgden de verzamelaars, enthousiast gemaakt door handelaren en veilinghuizen die vintage meubels uit Brazilië aanboden. Diverse bedrijven verzorgden de afgelopen jaren heruitgaven van oude ontwerpen en ook musea schonken aandacht aan het herontdekte design. Poltrona Mole (Zachte fauteuil,1957). Ontwerp van Sérgio Rodrigues. Foto Stefan Schmeling
 Een ontwikkeling die tot tal van verrassingen leidde. Sérgio Rodrigues (1927-2014) genoot al enige bekendheid omdat sommige van zijn ontwerpen ook in de VS en Europa werden geproduceerd. En Oscar Niemeyer (1907-2012) had naam gemaakt als de architect van de belangrijkste gebouwen van Brasilia, de nieuwe Braziliaanse hoofdstad die in 1956 werd ontwikkeld. Maar wie kende de meubels van Joaquim Tenreiro, Lina Bo Bardi, José Zanine Caldas en Jorge Zalszupin, om een paar andere kopstukken van het Braziliaanse meubeldesign te noemen? De Nederlandse film- en commercialregisseur Jelmar Hufen (41) behoorde tot de eersten in Europa die serieus interesse toonden in Braziliaans design. In de aanloop naar het wereldkampioenschap voetbal van 2014 filmde hij in Rio de Janeiro een commercial voor het biermerk Bavaria. Rio voelde als een adembenemende stad, herinnert Hufen zich de opnamen. Maar voor sightseeing had hij  geen tijd; vier dagen pendelde hij tussen de filmset en zijn hotel. Hufen: „In het vliegtuig terug moest ik denken aan de modernistische gebouwen van Oscar Niemeyer en andere Braziliaanse architecten die ik graag had willen zien.” De regisseur zat destijds in een moeilijke periode. Zijn vrouw was op 31-jarige leeftijd aan kanker overleden. Wat wilde hij verder met zijn leven? Hufen gooide het roer om en besloot zijn beroep te maken van wat tot dan toe een „prettige verslaving” was geweest: het verzamelen van vintage design. In Utrecht opende hij in 2015 de H. Gallery. Aanvankelijk verkocht hij daar de modernistische Scandinavische meubels die hij al jaren verzamelde. Maar niet lang na zijn eerste bezoek aan Rio ging hij zich ook specialiseren in design uit Brazilië. Zijn belangstelling voor het land begon met een vraag: hoe waren de modernistische Braziliaanse gebouwen eigenlijk gemeubileerd? Al lezend in online gevonden architectuurartikelen ging er een wereld voor hem open, zegt Hufen. „Ik ontdekte dat een flink aantal ontwerpers speciaal voor die nieuwe architectuur meubels heeft gemaakt en dat die bijzonder van kwaliteit zijn.” De geschiedenis van het modernistische Braziliaanse design heeft stevige Europese wortels, leerde Hufen uit boeken en tijdschriften – met dank aan  Google Translate. Voor en tijdens de Tweede Wereldoorlog kwamen veel jonge Europese kunstenaars, architecten en meubelmakers naar Brazilië, op de vlucht voor de nazi’s of de armoede. De Verenigde Staten hield grenzen gesloten, Brazilië ontving hen met open armen.  De creatieve immigranten maakten zich de Braziliaanse cultuur eigen en combineerden die met hun eigen achtergrond. Zo gaf de Portugese meubelmaker Joaquim Tenreiro (1906-1992) met zijn enorme vakmanschap een heel eigen draai aan de Braziliaanse koloniale meubelstijl. De Pools-Joodse architect Jorge Zalszupin (1922-2020) opende in Sao Paulo een werkplaats waar hij pionierde met de semi-industriële productie van zelfontworpen meubels naar Europees en Amerikaans model. En de Italiaanse architect Lina Bo Bardi (1914-1992), een overtuigd communiste die architectuur opvatte als een politieke en sociale taak, ontwierp bij haar gebouwen in Brazilië meubels die door de materiaalkeuze en de eenvoud aansloten bij de lokale cultuur.  Veel jonge Europese architecten en meubelmakers vluchtten voor en   tijdens WOII  naar Brazilië Een stimulans voor de ontwikkeling van het Braziliaanse design, vertelt Hufen, was het aantreden in 1956 van de linkspopulistische president Juscelino Kubitschek. Hij gaf opdracht voor het ontwerp van de nieuwe hoofdstad Brasilia en maakte een begin met de grootscheepse industrialisatie van het land. Hufen: „Architecten en meubelmakers beleefden gouden tijden. Voor de nieuwe overheidsgebouwen en de opkomende elite van het land konden zij aan de slag.” Met bijzondere resultaten als gevolg, zegt hij, wijzend naar Braziliaanse meubels in zijn showroom. „Deze houten eetkamerstoelen van Tenreiro uit 1960 zijn echt ambachtelijke meesterwerkjes. Zo verfijnd zie je het niet vaak.” Toen Hufen in 2015 voor het eerst op meubeljacht ging in Brazilië, vroeg hij zijn broer mee. „Brazilië, had ik gelezen, is een namaakland. Je hebt werkplaatsen waar gewilde vintage meubels worden nagemaakt. Mijn broer heeft het hout- en meubileringscollege gevolgd. Zijn scherpe oog zou me kunnen helpen om echt van namaak te kunnen onderscheiden, hoopte ik.” De broers maakten een rondreis van twee weken. Op een Braziliaanse advertentiesite had Hufen adressen van handelaren gevonden. Ook kreeg hij tips van een antiquair in Rio. De trip bracht de twee naar sloppenwijken van Rio waar ze niet uit hun taxi durfden te stappen. Hufen: „We maakten rare dingen mee. Een kleine handelaar had buiten onder een afdakje meubels staan die per stuk een Braziliaans halfjaarsalaris moesten kosten. Dat klopte voor mijn gevoel niet. In zijn slaapkamer had de man meubels die me wel echt oud leken.” Op die eerste reis deed Hufen uiteindelijk alleen aankopen bij grotere galeries. Stoelen en een lamp van Tenreiro en een lounge chair van Zalszupin – in totaal twintig meubels, een halve container vol. Toen zijn vracht in Frankrijk was gearriveerd, appte de beheerder van de opslag een foto: ‘Is dit jouw zending?’ Namoradeira (Flirt, 1980). Uit protest tegen de vernietiging van de natuur in zijn land maakte architect José Zanine Caldas meubels van boomstronken uit platgebrande stukken regenwoud. Foto Felipe Varanda Hufen: „Het leek wel alsof ik een verzameling schroot had geïmporteerd. De meubels zouden in kratten worden verstuurd. Daarvoor had ik betaald. In plaats daarvan waren ze op een hoop gegooid en met krimpfolie omwikkeld. Daarbovenop waren andere spullen gestapeld. Bijna alles was beschadigd. Maar ik had een engeltje op mijn schouder: ik kon alles restaureren.” Zijn eerste collectie Braziliaanse meubels zette de H. Gallery op de kaart bij een paar grote Amerikaanse interieurontwerpers. Zij raakten enthousiast over het aanbod op de galeriesite. De H. Gallery groeide in een paar jaar tijd uit naar een onderneming met vijftien werknemers. Hufen regisseert nu nog hooguit twee keer per jaar een reclamespot, „min of meer voor de lol”, zegt hij. De galerie is gevestigd in een bedrijfsverzamelgebouw niet ver van Utrecht CS en is alleen op afspraak open. Van de omzet komt 98 procent uit het buitenland, het leeuwendeel van verzamelaars in de VS, die soms speciaal overkomen.  In Nederland zijn maar weinig grote designverzamelaars, zegt hij: „Vaak hoor ik: ‘Mooie stoel, wat kost ie? 6.000 euro!? Tjee, dat is duur.’ Voor functionele dingen geven Nederlanders niet snel geld uit.”  Hij heeft geluk gehad, zegt Hufen: „Met mijn belangstelling voor Braziliaans design liep ik voor de troepen uit. Ik zat in het eerste hupsje handelaren dat meubels aanbood. Dat ik een Braziliaanse vriendin kreeg verdiepte mijn belangstelling voor het land.” Een paar Franse veilinghuizen zijn de afgelopen jaren begonnen met het organiseren van gespecialiseerde veilingen met Braziliaanse meubels. Het Parijse Artcurial bood in september bijvoorbeeld de ‘Collection de Monsieur M.’ aan, een verzameling van ruim vijftig meubels. Op basis van anonimiteit wil Meneer M. zijn verhaal wel vertellen.  Hij kwam af en toe in Brazilië en leerde de cultuur van het land een beetje kennen. Toen hij zijn eerste eigen woning wilde inrichten, moest hij denken aan een stoel van Oscar Niemeyer die indruk op hem had gemaakt. Hij schrok toen hij een gaaf vintage exemplaar te koop vond: de vraagprijs was een bedrag waarvoor hij vele maanden moest werken. Niet veel later, bij zijn volgende bezoek aan Brazilië, zag hij tot zijn verbazing dat zo’n stoel daar  een fractie kostte van de vraagprijs in Europa. Aanleiding voor hem om meubels te gaan importeren. Eerst op kleine schaal, maar al snel had hij een opslagruimte nodig. In een galerie en de klanten die zich zulke meubels kunnen permitteren, had hij geen trek. De geïmporteerde meubels via veilinghuizen aanbieden leek hem minder rompslomp. In relatief korte tijd bouwde hij een netwerk op. Veel handelaren uit Europa en de VS struikelen volgens hem over de taalbarrière.  Maar als je de weg weet, zegt hij, is handel met Brazilianen gemakkelijker dan je denkt. Inmiddels behoort hij tot de grootste Europese importeurs van vintage Braziliaans design.  De markt is levendig, in Brazilië zijn honderden leveranciers van oude meubels. Volgens Jelmar Hufen richten de meeste handelaren zich op het grote buitenland. Slechts een kleine Braziliaanse voorhoede toont volgens hem belangstelling voor het eigen erfgoed. Dat de meubels zelfs in Brazilië nog relatief onbekend zijn, heeft een duidelijke oorzaak. Ondanks pogingen tot industriële productie is het modernistisch design goeddeels handwerk gebleven. Ze werden in kleine werkplaatsen in bescheiden series vervaardigd, soms zelfs als eenmalige stukken voor privé-woningen.  De militaire machtsovername in 1964 deed de rest. Twintig jaar zat het land min of meer op slot en was er weinig internationaal contact. Daarna duurde het dus nog eens  decennia voordat het modernistische Braziliaanse design aan de vergetelheid werd ontrukt en de (internationale) lof kreeg die het volgens sommige designhistorici al zolang verdiende.  Aric Chen, sinds een jaar directeur van het Nieuwe Instituut in Rotterdam, droeg daaraan bij. Hij publiceerde in 2016  Brazil Modern, een boek over de geschiedenis van het 20ste-eeuwse Braziliaanse meubeldesign. Hij prees het om zijn vindingrijkheid, gratie en eenvoud, die het nationale karakter van het land illustreren. Toen de vintage-importeur die anoniem wil blijven zeven jaar geleden begon, had hij nauwelijks kennis van Braziliaans design. Zijn opslag staat dan ook vol vergissingen: meubels die hij op foto kocht en die bij aankomst in Nederland vervalst bleken te zijn. Van fouten leer je, zegt hij. Schroefjes kunnen oud lijken, maar als hij ze uit een meubel schroeft, ziet hij dat ze gloednieuw zijn. Inmiddels zegt hij nagemaakte gebruikssporen te kunnen herkennen, ook op foto. Etienne Feijns, eigenaar van Mass Modern Design in Roosendaal, zegt dat ook te kunnen. De vintage-handelaar reisde bijna drie jaar geleden voor het eerst naar Brazilië om oude meubels in te kopen. „Ik ging op de bonnefooi. Mijn enige contact was de zoon van een klant, die in Rio woonde. Hij zou me wat vintage handelaren aanwijzen.”  Tijdens zijn twee weken durende inkoopreis bezocht Feijns zo’n twaalf handelaren. Met sommige doet hij sindsdien zaken. Hij kwam ook bij malafide handelaren: „Winkels waarvan ik in eerste instantie dacht: ‘Wow, wat mooi.’ Maar als oude meubels er heel gelikt uitzien klopt het meestal niet. Het Braziliaanse klimaat is heftig. Oud metaal zonder roest, dat bestaat niet. En na tientallen jaren moet fineer door het vocht wel wat bobbelen.” Bij de handelaren waar hij inkoopt is het meestal een bende, zegt Feijns. „De meubels zien er zo oud en afgeleefd uit als je mag verwachten. En ze hebben nog de originele stoffering.” Als oude meubels er te gelikt uitzien klopt het meestal niet. Het klimaat is heftig. Dus het fineer moet bobbelen Etienne Feijns vintage-handelaar Je moet geduld hebben, legt hij uit. Eind september opende in zijn loods in Roosendaal een expositie met ruim veertig meubels van Jorge Zalszupin, vergezeld van een publicatie over de geboren Poolse ontwerper. Een verzameling waaraan Feijns twee jaar werkte en die hij presenteerde in een hoek van zijn loods in een decor met tropische planten. „Ik kreeg een boedel uit één huis aangeboden met twaalf mooie stukken van Zalszupin. Dat leek me een mooi uitgangspunt. Daarna heb ik twee jaar gezocht naar meer stukken van zijn hand.” Inkopen van Braziliaanse meubels is óók een kwestie van gezond verstand, zegt Jelmar Hufen. Zalszupin heeft in 1960 een dranktrolley ontworpen, een rank karretje met palissander bladen en grote messing wielen. Op iedere grote beurs en bij elke gespecialiseerde veiling duikt dat karretje op, zegt hij. „Ik krijg ze ook regelmatig aangeboden. Mij te eng. Ik vertrouw maar een paar handelaren. En als ik geïnteresseerd raak in een kostbaar stuk, wil ik het eerst met eigen ogen zien.” Hufen opent in zijn showroom de deurtjes van een grote kast van caviuna-hardhout, een ontwerp uit de jaren zestig van Zalszupin. „Zie je hoe slordig de binnenzijden zijn afgewerkt?” Een goed teken, zegt hij. „Deze ontspannenheid zit in alles wat Brazilianen doen.”  Hufen en de importeur die anoniem wil blijven zeggen ‘nee’ tegen het overgrote deel van wat zij krijgen aangeboden. Beter te voorzichtig dan te fanatiek, is hun credo. Herkomstgegevens zijn het allerbelangrijkste, zegt Hufen. „Als een handelaar me foto’s kan sturen van het buitenhuis waar de meubels stonden, geeft me dat vertrouwen.” Het meubellabel Etel uit Sao Paulo heeft tientallen klassiekers van Lina Bo Bardi, Zanine Caldas, Oscar Niemeyer, Joaquim Tenreiro en andere ontwerpers in productie. En het Sérgio Rodrigues Atelier in Porto Alegre maakt veertig ontwerpen van Rodrigues, vooral fauteuils. Maar  in moderne Europese meubelzaken is het  Braziliaanse modernisme nog nauwelijks te vinden.  Net als bij vintage meubels vereist het importeren van nieuw gemaakte Braziliaanse meubels doorzettingsvermogen. Dat ondervond Rini Scherpenisse, de eigenaar van de Amsterdamse interieurstudio Mobilia. Hij mailde het atelier van Rodrigues jaren terug met de vraag of hij meubels kon bestellen.  Pas na drie jaar kreeg Scherpenisse antwoord op zijn mail naar Porto Alegre. Met buitenlanders communiceren, transporten organiseren, sommige Brazilianen vinden het lastig, zegt hij. En door het grote verschil in luchtvochtigheid met Brazilië kunnen de meubels niet per containerschip worden vervoerd. „Dan gaat het mis, droogt het hout uit. Wij hebben dat opgelost door vanuit Amsterdam zelf de transporten per vliegtuig te fixen.” Mobilia, zegt Scherpenisse, is nu een van de twee of drie meubelzaken in Nederland met meubels van Sérgio Rodrigues. Tussen klassiekers van Eames en Scandinavische ontwerpers biedt Scherpenisse zes stoelen en een krukje van Rodrigues aan. Mede door het dure transport en de invoerrechten zijn die meubels kostbaar. De Mole, de swingende hondenmandfauteuil, kost bijvoorbeeld ruim tien mille. Hardlopers zijn het niet, zegt Scherpenisse: „Deze meubels geven karakter aan onze winkel. Een Lounge Chair van Eames zie je overal.” De koper moet ook geduld oefenen: in het atelier in Porto Alegre werken ze op bestelling en de levertijd van een fauteuil bedraagt al gauw vier tot vijf maanden. Toch komen klanten die op zoek zijn naar een onderscheidende, lekker zittende stoel soms bij zo’n fauteuil van Rodrigues uit. „Ik heb er net nog eentje verkocht aan een klant die hem in zijn man cave heeft gezet.” ||https://www.nrc.nl//nieuws/2022/09/29/de-gewildste-vintage-meubelen-komen-nu-uit-brazilie-a4142361
2022-09-29||Aantal jongeren met zelfmoordgedachten ondanks einde lockdown amper gedaald||Een zesde van de jongeren tussen de 12 en 25 jaar kampte in juni, na de coronaperiode, nog steeds met serieuze suïcidale gedachten. Dat blijkt uit het vierde kwartaalonderzoek onder jongeren van Netwerk GOR, waar het RIVM aan is verbonden. Daarnaast kampte ongeveer een derde van de jongeren met psychische problemen en pakweg de helft met eenzaamheid en stress.  In de laatste lockdownperiode was het aantal jongeren met suïcidale gedachten bijna verdubbeld: van 9 procent in het najaar van 2021 naar 17 procent tussen december 2021 en februari 2022. Dit percentage was een paar maanden later ondanks het einde van de lockdown dus amper gedaald. Daarnaast was het aantal huisartsbezoeken waarvoor bijvoorbeeld suïcidale gedachten of zelfmoordpogingen de aanleiding vormde, niet minder dan de eerste drie maanden van dit jaar. Het aantal bezoeken was nog steeds 39 procent hoger dan voor de coronacrisis.  In het onderzoek beantwoordden 4.179 jongeren open vragen over de invloed van de coronacrisis op hun persoonlijke ontwikkeling. Hieruit bleek dat veel jongeren de coronaperiode grote invloed op hun leven toedichtten, bijvoorbeeld omdat ze een studieachterstand opliepen. Ook voelden veel jongeren dat ze belangrijke jaren hebben gemist door mentale en fysieke klachten, zoals angsten en vermoeidheid, waardoor sociale contacten afnamen. Op de vraag of ze er in de laatste drie maanden serieus aan hadden gedacht om een eind aan hun leven te maken, zei één op de zes jongeren „deze serieuze gedachten aan zelfdoding wel eens tot heel vaak te hebben gehad”. Stichting 113 Zelfmoordpreventie ziet afgelopen maanden ook een toename in het aantal zelfmoorden onder jongvolwassenen. Het gemiddeld aantal suïcides van jongvolwassenen voorheen was iets meer dan twintig per maand, maar dat aantal zit al enkele maanden boven de dertig. Vooral onder mannen tussen de twintig en dertig jaar was in juni en augustus sprake van een verhoogd aantal suïcides, blijkt uit donderdag gepubliceerd onderzoek van de stichting. Van de jongvolwassenen die in 2021 of 2022 zelfmoord hebben gepleegd, was een ruime meerderheid (70 procent) man en woonde ongeveer de helft alleen. Ongeveer de helft van de mannen en 40 procent van de vrouwen die in deze periode zelfmoord hebben gepleegd, hadden hun opleiding niet afgemaakt. De stichting deed ook onderzoek naar jongvolwassenen met zelfmoordgedachten. Uit deze groep is merendeel vrouw (69 procent) en identificeert bijna de helft zich als lhbti. Deze groep gebruikt ook vaker softdrugs, gamet meer en spendeert meer tijd op sociale media. Een derde van de jongvolwassenen met zelfmoordgedachten heeft in het afgelopen jaar een zelfmoordpoging gedaan.  Praten over zelfdoding kan bij de landelijke hulplijn 113 Zelfmoordpreventie. 
		Telefoon 0800-0113 of www.113.nl||https://www.nrc.nl//nieuws/2022/09/29/aantal-jongeren-met-zelfmoordgedachten-ondanks-einde-lockdown-amper-gedaald-a4143561
2022-09-29||&#8216;Gangsta&#8217;s Paradise&#8217;-rapper Coolio (59) overleden||De Amerikaanse rapper Coolio is op 59-jarige leeftijd overleden. Dat meldt de entertainmentwebsite TMZ donderdagochtend. De rapper, wiens echte naam Artis Ivey is, overleed in Los Angeles tijdens een bezoek aan een vriend. De doodsoorzaak is niet bekend. Tot dusver lijkt het volgens TMZ niet alsof sprake is van moord of doodslag.  De manager van Coolio zegt tegen TMZ dat de rapper naar het toilet ging, maar erg lang wegbleef. Zijn vriend had hem een aantal keer geroepen voordat hij ging kijken en trof de rapper uiteindelijk aan op de vloer van de badkamer. Het medische team dat Coolio ter plaatse doodverklaarde, vermoedt dat hij is overleden aan een hartaanval, zegt de manager.  Coolio is vooral bekend van de hit ‘Gangsta’s Paradise’, die hij in 1995 uitbracht als soundtrack voor de film Dangerous Minds. De rapper kreeg een jaar later een Grammy in de categorie ‘Best Rap Solo Performance’ voor het nummer. Het is een bewerking van ‘Pastime Paradise’ uit 1976 van Stevie Wonder. De clip van het nummer is op YouTube meer dan een miljard keer bekeken.   ||https://www.nrc.nl//nieuws/2022/09/29/gangstas-paradise-rapper-coolio-59-overleden-a4143559
2022-09-29||Vierde lek gevonden in Nord Stream-gaspijpleidingen||De Zweedse kustwacht heeft een vierde lek gevonden in de Nord Stream-gaspijpleidingen. Dat meldt een woordvoerder van deze dienst donderdag aan de Zweedse kranten Svenska Dagbladet en Aftonbladet. Seismoloog Björn Lund zegt tegen Aftonbladet dat een derde explosie „niet wordt uitgesloten”.  De kustwacht zou het lek dinsdagmiddag al hebben ontdekt, toen die per boot en vliegtuig in het getroffen gebied verkeerde. Waarom de informatie twee dagen later naar buiten wordt gebracht, is niet duidelijk. Volgens een woordvoerder van de Zweedse Maritieme Dienst was het vierde lek eerst niet zichtbaar op de radar, omdat het kleiner is dan de andere lekken.  Hoewel de exacte coördinaten niet worden vrijgegeven, is bekend dat het lek zich bevindt tussen twee al bestaande lekken, waarvoor de Maritieme Dienst al een waarschuwing had afgegeven. Twee van de vier lekken bevinden zich in de Zweedse economische zone.  Maandag werden langs Nord Stream 1 en 2 krachtige explosies gemeten. Analisten vermoeden dat Rusland die teweeg zou kunnen hebben gebracht. De explosies, nabij het Deense eiland Bornholm, sloegen gaten in beide pijpleidingen. Volgens verschillende landen zijn de lekken in de leidingen een gevolg van sabotage. Ook Ursula von der Leyen, voorzitter van de Europese Commissie, en NAVO-chef Jens Stoltenberg spreken van sabotage. Denemarken, Noorwegen en Zweden treffen maatregelen om de veiligheid rondom de pijpleidingen te garanderen.||https://www.nrc.nl//nieuws/2022/09/29/vierde-lek-gevonden-in-nord-stream-gaspijpleidingen-a4143558
2022-09-29||Hoe het is om vrouw te zijn in Iran|| Sinds twee weken vinden er massale protesten plaats in Iran, na de dood van een vrouw die haar hoofddoek verkeerd gedragen zou hebben. Opvallend is het hoge aantal vrouwen dat de straat op gaat. Correspondent Melvyn Ingleby vroeg aan enkele van hen: hoe is het om nu vrouw te zijn in Iran?||https://www.nrc.nl//nieuws/2022/09/29/hoe-het-is-om-vrouw-te-zijn-in-iran-a4143557
2022-09-29||Die grijsgedraaide boodschap van Behemoth kennen we nu wel||Metal Behemoth Opvs Contra Natvram 

●●●●●
 ‘We staan quitte”, zei Adam ‘Nergal’ Darski van metalband Behemoth vorige week op Instagram, bij beelden van een vrouw die de posters van hun nieuwe album aan het verscheuren was. „Ik heb jullie boek met leugens jaren geleden verscheurd immers”, voegde hij toe, doelend op een akkefietje waarbij hij in thuisland Polen op het podium een bijbel verscheurde, waarvoor hij werd aangeklaagd. Tja, dat Nergal en Behemoth minstens zo dol zijn op blasfemie als vele Polen op hun heilige boek, dat is geen nieuws. Ook op Opvs Contra Natvram, album nummer twaalf, spuugt hij vuur richting alles wat naar georganiseerde religie riekt. Muzikaal is er wel ontwikkeling – in dynamiek, in de genuanceerde, teruggehouden momenten – en de volle, grootse productie is evengoed om te smullen. Een slecht album is het niet, maar naast het herhalen van hun grijsgedraaide boodschap richting georganiseerde religie, hoor je weinig nieuws. En waar doet dat aan denken…  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/grijsgedraaide-boodschap-behemoth-kennen-we-al-a4143493
2022-09-29||Column | Armoede en champagne||Op zondagmiddag fiets ik naar een man. Een man in nood. Ik ken hem viavia en weet niet hoe hoog de nood is. Hij heeft weinig geld. Het gaat over ‘brieven van de gemeente’ dus dan is alle hulp handig. „Ik heb net gegeten’, heb ik hem nog geappt. Hoe armer de mens, hoe groter het feestmaal. Desnoods van hun laatste centen. Een portiekflat. Vervuild trappenhuis. Even later zit ik naast hem op de bank. Gebogen over een stapel brieven, die hij wel allemaal heeft geopend maar niet helemaal begrijpt. Onmacht leidt vaak tot armoede, door een kleine schuld die groter wordt of een verkeerde beslissing. En armoede leidt tot onmacht, omdat verstandige beslissingen nemen lastiger wordt als je stress hebt over geld. Volgens het CPB leeft 6,7 procent van de Nederlanders onder de armoedegrens, dat wordt 4,9 procent door recente overheidsmaatregelen. Een op de twintig, nog steeds veel. Met armoede loopt bijna niemand te koop. Het wordt verborgen alsof het een besmettelijke ziekte is. Scholen in armere buurten geven álle kinderen ontbijt zodat ook het kind dat het écht nodig heeft het krijgt.  Onzichtbare ellende tot het in je gezicht schreeuwt en je het niet meer níét kan zien. Zoals die jongen van 11 die omviel van de honger. Hij verscheen in deze krant en opeens was hij overal. In de Kamer stelden negen (!) partijen vragen. Want dit kan toch niet, zeiden de politici.  Nee, het kan ook niet. Het kan ook niet dat jij nog niet weet dat dit gebeurt. Overleven kan met potjes en regelingen. Die moet je wel zélf kunnen vinden. En niet bang zijn dat je dat geld later plots moet terugbetalen. In een ‘huis van de wijk’ (buurthuis) in het Rotterdamse Spangen zaten afgelopen week drie frisse stagiairs van de mbo-opleiding ‘juridisch’ klaar om te helpen met invullen van formulieren. Er was geen enkele cliënt.  Op de bank in die portiekflat lezen we in de laatste brief dat de gemeente binnen een week informatie wil. De bewijsstukken meesturen in een envelop. Hij heeft geen computer of   printer. Ik mail de stukken naar een vriend om te printen. Heb je de energietoeslag gekregen? Hij weet niet waar ik het over heb. Samen kijken we zijn bankgegevens terug tot januari. Geen 800 euro te bespeuren. Die gaan we aanvragen. Als ik mijn schoenen aantrek, komt hij met een cadeau. Het is een fles champagne, ingepakt in cellofaan.  „Kan ik niet aannemen.” „Alsjeblieft.” „Nee joh, drink zelf op.” „Ik ben moslim, mag niet.” De fles staat op tafel. Klaar om feestelijk te ontkurken. Alleen, wat zeg ik tegen mijn vrienden als ze vragen wat ik te vieren heb?||https://www.nrc.nl//nieuws/2022/09/29/armoede-en-champagne-a4143554
2022-09-29||Wat vindt NRC | Defensie moet harder zoeken naar Afghanistan-rapport||Een meterslange archiefkast vol dossiermappen in een Defensie-archief in Rijswijk kan de sleutel bevatten. Zit in een van die mappen het Special Report dat een Nederlandse inlichtingenofficier in 2010 in Uruzgan schreef over een mogelijke oorlogsmisdaad door Australische commando’s? Die vraag is maar op één manier echt te beantwoorden: doorzoek de kast. De aanleiding rechtvaardigt alle menskracht die dit vergt. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Uit onderzoek van NRC bleek deze week dat Nederlandse militairen destijds meldingen kregen over een mogelijke executie door Australiërs, de bondgenoten met wie zij de verantwoordelijkheid voor de NAVO-missie ISAF in Uruzgan deelden. Volgens lokale bronnen werd een Afghaanse burger gemarteld en vermoord. De man was eerder aangezien voor de maker van een bom die twee Nederlandse militairen had gedood, maar na onderzoek was Nederland overtuigd geraakt van zijn onschuld. Uit het onderzoek kwam ook een ontluisterend beeld naar voren over de archivering van de missie. Het rapport, waarvan twee papieren exemplaren zouden bestaan, is spoorloos, ook in digitale vorm. Het is zelfs onduidelijk waar het te vinden zou moeten zijn. In de archiefkast in Rijswijk, in een kluis op het ministerie van Defensie in Den Haag of elders?  De plaats waar het al lang zou móéten liggen is duidelijk: op het bureau van de speciale aanklager die in Australië is aangesteld om de bedroevend lange lijst aan mogelijke Australische oorlogsmisdaden in Afghanistan te onderzoeken. De naam Abdul Jalil – de gedode Afghaan in kwestie –  kan worden toegevoegd aan de lijst van 39  burgers en krijgsgevangenen die – zo concludeerde de Australische generaal-majoor Paul Brereton in 2020 – vermoedelijk door Australiërs zijn vermoord.  Breretons observaties over de cultuur binnen de Australische elite-eenheden waren ronduit schokkend: executies van Afghanen dienden soms als een ontgroeningsritueel voor jonge militairen, eenheden voerden onderling competitie over het aantal kills, verantwoording afleggen bleek niet nodig. Na het Brereton-rapport beloofde toenmalig premier Morrison gerechtigheid. Twee jaar later staat echter alleen een voormalig legerjurist terecht, die  documenten  over de misstanden naar de media had gelekt, na tevergeefse interne meldingen. Dat gegeven vergroot de noodzaak om het Nederlandse rapport te vinden. Het staat de Australische justitie uiteraard vrij om ook zonder rapport  een onderzoek naar het incident in te stellen, maar dit document zou een extra aanmoediging kunnen zijn en bevat wellicht belangrijke informatie.  Dit gaat echter niet alleen over Australische verantwoording. Alle staten moeten het internationaal humanitair recht naleven, wat onder andere betekent dat ze geacht worden op te treden bij het vermoeden van een oorlogsmisdrijf. Het zoek raken van het rapport verhoudt zich slecht tot deze plicht. De rommelige archivering van de ISAF-missie – Nederlands belangrijkste militaire optreden in decennia – roept bovendien de vraag op of er meer informatie mist die nog relevant kan blijken te zijn. Dat  er  alsnog geld komt voor een betere archivering is positief, maar het is afwachten of dat voor dit rapport nog zin heeft – en het niet jaren geleden al in een papierversnipperaar is verdwenen, bewust of onbewust. Harder zoeken, tot alle opties zijn uitgeput, is het enige wat erop zit.||https://www.nrc.nl//nieuws/2022/09/29/defensie-moet-harder-zoeken-naar-afghanistan-rapport-a4143544
2022-09-29||Banaan gegooid naar speler Brazilië||In Brazilië is grote ophef ontstaan nadat de Braziliaanse voetballer Richarlison  dinsdag tijdens de oefeninterland in Parijs tegen Tunesië een banaan naar zich toegeworpen kreeg. Voorzitter Ednaldo Rodrigues van de Braziliaanse voetbalbond sprak in een bericht op Twitter zijn afkeur uit over deze vorm van racisme. „Deze keer heb ik het met eigen ogen gezien. Dit schokt ons allemaal”, zei de bondsvoorzitter na de met 5-1 gewonnen oefeninterland in het Parc des Princes. Vanuit het publiek werd een banaan naar de feestende Brazilianen gegooid nadat Richarlison voor de 2-1 had gezorgd. De Braziliaanse bond publiceerde daar op Twitter een foto van. „We moeten onthouden dat we allemaal hetzelfde zijn, ongeacht huidskleur, ras of religie”, aldus Rodrigues. „Racisme moet strenger bestraft worden. De strijd tegen racisme gaat niet om één zaak. We hebben een fundamentele verandering nodig om dit soort misdaden van de wereld uit te bannen.” Voor de aftrap hadden de Braziliaanse spelers geposeerd achter een bord met daarop de tekst ‘zonder onze zwarte spelers, hadden wij geen ster op ons shirt staan’. Er prijken op het shirt van de ‘Seleção’ vijf sterren, die staan voor de vijf veroverde wereldtitels.  De internationals kwamen juist met dat  statement naar aanleiding van de racistische bejegening van Vinícius Júnior, de Braziliaanse aanvaller van Real Madrid. Fans van Atlético Madrid maakten onlangs apengeluiden tijdens de wedstrijd tegen Real. Vinícius kwam tegen Tunesië na rust in het veld.  Richarlison  zei woensdag te hopen dat de supporter die de banaan gooide wordt geïdentificeerd en gestraft. De aanvaller van Tottenham Hotspur zei het voorval zelf niet te hebben gezien „Ik sprak erover met Roberto Firmino. Ik zei tegen hem dat ik denk dat God ervoor heeft gezorgd dat ik het niet zag”, zei Richarlison. „Omdat ik niet weet wat ik dan zou hebben gedaan in het heetst van de strijd.” Richarlison haalde ook het incident met zijn ploeggenoot Vinícius Júnior bij Real Madrid aan. „Je zag wat er recentelijk met Vinícius gebeurde, en nu dit, in een stadion. Hopelijk leert dit incident andere mensen dit niet te doen.” (ANP)||https://www.nrc.nl//nieuws/2022/09/29/banaan-gegooid-naar-speler-brazilie-a4143531
2022-09-29||Column | Wikifiel||Gisteravond had ik het met vrienden over de dingen waar we dankbaar voor zijn. Na het bezingen van liefde, gezondheid en werk werd het tijd voor de kersen op de taart, de dingen waar je niet meteen aan denkt bij geluk of welzijn maar die daar wel enorm aan bijdragen. Mijn beste vriendin prees de tandheelkunde, mijn neef de ruime keuze voor veganisten in restaurants, en de rest de Formule 1.            Ik vertelde dat de noisecancelling koptelefoon mijn bestaan aanzienlijk had verbeterd.  Maar toen ik naar huis wandelde, besefte ik dat er nog een veel grotere kers is: Wikipedia.          Ik groeide op met de grote Winkler Prins-encyclopedie, die uit 25 in leer geklede bakstenen bestond. Ik kon er uren in snuffelen. Ooit brak ik twee middenvoetsbeentjes toen een deel uit mijn handen glipte en op mijn voet belandde. Toen ik Wikipedia ontdekte, was ik meteen verkocht. Eindelijk een naslagwerk waarbij je niet je vingers aan de bladranden sneed, of als je hem liet vallen in het loopgips moest. Sindsdien breng ik er dagelijks een uurtje op rond, struinend, surfend, weetjes opslurpend.       Gisteravond ontdekte ik Nezahualcoyotl (1402-1472), de Azteekse Marcus Aurelius. Een filosofische koning die bekendstond om zijn vredelievendheid (hij liet een tempel bouwen waarin géén mensenoffers mochten worden gebracht) (in de overige tempels gingen ze nog wel door, maar hee het was een begin) maar die vooral de geschiedenis in ging vanwege zijn poëzie.            Terwijl buiten de herfst huishield, las ik gedichten die gisteren geschreven hadden kunnen zijn, zo helder en toegankelijk waren ze. In een ervan vertelt Nezahualcoyotl hoe blij en rijk hij wel niet is. Na zijn waardevolste bezittingen te hebben opgesomd, zegt hij opeens, vanuit het niets:   ‘We zullen vergaan’. Hij raadt de lezer aan om het er nog van te nemen, en vervolgt met de boodschap dat alles eindig is: ‘Zelfs jade versplintert,/ zelfs goud breekt,/ zelfs vogelpluimen rafelen uiteen’, om te besluiten met: ‘We zijn niet voor altijd op aarde, we zijn er maar voor even.’             Ik dacht: dank je, grote moderne tijd. Dat ik me mag warmen aan de gedachten en gedichten van iemand waar ik nog nooit van had gehoord. Dat er iets bestaat als het schrift, als encyclopedieën en geschiedschrijvers. Natuurlijk zijn er mensen die weinig hebben met feitjes waarmee je de radiator niet kan ontluchten. Maar voor mij zijn het cadeautjes.     Nezahualcoyotl schreef trouwens dat poëzie helpt om de pijn van het leven te verzachten. Kennis verhoogt op zijn beurt weer de lol van het bestaan. En zo trek ik, terwijl de dagen donkerder worden, van lemma naar lemma. Door kamers waar ik altijd welkom ben, waar eerderen voor mij het licht aandeden.||https://www.nrc.nl//nieuws/2022/09/29/wikifiel-a4143517
2022-09-29||Opinie | Krijtstreep||Voor de ouderavond heb ik alvast m’n goeie goed aan: een zwarte jumpsuit met een krijtstreep. M’n leerlingen uit 5 havo zien het voor het eerst en reageren enthousiast: „Mooi pak, mevrouw!” Een meisje vooraan zegt: „Het doet me ergens aan denken…” En ze probeert erachter te komen wat het is. „Het krijtstreeppak van je opa?” vraag ik. Nee, dat is het niet. Ze denkt hard verder. „Ik weet het”, roept ze, „m’n dekbedovertrek!” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/29/krijtstreep-a4143514
2022-09-29||Gestoofde aubergine met paprika en tahin||Gebruik voor deze stoof een pan met een dikke bodem en serveer het gerecht met brood of rijst. Snijd de ui in hele dunne ringen, maak eventueel gebruik van een mandoline. Verwijder de lijsten en zaden van de paprika’s en snijd de paprika in grove blokjes. Snijd de rode peper heel fijn, afhankelijk van je smaak verwijder je wel of niet de zaden en lijsten. Halveer de cherrytomaten en verwijder het groene harde stukje. Verwarm de olie in een pan met dikke bodem. Voeg de uien toe en bak ze glazig, gebruik een siliconen spatel om de groenten om te scheppen. Pers de knoflook uit over de uien en roer een paar keer goed door. Voeg alle groenten toe; houd een handje tomatenblokjes apart. Voeg 30 ml water en de tahin toe. Roer zacht door en laat het geheel een paar minuten pruttelen. Voeg dan de suiker en kurkuma toe. Voeg vervolgens de helft van het sesamzaad toe en eventueel nog wat extra water om de gewenste structuur te krijgen Proef en voeg (Maldon) zout toe naar smaak. Meng voor het serveren de rest van de tomaat erdoor, besprenkel met de rest van het sesamzaad en eventueel met extra olijfolie en wat peterselie.  Voor 4 personen: Esther Erwteman Tahin Fontaine Uitgevers 256 blz. € 33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/29/thuiskok-gestoofde-aubergine-met-paprika-en-tahin-a4143509
2022-09-29||Sudoku van donderdag 29 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/29/sudoku-a4143507
2022-09-29||In het midden||Horizontaal:  1.  ‘Na 20 jaar weer iemand van __ erkend’ 5. Huis __, stuk van Sartre 9.  Raast over Florida 12.  Héél groot 13.  __ Got No, I Got Life, Nina Simone 14.  Italiaanse zender 15.  Past voor boom of voeding 16.  In zo’n wereld gelooft de idealist 17.  Voor jong en oud 18.  Instapper 21.  De e van i.e. 24.  Watermerk 26.  Lang geleden 27.  0,0001 kilo 28.  Aan de lopende band 29.  Knorrig 31.  Ondoordacht bouwwerk 32+34. Schrijft het Boekenweekgeschenk 35.  Tussen zèta en thèta 36.  Von Trier, Eriksen, Andersen 37. The Handmaid’s __     Verticaal   1.  Veelal Haags gebouw 2.  Overeenkomst 3.  E-mineur 4.  Door Eric bezongen vrouw 5.  Bereden strijders 6.  Past voor keur of spelen 7.  Niet gezien 8.  __ verhalen 9.  Wüst of Van Ditshuyzen 10.  Uitgangspunt 11.  Kleiner wordt het niet 19.  Oom van Roald 20.  Verbeten 22.  Tussen bèta en delta 23.  Zit met Conny en Maarten op VWS 25.  Is essentieel bij een detective 27.  Past na man of kikker 30.  Voorvader 33.  De mensen  Oplossing puzzel 28 september. Horizontaal: 1. HARDOP 6. MAGIC 10. ALIE 11. RIVALE 13. APENKOP 15. GETOB 17. RE 18. ELBA 19. IRA 23. HEN 25. EREN 26. NP 28. OBERS 30. MATADOR 32. POETIN 33. COCU 34. TOTEN 35. GEKNOT   Verticaal: 1. HAARDHOUT 2. ALPE 3. RIE 4. DENEN 5. PROBZ 6. MAGNEET 7. ALE 8. GETIK 9. CUBA 12. IPA 14. KLETSEN 16. ORINOCO 20. INEPT 21. WRANG 22. SNACK 24. EB 25. EMI 27. PRUT 29. ROE 31. DON  In het midden: INEZ WESKI  ||https://www.nrc.nl//nieuws/2022/09/29/in-het-midden-a4143506
2022-09-29||Gloeiend samenspel en  experimenteerdrift||Bij de eerste klanken waan je je even in oosterse sferen, maar dan neemt het Tweede strijkkwartet van Benjamin Britten alweer een andere wending, zonder dat aanvankelijke mysterie af te schudden. Het Belinfante Quartet is hoorbaar dol op Britten; in het lange derde deel, ‘Chacony’, zetten ze de tijd prachtig stil. Op zijn originele, ruimtelijk opgenomen debuut-cd combineert Belinfante werk van Britten  met Plan and elevation van Caroline Shaw, een even eigenzinnige als aanstekelijke gids-in-klanken van landgoed Dumbarton Oaks. Daartussen toveren ze nog een danssuite (1651) van John Playford uit de hoge hoed. Een opzwepende jig die plots een melancholieke wending neemt, klappen en stampen en zingen – maar net als je denkt dat Belinfante een doorstart als folkband overweegt, volgt er een beschaafd barokdansje, dat weer uitloopt op een rock-groove. Gekoppeld aan gloeiend samenspel maakt deze vrolijke experimenteerdrift van Ellipse een bijzonder album. Klassiek Belinfante Quartet Ellipse 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/gloeiend-samenspel-en-experimenteerdrift-a4143497
2022-09-29||Steve French maakt heerlijke mijmersongs||Het klinkt zo simpel, maar  is een kunst die maar weinigen echt beheersen: achteloze liedjes met quasi-nonchalante zanglijnen maken die ongemerkt voorbij lijken te kabbelen en toch blijven hangen. Grootmeesters als Pavement, Sebadoh en Guided by Voices blinken erin uit, maar Cees Paris kan het ook.  Na de lockdown reanimeerde hij  indie-band Steve French (inclusief leden van Canshaker Pi en Personal Trainer, waarin Paris óók gitaar speelt) en schreef een vervolg op de uitstekende debuutplaat Lightning Tiger Running (2019). Afgezien van de onstuimige Strokes-gitaren in ‘Solid Days’ en ‘Rain over the Sea’ klinken de stukken op Dog kalmer dan zijn voorganger, maar dat geeft niets. Paris combineert pakkende oorwormen met bezwerend getokkel en wisselt zijn droogkloterige gemijmer (‘Waar denken honden aan als ze in een auto zitten?’) soms af met een perfect getimede, wankele kopstem waarin de oprechtheid het wint van zuiverheid. Het lijkt terloops voorbij te glijden, maar blijft onherroepelijk in je hoofd zitten. Indiepop Steve French Dogs 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/steve-french-maakt-heerlijke-mijmersongs-a4143496
2022-09-29||Kippenvel uit het gouden Hollywoodtijdperk||De Britse dirigent John Wilson richtte in 2018 het orkest Sinfonia of London opnieuw op, ooit befaamd om zijn fraaie strijkersklank. Op Hollywood Soundstage zet Wilson zes filmcomponisten uit het Gouden Hollywoodtijdperk in het zonnetje, voornamelijk Europese componisten die naar Hollywood trokken, onder wie Erich Wolfgang Korngold, Max Steiner en Franz Waxman. De strijkers smachten in het vaak gecoverde thema van David Raksin uit de film Laura (1944) en spelen op gloedvolle wijze de prachtige wals uit My Fair Lady (1956, van Frederick Loewe). Maar ook de koperblazers zijn fenomenaal.  Het hart van Hollywood Soundstage wordt gevormd door uitstekend gespeelde suites uit Hitchcocks Rebecca (Waxman), het Bette Davis-melodrama Now, Voyager (Steiner) en The Wizard of Oz (Herbert Stothart). Als de melodie van ‘Somewhere Over the Rainbow’ klinkt, volgt geheid kippenvel. Filmmuziek Sinfonia of London o.l.v. John Wilson Hollywood Soundstage 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/kippenvel-uit-het-gouden-hollywoodtijdperk-a4143495
2022-09-29||Spacemuziek met majestueuze sax||Is het jazz, is het spacerock, is het dance? De muziek van het Britse trio The Comet Is Coming laat zich moeilijk categoriseren, al wijzen de aanwezigheid van tenorsaxofonist Shabaka Hutchings (Sons of Kemet) en de uitgave op het legendarische label Impulse! op jazz-antecedenten. Het space-element is voornamelijk afkomstig uit de pulserende synthesizers van Dan ‘Danalogue’ Leavers, op dit vierde album wat strakker gedoseerd dan in de doorlopende flow van het voorlaatste The Lifeforce en appendix The Afterlife. Centraal staat nog altijd de majestueuze sax van Hutchings die honkt, fluistert, scheurt en  soms verwoestend tekeergaat. Titels als ‘Tokyo Nights’ en ‘Atomic Wave Dance’ bieden wat ze beloven: jachtige stadsmuziek en een springerig dansritme waarin de drums van Maxwell ‘Betamax’ Hallett de kern vormen voor Shabaka’s patroon van staccatonoten. In ‘Mystik’ schurkt The Comet zelfs tegen het symfonische, rechtstreeks van de planeet Zork. Jazz The Comet Is Coming Hyper-Dimensional Expansion Beam  
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/spacemuziek-met-majestueuze-sax-a4143494
2022-09-29||Indirect Klangstof pleegt overval via de achterdeur||Koen van de Wardt, alias Klangstof, bouwt gestaag aan een ingenieus oeuvre. Of het nu is met elektronische middelen of met akoestische instrumenten, steeds zorgt hij  voor indirecte verlokking, als een overval via de achterdeur. Op zijn  derde album Godspeed to the Freaks  hebben de akoestische instrumenten de overhand. Drums klinken als drums, zonder de schuifelende klank van eerdere albums. Dat leidt tot een helderder geluid maar een al even doorwrochte opbouw. Van de Wardt schrijft uitgerekte songs, als ‘Truth’ en ‘The Alarm’, waarin de muzikale elementen in brokjes worden uitgestrooid. De melodielijn van bas en gitaar zweeft voorbij, terwijl de zang meer en minder op de voorgrond treedt, op een subtiel psychedelische manier. Verrassend is de samenwerking met zangeres Tessa Rose Jackson, van Someone, in ‘How I Feel’. Hun koelbloedige zangstemmen creëren samen een geheimzinnige bekoring, tegen een achtergrond van flarden steelgitaar en ijle koorzang. Rock Klangstof Godspeed to the Freaks 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/29/indirect-klangstof-pleegt-overval-via-de-achterdeur-a4143492
2022-09-29||CBS: Nederlanders voelen zich vaker eenzaam||De eenzaamheid in Nederland is toegenomen. In 2021 voelde 11 procent van de Nederlanders van vijftien jaar en ouder zich ‘sterk’ eenzaam, ten opzichte van 9 procent twee jaar eerder. Dat blijkt uit donderdag gepubliceerde cijfers van het Centraal Bureau voor de Statistiek (CBS). Bijna een derde van de respondenten uit het onderzoek voelde zich ‘enigszins’ eenzaam, tegenover een kwart in 2019. Vooral alleenstaande ouders werden in twee jaar tijd eenzamer. Het CBS maakt een onderscheid tussen ‘emotionele eenzaamheid’, wanneer je een hechte band mist, en ‘sociale eenzaamheid’, wanneer je behoefte voelt aan meer sociaal contact. Jongeren tussen de 15 en 25 jaar voelden zich in 2021 het vaakst emotioneel eenzaam, terwijl dat in 2019 nog de groep 75-plussers betrof. De leeftijdsgroepen die te weinig sociaal contact ervaarden, waren vorig jaar vooral de 45- tot 55-jarigen (19 procent) en 25- tot 45-jarigen (15 procent).  Eenzaamheid is al jaren een groeiend probleem. De coronacrisis heeft wat dat betreft invloed uitgeoefend op iedere leeftijdsgroep. Vooral jongeren en alleenstaande ouderen hadden het mentaal zwaar vanwege de opgelegde sociale beperkingen. Woensdag maakte staatssecretaris Maarten van Ooijen (Volksgezondheid, ChristenUnie) bekend dat het kabinet de komende jaren 40 miljoen euro extra beschikbaar stelt om eenzaamheid te bestrijden. Het geld wordt vooral gebruikt voor onderzoeken naar eenzaamheid en om initiatieven te steunen die het „urgente” probleem aanpakken. Het CBS publiceerde donderdag nog een onderzoek. Daaruit bleek dat de groep mensen die in 2010 „op meerdere fronten niet goed mee kon draaien in de maatschappij” tien jaar later nog even groot was. Bij deze ‘sociaal uitgeslotenen’ speelt mee dat ze vaak een laag inkomen, betaalachterstanden en weinig contact hebben en geen professionele hulpverlening ontvangen. Alleen de groep jongeren stond er na tien jaar iets beter voor. ||https://www.nrc.nl//nieuws/2022/09/28/cbs-nederlanders-voelen-zich-vaker-eenzaam-a4143460
2022-09-29||Alders: ‘belazerd’ door de NAM||„Vertrouwen komt te voet en gaat te paard, maar hier hebben de paarden wel héél hard gelopen”, zegt Hans Alders woensdag tegenover de parlementaire enquêtecommissie in Den Haag die de gaswinning onderzoekt. De voormalig Nationaal Coördinator Groningen (NCG) heeft het  over het geschonden vertrouwen van de bewoners in Groningen, die in 2018 te horen kregen dat de versterking van hun huizen misschien toch niet zou doorgaan. Eerder hadden ze een brief ontvangen waarin stond dat hun huizen onveilig waren vanwege de aardbevingen. „Probeer je eens voor te stellen dat die brief bij jou op de mat is gevallen”, zegt Alders. „Wat betekent dat? Elke avond leg je je kind in bed in een niet-veilig huis.” Hij vond het „ondenkbaar” dat hij naar die mensen terug zou gaan om te zeggen: het zit toch anders. Hoe kon hij dat doen „in een situatie waarin niemand iemand gelooft?” Het is de vijfde week van de parlementaire enquête, en voor het eerst zit de kleine publieke tribune in het Logement in Den Haag bijna vol. Veertien mensen zijn er naar dit bijgebouw van de Tweede Kamer gekomen om te luisteren naar Alders, die in 2018 boos opstapte. Hij legde zijn functie neer nadat  toenmalig minister Eric Wiebes (Economische Zaken, VVD) had besloten de versterking van huizen grotendeels stil te leggen. Wiebes wilde de operatie die Alders sinds 2015 in gang had gezet omgooien, omdat hij net, met instemming van het hele kabinet-Rutte III, het verstrekkende besluit had genomen de gaskraan voor 2030 dicht te draaien. Dan hoefden er ook minder huizen versterkt te worden, verwachtte Wiebes.  Verrassend genoeg kon Alders die redenering van Wiebes best volgen. Hij was er niet tegen geweest om te onderzoeken wat het stopzetten van de gaswinning voor de versterking zou betekenen. Wel vond hij dat de drie projecten die hij al in gang had gezet, moesten doorgaan. Want „het ging niet alleen over stenen, maar om het thuis van mensen”,  zegt Alders. Dat was ook de invalshoek van waaruit hij de versterking altijd had benaderd, vertelt hij. Niet allemaal losse huizen inspecteren en versterken, waardoor er ongelijkheid en jaloezie kon ontstaan tussen bewoners, maar ‘gebiedsgericht’ werken, waarbij ook meteen de leefbaarheid in dorpen werd aangepakt.  De Nederlandse Aardoliemaatschappij (NAM), die het gas won en daarom ook aansprakelijk was voor de risico’s, leek het daar aanvankelijk mee eens te zijn. Maar in de loop van 2017 kwamen er barstjes in de samenwerking. Hij werd „belazerd”, zegt Alders. Hij kwam er bijvoorbeeld achter dat in een rijtje huizen dat in zijn geheel zou worden aangepakt, het ene huis wel was geïnspecteerd en het andere niet. En de versterking schoot ook niet op, omdat de NAM zich met „fabelachtige details” bemoeide en soms weigerde te betalen. Bij het ministerie groeide de twijfel of Alders wel de juiste woningen aan het versterken was. Dat kwam doordat de NAM op basis van een eigen model had berekend dat er allerlei woningen onveilig waren die níét waren meegenomen in  Alders’ versterkingsprojecten. Dat had hem „op zijn ziel getrapt”. Er was toen hij begon niemand die wist welke huizen veilig of onveilig waren, dat liet hij juist onderzoeken. „Was daar een lijstje van geweest, dan was iedereen daar naartoe gereden om aan het werk te gaan”, zegt hij. Maar welke huizen onveilig zijn, „dat wisten we toen niet en dat weten we nu ook niet.” Toen Wiebes  besloot het heft in eigen hand te nemen, trok Alders zijn conclusies. Omdat hij met zijn rug naar het publiek toe zat, zagen de mensen  niet  hoezeer het hem speet dat het zo was gelopen.||https://www.nrc.nl//nieuws/2022/09/28/alders-belazerd-door-de-nam-a4143548
2022-09-29||Vier doden en zeker veertig gewonden bij Israëlische aanval op Palestijns kamp Jenin||Israëlische militairen hebben woensdag een aanval uitgevoerd op een kamp in de Palestijnse stad Jenin. Hierbij hebben zij zeker vier inwoners gedood en 44 andere Palestijnen verwond, melden internationale persbureaus op gezag van het Palestijnse ministerie van Volksgezondheid. Het gaat om de dodelijkste aanval sinds Israël zijn aanwezigheid in de Westelijke Jordaanoever afgelopen lente heeft vergroot. Volgens Israël hebben zijn militairen twee Palestijnen gedood die verdacht werden van betrokkenheid bij recente aanvallen in Israël. Toen de militairen een huis in het vluchtelingenkamp omsingelden om hen te arresteren, zou een bom zijn afgegaan en een schotenwisseling zijn ontstaan waarbij zij de twee Palestijnen doodden. Daarop braken op veel plekken in het kamp gevechten uit tussen de toegestroomde Israëlische militairen en schietende en stenen gooiende Palestijnen. Hierbij zijn volgens de Palestijnse autoriteiten nog twee Palestijnen gedood en 44 anderen gewond geraakt. De gevechten passen in een reeks van Palestijnse aanvallen in Israëlische steden en Israëlische militaire acties in de bezette gebieden die afgelopen lente begon. Veel van de Israëlische aanvallen vinden plaats in en rondom Jenin, waar een deel van de Palestijnen leeft dat verantwoordelijk wordt gehouden voor de aanvallen.||https://www.nrc.nl//nieuws/2022/09/28/vier-doden-en-zeker-veertig-gewonden-bij-israelische-aanval-op-palestijns-kamp-jenin-a4143556
2022-09-29||In hele staat Florida schade door orkaan Ian, stormvloeden van 3,6 meter gemeten||Orkaan Ian heeft woensdag in de Amerikaanse staat Florida enorme schade veroorzaakt. In sommige kustplaatsen werden stormvloeden van 3,6 meter hoog gemeten. De orkaan heeft grote overstromingen teweeggebracht, maar het water stijgt niet verder nu de orkaan landinwaarts trekt. Dat meldde de gouverneur van Florida, Ron DeSantis, tijdens een persconferentie. Volgens DeSantis is orkaan Ian een van de zwaarste orkanen die Florida ooit heeft getroffen. Meer dan twee miljoen huishoudens hebben geen stroom en „de hele staat zal te maken hebben met schade”, aldus de gouverneur. Ook liet hij weten dat zo’n 250 vliegtuigen en helikopters, 300 boten en 1.600 voertuigen paraat staan om burgers te helpen die vast kwamen te zitten door de orkaan.  Op sociale media worden veel beelden gedeeld van de schade die Ian heeft aangericht. Straten staan blank, auto’s verdwijnen bijna geheel in het water en de kust is overstroomd met water dat landinwaarts wordt geblazen, zo laten videobeelden zien: Inmiddels is de orkaan afgezwakt van de op een na zwaarste categorie vier naar categorie één. Volgens het Amerikaanse Nationale Orkaancentrum moet men nog altijd rekening met onder meer „catastrofale overstromingen”. In Lee County, het district in Florida waar orkaan Ian woensdag aan land kwam, is sinds 18.00 uur (lokale tijd) een avondklok van kracht. De avondklok werd door de autoriteiten ingesteld na berichten over een plundering van een benzinestation. Tot zeker donderdag moet rekening worden gehouden met ernstige overlast. Daarna koerst Ian af op South- en North-Carolina en Virginia. Ook in deze drie staten is woensdag de noodtoestand uitgeroepen. Op foto’s die eerder op de dag werden genomen, waren lange files te zien van mensen die buiten het pad van de orkaan probeerden te komen. Meer dan twee miljoen mensen hebben dinsdag het advies gekregen om te evacueren. Ian raasde eerder over buurland Cuba, waar volgens AP een ziekenhuis werd beschadigd. Voor zover bekend is daar niemand om het leven gekomen. Wel worden nog twintig mensen vermist die op een boot van Cuba naar Florida probeerden te komen, meldt CBS News. Drie andere migranten werden gered door de kustwacht.  Enkele olieplatformen in de Golf van Mexico kwamen volgens nieuwssite Politico tijdelijk stil te liggen, maar de Amerikaanse president Joe Biden waarschuwde oliebedrijven om dat niet aan te grijpen als excuus om de olieprijzen verder omhoog te gooien. AP citeert Biden: „Amerika kijkt toe. De industrie moet het juiste doen.”||https://www.nrc.nl//nieuws/2022/09/28/orkaan-ian-bereikt-florida-windsnelheden-boven-de-200-kilometer-per-uur-a4143555
2022-09-29||Opsporing komt in gevaar door disfunctioneren tapkamer politie||De ‘tapkamer’ van de politie functioneert zo slecht dat opsporingsonderzoeken gevaar lopen. Een voor miljoenen aangekocht nieuw systeem doet het al drie jaar niet, waardoor de politie moet terugvallen op een zwaar verouderd systeem dat met grote regelmaat uitvalt. Het afluisteren en monitoren van verdachten en criminelen, ook tijdens invallen of grootschalige politieacties, komt daardoor in gevaar. De verhoudingen bij de afdeling Interceptie & Sensing, waar de tapkamer onder valt, zijn inmiddels zo verziekt, dat meerdere politiemensen formele klachten hebben ingediend tegen de leiding.  De technische problemen bij de afdeling zijn het langdurigst en structureelst bij het tapsyteem, maar blijven daar niet toe beperkt. Zo lag vorige week  een systeem van bewakingscamera’s eruit. De verwerking van data van kentekenregistratie-camera’s boven de snelweg, en van camera’s die bijvoorbeeld bij beveiligde personen in de woonwijk hangen, was meerdere dagen niet functioneel, ook niet tijdens Prinsjesdag. Dat ging rechtstreeks ten koste van  de beveiliging van tal van prominenten. Het kentekenvolgsysteem werkte nog steeds niet goed toen begin deze week een auto vol wapens van Nederland naar België gevolgd moest worden in verband met  een Belgische bedreigde minister. „Dan gaat het dus om concrete risico’s”,  aldus een betrokken politiefunctionaris. De tapkamer is een cruciaal opsporingssysteem in het hart van de politieorganisatie. Alle afgetapte communicatie met telefoons – zowel spraak als tekst en data – komt daarin samen. Het systeem, dat in januari 2019 voor een geheimgehouden bedrag werd aangekocht van het Israëlische defensiebedrijf Elbit, functioneert sinds de aankoop niet. Al ruim drie jaar proberen de politie en Elbit, met hulp van extra ingehuurde technici, het nieuwe tapsysteem draaiend te krijgen. Medewerkers van het Israëlische bedrijf zijn permanent aanwezig in de tapkamer in Driebergen, een extra beveiligde ruimte waar ook tal van andere gevoelige informatie ligt opgeslagen. Maar iedere test die tot nu toe met het systeem wordt uitgevoerd – en dat gebeurt meerdere malen per maand – is mislukt, bevestigen betrokken politiefunctionarissen aan NRC. „Elbit heeft een systeem verkocht dat alles zou kunnen. Maar het kan heel veel niet, of is onwerkbaar. Het is niet voor niets dat andere landen zoals België het systeem al de deur uit hebben gegooid”, aldus een betrokken politiefunctionaris. „Het probleem is niet alleen de techniek, het is ook de organisatie. De tapkamer valt onder ICT, alsof het alleen maar om automatisering gaat. Maar het gaat om opsporing. Dat blijkt de leiding niet te snappen.” Het nieuwe Elbit-systeem faalt vooralsnog op alle fronten: bij het verzamelen, opslaan en bij het vindbaar maken van getapte data. Er is nu, vier jaar nadat de keus op het systeem viel, nog geen enkel onderdeel operationeel. De politie is noodgedwongen volledig afhankelijk van het oude, eveneens Israëlische tapsysteem, dat nu voor veel geld door een concurrent van Elbit in de lucht wordt gehouden.   Toen dat oude systeem in 2010 in gebruik werd genomen, betekende ‘tappen’ nog voornamelijk het afluisteren van gesprekken. Inmiddels zijn veel complexere data van smartphones en daarop draaiende apps belangrijker geworden dan spraak. De data die daarbij getapt worden, zoals locatiegegevens en data van internetverkeer, worden bovendien gecombineerd met data uit andere bronnen, zoals kentekengegevens die op de snelweg worden bijgehouden. Al die informatie komt samen bij de afdeling Interceptie & Sensing, waar het gezamenlijk geanalyseerd wordt. De politiefunctionarissen die NRC sprak zeggen niet anders te kunnen dan deze informatie nu naar buiten te brengen: „Als we dit niet doen, lopen mensen gevaar. Dit is cruciaal, dit mag zo niet doorgaan.” NRC heeft onder meer storingsmeldingen van het tapsysteem ingezien van deze septembermaand. Die duren soms maar een half uur, maar met regelmaat is het hele landelijke tapsysteem van de politie uren onbruikbaar. Dat betekent niet alleen grote risico’s wanneer er bijvoorbeeld een politie-inval bezig is waarbij rechercheurs opeens niet meer ‘live’ mee kunnen luisteren met criminelen. Het zorgt ook voor problemen bij zogenaamde ‘artikel-3’-zaken. Daarbij kan de politie zonder toestemming van een rechter een telefoon tappen of lokaliseren om bijvoorbeeld een weggelopen demente burger  terug te vinden, of een verward persoon of een ontsnapte gevangene. Daarnaast is er mogelijk een juridisch probleem. NRC kreeg inzage in interne politiestukken waarin melding wordt gemaakt  van ‘dataverlies’, jargon voor storingen in het tapsysteem. Uit die stukken blijkt dat processen-verbaal van dataverlies zo vaak moeten worden opgemaakt (meermalen per week, soms dagelijks), dat ze inmiddels routinematig ondertekend worden door de teamchef van de afdeling. Daarmee wordt formeel de wet overtreden, want een ambtsedig proces-verbaal moet opgemaakt worden door de rechercheur in persoon die het ‘dataverlies’ constateert. Het systeem waar nu nog mee wordt gewerkt, is inmiddels niet alleen technisch compleet verouderd, maar ook fysiek. Technici van de leverancier van Cognyte (voormalig Verint) stellen noodzakelijke herstarts van servers soms uit, uit angst dat ze weer tijdelijk uit zullen vallen. Sommige onderdelen van de hardware zijn al jaren niet meer leverbaar, waardoor het is voorgekomen dat reserve-onderdelen werden ingevlogen vanuit Afrika. Een politiedienst had daar toevallig nog onderdelen liggen die hier nodig waren. Een ander voorbeeld waar het fout gaat, is bij telefoongesprekken van advocaten die tegen de regels in worden opgenomen. Het filter dat deze geheimhoudergesprekken automatisch van tappen moet uitsluiten, werkt regelmatig niet. Dat ‘geheimhoudersfilter’ is ook in de tests met het nieuwe systeem een terugkerend probleem. Waar het bij het oude tapsysteem momenteel sporadisch misgaat, blijkt zo’n filter in het nieuwe systeem tot nu toe nog niet in de praktijk te kunnen werken. Dat het toch nog  lang goed leek te gaan met het aftappen van criminelen, heeft alles te maken met een ander, nooit in de Tweede Kamer besproken tapsysteem, dat de Nederlandse politie sinds 2010 als aanvullend systeem gebruikte. Dat systeem is juist gericht op het analyseren van complex data-verkeer, en niet op het klassieke tappen van gesprekken. Het is een Nederlands systeem dat werd ontwikkeld door security-bedrijf Fox-IT. Dat systeem, Replay, werkte zo goed, dat het onder meer aan  andere westerse inlichtingendiensten is verkocht. Het probleem met dat systeem is politiek: er is in de Tweede Kamer nooit melding van gemaakt. Sterker: de Kamer krijgt al jaren te horen dat het onmogelijk is dat Nederland zelf een tapsysteem ontwikkelt – dat is een van belangrijkste argumenten van achtereenvolgende ministers van Justitie en Veiligheid om de aankoop van een Israëlisch defensiesysteem politiek te verdedigen. In maart van dit jaar, toen de discussie over de spionagegevoeligheid van het Israëlische tapsysteem in de Kamer weer oplaaide, zei minister Yesilgoz (Justitie en Veiligheid, VVD) in een Kamerdebat: „Het is geen optie dat de overheid het zelf gaat bouwen”, om daar later geruststellend aan toe te voegen: „Het beheer en onderhoud van het tapsysteem gebeurt bij en door de politie zelf.” Maar dat is in ieder geval nu niet zo. Ook heeft Nederland wel degelijk de kennis in huis om tapsystemen te bouwen. Zo was er minstens één Nederlands bedrijf dat meedeed met de aanbesteding voor het nieuwe tapsysteem. Dat bedrijf voerde tevergeefs een rechtszaak tegen de Staat over de gang van zaken rond die aanbesteding. Het bedrijf verloor de zaak die achter gesloten deuren gevoerd werd. Inmiddels is Replay uit de lucht gehaald. Daarmee stopte het Nederlandse systeem dat jarenlang de oplossing voor de politie betekende, maar dat officieel nooit had bestaan, waardoor de Nederlandse politie afhankelijker is geworden  van het huidige verouderde systeem. De opsporingsrisico’s die met het gebrekkige tapsysteem gepaard gaan, komen bovenop de politieke discussie die al langer over de Israëlische herkomst ervan woedt. Al bij de aankoop van het Elbit-systeem bestonden in de Tweede Kamer zorgen over de spionagerisico’s vanwege leverancier Elbit: een aan de Israëlische overheid gelieerd defensiebedrijf dat ook clusterbommen produceert. Sindsdien zijn die zorgen alleen maar toegenomen, vanwege tal van internationale schandalen rond vergelijkbare Israëlische defensiebedrijven, waaronder het Pegasus-schandaal waarbij telefoons van politici, advocaten en journalisten getapt werden met software van het bedrijf NSO.  Leverancier Cognyte/Verint heeft meermaals aangegeven  het huidige, verouderde systeem  eigenlijk niet meer in de lucht te kunnen houden. Zelfs al is Nederland bereid grote bedragen te betalen voor het in de lucht houden van het systeem, de fabrikant heeft de politie laten weten eind 2022  – dus over drie maanden – definitief de stekker eruit te trekken. Als dat gebeurt, zit de politie zonder tapsysteem. Een woordvoerder van het ministerievan Veiligheid en Justitie erkent in een reactie namens de politie dat het momenteel afhankelijk is van het oude systeem en dat er storingen zijn, maar „herkent zich niet in het beeld” van veelvuldige verstoringen en dataverlies. De politie „werkt hard” aan de invoering van het nieuwe Elbit-systeem: „Testen met eindgebruikers zijn in voorbereiding, daarna zijn testen in de praktijk voorzien.” Ook het geheimhoudingsfilter zit nog in de testfase, waarbij het „technisch getest” en „in orde” is. Praktijktests moeten nog plaatsvinden. Het huidige systeem zal volgens het ministerie „operationeel blijven tot het nieuwe systeem volledig is ingevoerd”. Dat de aankoop en het gebruik van het systeem Replay nooit aan de Tweede Kamer is gemeld, komt volgens het ministerie omdat niet „elk afzonderlijk’’ systeem van de politie gemeld wordt. Met de kentekenregistratie is volgens de woordvoerder niets mis, wel met de verwerking van de gegevens ervan. Dat „heeft niet tot problemen geleid”. De leiding van de Landelijke Eenheid neemt „eventuele zorgen van medewerkers” serieus. ||https://www.nrc.nl//nieuws/2022/09/28/opsporing-komt-in-gevaar-door-disfunctioneren-tapkamer-politie-a4143537
2022-09-29||Aanslag legt kwetsbaarheid van Europa’s infrastructuur bloot|| Nord Stream 1 en Nord Stream 2, twee gasleidingen van Rusland naar Duitsland, zijn maandag door explosies ernstig beschadigd en onbruikbaar geraakt. Nord Stream 1 was buiten gebruik vanwege onderhoud, Nord Stream 2 was nog niet in gebruik. Het is onwaarschijnlijk dat Nord Stream nog Russisch gas naar Europa zal brengen. Negen vragen en antwoorden over de aanslagen op Nord Stream. 1  Wie zit er achter de aanslagen op de gasleidingen? Voor Michajlo Podoljak, adviseur van de Oekraïense president Zelensky, is dat duidelijk. „Dit is een door Rusland geplande terroristische aanslag en een daad van agressie tegen de EU. Rusland wil de Europese economie ontwrichten en pre-winter paniek veroorzaken”, twitterde hij. In Europa en de VS is de heersende overtuiging dat Rusland achter de aanslagen zit. De timing en locatie van de aanslagen zijn opvallend: een dag voor de opening van de Noors-Poolse pijpleiding Baltic Pipe en nét buiten de territoriale wateren van Denemarken. Het lijkt  onlogisch om Russisch bezit te vernielen en een inkomstenbron definitief af te snijden, maar het aanwakkeren van sociale onrust in Europa over energieprijzen weegt wellicht zwaarder. Kremlin-woordvoerder Dmitri Peskov wees de beschuldiging tegenover journalisten af als „voorspelbaar en voorspelbaar stom”. Hij wees op het Amerikaanse belang om nog meer LNG aan Europa te kunnen leveren. De VS waren altijd gekant tegen Nord Stream 2. President Biden heeft zichzelf enigszins verdacht gemaakt door uitspraken tijdens een persconferentie met de Duitse bondskanselier Scholz op 7 februari. Als Rusland Oekraïne binnenvalt, zei Biden toen, „dan zal Nord Stream 2 er niet meer zijn. We zullen het beëindigen.” Hoe dan, vroeg een journalist. Biden: „Ik beloof het je, we zijn in staat om dat te doen.” De Poolse Europarlementariër en oud-minister van Buitenlandse Zaken Radek Sikorski, een pro-Amerikaans politicus, leek de VS aan te wijzen als dader in een breed opgepikte tweet waarin hij de VS bedankt bij een foto van de aanslag. Op initiatief van Rusland bespreekt de VN-Veiligheidsraad de kwestie vrijdag. Volgens Der Spiegel heeft de CIA de Duitse regering een paar weken geleden gewaarschuwd voor mogelijke aanslagen. 2 Wat zou Poetin willen bereiken met het opblazen van Nord Stream? Nu het Russische leger steeds meer terrein verliest in Oekraïne heeft Poetin besloten de oorlog te laten escaleren. Na een haastig georganiseerde schijnvertoning waarbij vier Oekraïense regio’s ‘stemden’ voor aansluiting met Rusland, staat niets de annexatie van de door Rusland bezette gebieden in de weg. Deze zullen worden verdedigd door honderdduizenden reservisten die nu op grote schaal worden opgeroepen. De dreigementen over de inzet van kernwapens van vorige week passen bij deze escalatie. De aanslag op Nord Stream kan bedoeld zijn als signaal: nu Poetin de inzet van de oorlog heeft verhoogd, zal het Westen er niet zonder kleerscheuren vanaf komen. Zo waarschuwt Poetin Europa: dit is wat wij kunnen doen, ook bij andere cruciale infrastructuur. 3 Welke andere sabotage-acties zijn denkbaar? Als de explosies bedoeld waren als escalatie in een hybride oorlog tussen Rusland en Europa, zijn meer doelwitten denkbaar. Westerse inlichtingendiensten waarschuwen sinds het begin van de oorlog in Oekraïne voor het gevaar van Russische cyberaanvallen op cruciale infrastructuur, zoals energie-, communicatie-, of transportnetwerken, al zijn die tot dusverre grotendeels uitgebleven. Het Oekraïense ministerie van Defensie beweerde maandag echter dat het Kremlin een grootscheepse cyberaanval zou voorbereiden op kritieke infrastructuur van Oekraïne en zijn bondgenoten, zonder overigens bewijs te leveren. De Oekraïense energievoorziening, die ook in 2015 en 2016 al door hackers werd aangevallen, zou het eerste doelwit vormen. Ook zijn er al langer zorgen over de activiteiten van Russische onderzeeërs in de buurt van datakabels op de oceaanbodem of windparken op zee. Zo werd in januari, vlak voor de Russische inval in Oekraïne, een datakabel doorgesneden die een satellietstation op Spitsbergen verbindt met het Noorse vasteland. Hoewel de toedracht nog altijd niet vaststaat, leidde dat tot veel speculatie over Russische sabotage in het strategisch belangrijke poolgebied. Eind januari hielden Russische marineschepen een oefening voor de Ierse kust, in de buurt van belangrijke datakabels die Europa en de VS verbinden. Net als de lekken in Nord Stream werd die oefening uitgelegd als een boodschap aan het Westen. „De bedoeling is niet om de kabels door te snijden, maar om duidelijk te maken dat ze dat op ieder moment zouden kunnen doen”, zei een Ierse militaire bron daarover tegen The Irish Times. Zo’n aanval zou het dataverkeer tussen Europa en de VS vermoedelijk niet volledig lamleggen. Tussen beide continenten lopen tientallen verschillende kabelverbindingen. Alleen al Ierland is via zestien verschillende datakabels met de rest van de wereld verbonden, en als een rechtstreekse route niet mogelijk is, kiest internetverkeer een omweg. Maar breuken in belangrijke kabels kunnen wel voor veel tragere verbindingen zorgen, die data-intensieve toepassingen als online vergaderen (en gamen) of werken op afstand ernstig kunnen verstoren. Overigens hoeft een aanval op datakabels niet per se fysiek van aard te zijn. In een rapport over de beveiliging van onderzeese internetkabels waarschuwde de Amerikaanse denktank The Atlantic Council vorig jaar dat de software waarmee moderne datakabels op afstand worden beheerd, een aantrekkelijk doelwit vormt voor hackers. 4 Hoe passen deze aanslagen in de oorlog in Oekraïne?  Door de zware gevechten van de afgelopen maanden was er weinig aandacht voor hybride conflictvoering – alle vijandelijke handelingen die buiten het directe gewapende conflict vallen. Rusland is er een meester in, zegt kolonel Han Bouwmeester, docent aan de Nederlandse Defensieacademie. Bouwmeester zag veel  voorbeelden van hybride conflictvoering passeren. „De zogenaamde referenda passen daar uitstekend in, net als de graanblokkade. Denk ook aan het argument dat Poetin gebruikte in zijn mobilisatiespeech, als zou het Wésten Rusland nucleair ‘chanteren’. Het spiegelen van argumenten, noemen we dat: iemand beschuldigen van waar je jezelf schuldig aan maakt.”  Hybride conflictvoering, zo zegt Bouwmeester, is een „continu proces” van druk uitoefenen en verwarring zaaien en maatregelen sorteren het meeste effect als ze goed op elkaar worden afgestemd. De kans dat er de komende dagen andere onverwachte dingen gebeuren, lijkt daarom groot. De effecten van hybride conflictvoering moeten niet worden onderschat, zegt Bouwmeester. „Aan het einde van de winter zijn we misschien toch niet zo eendrachtig als dat we aan het begin van de oorlog waren.” 5 Hoe ernstig is het definitief uitvallen van Nord Stream voor Europa? Op de energievoorziening zelf heeft het nauwelijks impact – er kwam toch al nauwelijks gas meer door Nord Stream 1, nadat Rusland  de kraan steeds verder dichtdraaide. En Nord Stream 2 is door de Russische agressie nooit in gebruik genomen.  Toch stegen de prijzen na het incident met bijna 10 procent. En dat heeft, behalve met nerveuze handelaren en aanhoudende schaarste, vermoedelijk ook te maken met het signaal dat ervan uitgaat: als het Kremlin echt achter de explosies zit,  loopt mogelijk ook andere cruciale energie-infrastructuur gevaar. In de Noord- en Oostzee lopen nog tal van andere gasleidingen.  Als er iets met de nieuwe Baltic Pipe zou gebeuren, heeft Europa wél een probleem. Die pijpleidingen zijn cruciaal om deze winter zonder Russisch gas mee door te komen – en ter voorbereiding op de volgende. Of Poetin zoiets werkelijk overweegt, is de vraag – daarmee riskeert hij een openlijke oorlog met het Westen. Maar misschien is het ook niet  nodig. De onrust op de markten is weer aangewakkerd. Het idee dát Poetin het kan, lijkt al genoeg. 6 Hoe wordt de Europese energie-infrastructuur beschermd? Worden er extra maatregelen getroffen? Een sterke(re) beveiliging van de energie-infrastructuur in Europa (naast pijpleidingen ook boorplatformen en verwerkingsinstallaties op land en zee bijvoorbeeld) lijkt onontbeerlijk. Verschillende landen rond de Noord- en Oostzee, waaronder Zweden, Noorwegen en Denemarken, kondigden die woensdag ook meteen aan, evenals de Europese Commissie.  Maar wat ze precies gaan doen, werd er niet bij gezegd – allicht om Rusland niet wijzer te maken. Niettemin zal het veelal gaan om extra (militaire) surveillance en het maken van draaiboeken voor eventuele toekomstige noodgevallen. Veel meer valt er  niet te doen. Het volledig fysiek beveiligen van pijpleidingen, is „onmogelijk”, zegt analist Hans van Cleef van ABN Amro. Er ligt alleen al zo’n 200.000 kilometer aan grote transportleidingen verspreid door Europa. „En je kunt niet om elke 500 meter een militair neerzetten.”  Dat de Europese energie-infrastructuur  zeer kwetsbaar is, staat volgens Van Cleef vast. Ook energieconsultant Cyril Widdershoven beaamt dat. Op de website oilprice.com, die nieuws over de energiesector publiceert, schrijft hij dat  „de beveiliging op de Noordzee nog steeds heel zwak is”. Een potentiële agressor, aldus Van Widdershoven, kan „zonder twijfel gemakkelijk misbruik maken” van die situatie en de Europese energiemarkt „zware schade” toebrengen. „Poetin kan én zal naar alle waarschijnlijkheid andere zwakke plekken in de Europese infrastructuur gaan testen deze winter.”  7 Hoe groot is de schade, ook voor het milieu? Die is groot, legt Jilles van den Beukel, energie-expert bij The Hague Centre for Strategic Studies, uit. De schade aan de pijpleidingen is in eerste instantie het gevolg van explosies. In korte tijd daalde de druk van 110 bar naar enkele bar (1 bar is de normale atmosferische druk). Dat laat zien dat het om grote lekken gaat. Volgens Duitse veiligheidsdiensten is de schade zelfs onherstelbaar.  In ondiep water (tot een meter of dertig) zijn de leidingen in een geul ingegraven en deels met stenen bedekt. In dieper water is dat in principe niet nodig, omdat de kans op beschadigingen, bijvoorbeeld door vissersschepen, daar klein is. Bij Bornholm is de Oostzee overigens relatief diep, tot ongeveer 80 meter, waardoor de leidingen daar niet overal ingegraven liggen. Dat zou vanuit technisch oogpunt kunnen verklaren waarom juist voor die plek is gekozen voor de aanslagen. Hoewel niet in gebruik, waren beide leidingen gevuld met aardgas. Dat is gebeurd om de druk in de leidingen op zo’n 110 bar te houden, wat helpt om beschadigingen te voorkomen. Nu het aardgas is ontsnapt, stroomt (zout) zeewater de leidingen in, wat zal leiden tot extra schade. Bovendien kunnen de leidingen door het in korte tijd volledig wegvallen van de druk in beweging zijn gekomen. Dat effect is vergelijkbaar met een tuinslang, die ook een beetje gaat bewegen als de kraan plotseling wordt uitgezet. Het is de vraag of de stabilisatie van de leidingen in geulen en met stenen voldoende was om schade te voorkomen.  Volgens Van den Beukel is zo’n 100 miljoen kubieke meter aardgas per leiding  weggestroomd. Aardgas, methaan (CH4) is een  potent broeikasgas, veel sterker dan CO2. Toch zijn de gevolgen voor het klimaat waarschijnlijk niet groot. Een groot deel van de vrijgekomen CH4 lost waarschijnlijk op in het zeewater.  8 Is Nederland voorbereid op dergelijke sabotage?  Nederlandse inlichtingendiensten hebben herhaaldelijk gewaarschuwd tegen sabotage van onderzeese infrastructuur, al was daarbij hun aandacht vooral gericht op internetkabels. Zo staat in het Dreigingsbeeld Statelijke Actoren (februari 2021) van de Nationaal Coördinator Terrorismebestrijding en Veiligheid:  „Een specifieke dreiging gaat uit tegen onderzeese infrastructuur (bijvoorbeeld onderzeekabels). Russische entiteiten brengen deze infrastructuur in kaart en ondernemen activiteiten die duiden op spionage en op voorbereidingshandelingen voor verstoring en sabotage.” Moeilijker blijkt het om waarschuwingen als deze te laten volgen door adequate beveiliging. Dat komt niet alleen door de duizenden kilometers onderzeese kabels en gasleidingen. Er zijn ook tenminste zes departementen  (Buitenlandse Zaken, Economische Zaken, Infrastructuur en Milieu, Binnenlandse Zaken, Justitie en Defensie) bij betrokken.  De beveiliging doet hap snap aan. Een Defensie-woordvoerder zegt  dat „Russische schepen in de Noordzee door ons worden begeleid” . Verder beschikt Nederland, aldus Defensie,  over „onbemande onderwatervoertuigen voor de opsporing van zeemijnen”. Die kunnen ook  helpen  om verdachte bewegingen rond kabels en leidingen te registreren. Minister Rob Jetten (Energie, D66) kondigde  aan dat het kabinet de beveiliging van de vitale onderzeese infrastructuur goed gaat bekijken. Defensie is daarbij „in the lead”, zei hij.  9  Wanneer kan er voor NAVO-landen sprake zijn van een casus belli?  Het VN-handvest verbiedt het gebruik van militair geweld door staten, tenzij dat is gesanctioneerd door de Veiligheidsraad, of er sprake is van een ‘gewapende aanval’ – dan mag een staat zichzelf verdedigen. Binnen de  NAVO wordt in zo’n geval  artikel 5 van het NAVO-verdrag ingeroepen, waarin een aanval op één lidstaat wordt beschouwd als een aanval op het hele bondgenootschap. In de NAVO-geschiedenis is dat één keer gebeurd: na de aanslagen op 11 september 2001. ‘9/11’ laat zien dat voor een gewapende aanval er niet per se sprake hoeft te zijn van grootschalige militaire operaties, zo zegt Paul Ducheine, hoogleraar Cyber Operations aan de Universiteit van Amsterdam en de Nederlandse Defensieacademie. Een terroristische aanslag, of een serie aanslagen, sabotage-acties of cyberaanvallen kunnen ook voldoende zijn. De ‘benchmark’ is 9/11, zegt Ducheine: „drieduizend doden en miljarden schade. Daar is nu geen sprake van.”  „Zelfs als Rusland de NAVO een oorlog in zou willen zuigen”, zegt Ducheine, „zie ik dat hiermee nog niet zo snel gebeuren.”  Met een reeks nieuwe sancties wil de Europese Commissie de Russische economie verder raken. Voorzitter van de Europese Commissie Ursula von der Leyen presenteerde woensdag het achtste sanctiepakket sinds het begin van de Russische bezetting van Oekraïne, met onder andere nieuwe importverboden en een uitbreiding van de lijst met Russische personae non gratae. De nieuwe sancties zijn een reactie op de schijnreferenda die Rusland vorige week in bezette Oekraïense gebieden organiseerde, de gedeeltelijke mobilisatie die het afkondigde en zijn nucleaire dreigementen. „Rusland heeft de invasie van Oekraïne naar een nieuw niveau getild”, aldus Von der Leyen, en zal „daarvoor de prijs betalen”. De Europese Commissie stelt onder meer voor de lijst met importverboden op Russische producten verder aan te vullen. Ook wil ze de bestaande verboden op de export aan Rusland uitbreiden. Nieuw is tevens een voorstel om Europeanen die verbonden zijn aan Russische staatsbedrijven sancties op te leggen. Op de sanctielijst komen als het aan Brussel ligt onder anderen ook de Russen die bij de organisatie van de referenda betrokken waren. Met het nieuwe sanctiepakket wil de Europese Commissie ook het prijsplafond op Russische olieverder uitwerken.  Voordat de sancties van kracht worden, moeten EU-lidstaten nog wel unaniem akkoord gaan. ||https://www.nrc.nl//nieuws/2022/09/28/aanslag-legt-kwetsbaarheid-van-europas-infrastructuur-bloot-a4143549
2022-09-29||Franse reddingswerkers maken zich op voor meer ongelukken in uitgedroogde bergen||Het gerinkel van een vaste telefoon is het startschot. Het tiental mannen in het wat scoutingclubachtige kantoor van het Peloton de Gendarmerie de Haute Montagne (PGHM) in het Oost-Franse Le Versoud springt op en kijkt  naar de  telefonist. Die spreekt enkele woorden in het grijze toestel en voert informatie in op een computer. Niet veel later verschijnt op een groot beeldscherm wat er aan de hand is: het is 14.03 uur en een F61 (een vrouw van 61 jaar oud) heeft haar pols gebroken tijdens een ‘rando péd’  (randonnée pédestre, een wandeltocht) bij een bergpas zo’n vijftig kilometer verder op.  Meteen hangt er adrenaline in de lucht, maar dat lijkt reddingswerker Jean-Sébastien, een veertiger met een volle bos zwart haar, niet te beïnvloeden. Rustig doet hij een klimgordel om, een geel hesje aan en een blauwe helm op voordat hij met zijn eveneens zeer kalme collega Éric met de auto naar de nabijgelegen hangar rijdt (zoals bij Franse militairen gebruikelijk is, mogen zij niet bij achternaam genoemd  worden in de krant).  Een karretje met daarop twee grote tassen met touwen, zwachtels en andere benodigdheden staat al klaar voor een rood-gele helikopter. Jean-Sébastien en Éric plaatsen ze in de ruime cabine van het vliegtuig terwijl de rotoren met een enorm kabaal koude berglucht rondduwen. Ze schreeuwen nog wat naar elkaar voor ze instappen en – tak-tak-tak-tak-tak – wegvliegen in de richting van een grijs-groen gebergte.   De rust van de reddingswerkers komt voort uit hun gemak met de situatie die ze al talloze keren hebben meegemaakt, vertelt commandant Rémi Pelisson die als hoofd van het peloton wél zijn achternaam mag delen. „De meeste mensen in nood die bellen zijn wandelaars, de meeste telefoontjes  krijgen we tussen 13.00 en 18.00 uur en in 90 procent van de gevallen zetten we een helikopter in.” Niets nieuws, dus – en ‘F61’ is niet ernstig gewond dus grote haast is niet geboden.  Ook zijn de mannen blij dat ze iets kunnen doen: het is de eerste keer dat de secouristes van deze afdeling van de PGHM deze frisse maandag worden opgeroepen. Daarvoor lag Jean-Sébastien op een bank in de lunchruimte een KitKat te eten en een kookprogramma te kijken. Éric hield aan de houten toog vurige betogen over  thema’s als drugsbeleid, overbevolking en klimaatverandering. Pélisson noemt hem achter zijn rug gekscherend ‘die groene’.  Het is de stilte na de storm: de drukke zomer is voorbij. „In juli en augustus kregen we soms wel 25 meldingen per dag”, vertelt Pélisson,  een man met een strak kapsel, priemende blauwe ogen en lachje om zijn lippen. „Dan is het echt lopendebandwerk en kan  de piloot nauwelijks even rusten.” Dit soort drukke dagen is sinds een aantal jaar normaal. „Sinds een jaar of tien zien we een continue toename van het aantal mensen dat de bergen intrekt, waarmee ook het aantal ongelukken toeneemt.”   De bergen van Le Versoud.  Foto Sarah Mangeret Deze trend is ook op nationaal niveau te zien: sinds 2013 is het aantal reddingsacties in de bergen volgens cijfers van   het Nationale Observatiesysteem voor Veiligheid in de Bergen (SNOSM)   toegenomen van een kleine 6.600 tot   7.600 à 8.000 per jaar. De grootste stijging is te zien bij wandelaars: in 2019 werden bijna 4.000 wandelaars gered; tegenover minder dan 2.800 in 2013. De cijfers van 2020 (een daling) en 2021 (een forse toename) zijn minder representatief omdat de coronacrisis grote invloed had. Op basis van voorlopige cijfers over 2022 lijkt de trend door te zetten.   In 2019 werden bijna 4.000 wandelaars gered; tegenover minder dan 2.800 in 2013 „Er is een terugkeer naar de natuur gaande”, zegt Ludovic Richard van het SNOSM telefonisch. Pélisson stelt dat „sinds het begin van de eeuw meer bourgeois uit steden als Parijs  de bergen ontdekken”. Volgens Richard speelt hierbij mee dat het steeds warmer wordt op aarde. „We zien ieder jaar een direct verband tussen hoge temperaturen en het aantal mensen in de bergen. De gebergten, met hun lagere temperaturen en verfrissende meren, zijn een toevluchtsoord tijdens hittegolven.” Hij verwacht dan ook dat de komende decennia het aantal bezoekers zal blijven toenemen.  Pélisson zegt dat twintig jaar geleden  stedelingen vooral de bergen introkken onder begeleiding van een gids.  „Maar tegenwoordig zoeken mensen gewoon wat informatie op internet op en gaan ze op eigen gelegenheid.” Dit leidt in de zes gebergtes rond Le Versoud waar Pélissons peloton actief is niet per se tot meer reddingsacties, maar wel tot een ander soort telefoontjes. „Mensen bellen omdat ze vermoeid zijn, honger hebben, of omdat het donker wordt maar ze nog lang moeten lopen, maar  ze zijn niet écht in gevaar.” In zo’n geval wordt meestal verteld dat ze op eigen gelegenheid moeten doorgaan, of  een nacht in de bergen moeten doorbrengen. „Dan ontdekken Parijzenaren voor het eerst het echte leven”, zegt Pélisson met een schamper lachje. „Hoe het voelt om het écht koud te hebben, of honger te voelen.” De commandant verwacht de komende jaren meer veranderingen. „Door de toenemende droogte zullen gebergten minder stabiel worden en zullen waterstromen zich anders gaan gedragen. En door het smelten van de permafrost, neemt het risico op lawines toe”, somt hij op. De eerste aanpassingen zijn er al: een nabijgelegen opvangcentrum van de PGHM is laatst verplaatst omdat de berg waarop dat stond instabiel was geworden. Ludovic Richard van het SNOSM voegt toe dat deze extreem droge zomer meer ongelukken door losliggende stenen plaatsvonden in de Franse bergen. En door de warme en veranderlijke luchtstromen tijdens de opeenvolgende hittegolven waren er meer ongelukken met parapentes (149 ten opzichte van 100 in 2019). Vanwege losgeraakte stenen door de droogte zijn bovendien talloze wandel- en klimroutes afgesloten, zien beide mannen. Richard: „Van de honderd mooiste routes in het gebergte van de Mont Blanc, is meer dan de helft inmiddels niet meer toegankelijk.”  Hoe het werk van secouristes als Jean-Sébastien en Éric er over vijftig of honderd jaar uit zal zien, kan Pélisson nog niet schetsen. „We kunnen draaiboeken maken en ons zo goed mogelijk voorbereiden op veranderingen en eventuele catastrofes, maar wat er precíés zal gebeuren weet je niet. Het enige wat zeker is, is dat klimaatverandering ons werk sterk gaat veranderen.” Hij benadrukt dat de PGHM zich tot dusver redt, mede doordat de door belastinggeld betaalde reddingsdiensten in Frankrijk goed in elkaar steken en nauw samenwerken met de brandweer en de politie. Richard voegt toe dat ze niet alleen zijn: „Ook gidsen en begeleiders zien hun omgeving veranderen en passen zich aan.”  ||https://www.nrc.nl//nieuws/2022/09/28/franse-reddingswerkers-maken-zich-op-voor-meer-ongelukken-a4143538
2022-09-29||Kabinet wil 15.000 euro geven aan zorgmedewerkers met long covid||Het kabinet wil 15.000 euro overmaken aan zorgmedewerkers die in de eerste golf van de pandemie coronapatiënten hebben verzorgd, daarbij Covid-19 hebben opgelopen en vervolgens langdurig ziek zijn geworden. Dat blijkt uit documenten die minister Conny Helder (Langdurige Zorg en Sport, VVD) woensdag naar de Tweede Kamer heeft gestuurd. Het kabinet hoeft deze „onverplichte tegemoetkoming” volgens de wet niet te geven, maar wil het toch doen „ter erkenning van het leed dat deze zorgmedewerkers ondervinden”. Minister Helder vraagt de Raad van State om advies, onder meer over het bedrag: staat het in verhouding tot de 15.000 euro die Q-koortspatiënten kregen, of de transgenderpersonen die 5.000 euro ontvingen omdat ze zich tot 2014 moesten laten steriliseren voordat ze officieel hun geslacht mochten veranderen? Verder wil ze weten of de groep die de tegemoetkoming krijgt goed is afgebakend, en of het plan geen precedent schept om vaker zulke bedragen uit te delen. Vakbond FNV meldde in januari dat meer dan vijfhonderd zorgmedewerkers twee jaar na hun besmetting in de eerste coronagolf nog kampen met klachten. In werkelijkheid is de groep nog veel groter, zei vicevoorzitter Kitty Jong destijds tegen NRC. Een halfjaar later meldde de vakbond dat duizend zorgmedewerkers met long covid hun baan waren kwijtgeraakt. Dat de tegemoetkoming er ook daadwerkelijk komt, staat nog niet vast. De ministerraad wil op basis van het advies van de Raad van State een besluit nemen. Helder vraagt de Raad om op te schieten, ook vanwege „de urgentie die zowel vanuit de Tweede Kamer als vanuit de samenleving wordt benadrukt”.||https://www.nrc.nl//nieuws/2022/09/28/kabinet-wil-15-000-euro-geven-aan-zorgmedewerkers-met-long-covid-a4143539
2022-09-29||Berlijners koersen af op nieuwe verkiezingen|| Door de chaos in verschillende Berlijnse stemlokalen bij de verkiezingen van september 2021 moeten de verkiezingen voor het Berlijnse parlement en voor de parlementen van de twaalf stadsdelen vermoedelijk over. Tijdens een zitting op woensdag duidde de Berlijnse bestuursrechter aan dat een herhaling in slechts enkele stadsdelen waar de verkiezingen bijzonder wanordelijk verliepen waarschijnlijk niet voldoet.  In dat geval zouden de volledige  Berlijnse verkiezingen over moeten. Op 26 september vorig jaar waren er behalve Bondsdagverkiezingen ook parlementsverkiezingen in Berlijn. In veel stemlokalen raakten de stembiljetten in de loop van de dag op. Omdat op die zondag in de stad ook de marathon plaatsvond, waren veel straten afgezet en was het aanleveren van nieuwe stembiljetten nagenoeg onmogelijk. Sommige stembureauleden kopieerden in hun wanhoop blanco stembiljetten, waarvan er duizenden ingevuld werden die achteraf ongeldig werden verklaard. Voor de stemlokalen vormden zich lange rijen, om mensen toch nog de kans te geven om hun stem uit te brengen bleef bijna de helft van de 2.256 stemlokalen langer open, ook toen de eerste prognoses al bekend waren. Bij andere lokalen werden wachtenden na 18.00 uur naar huis gestuurd, waardoor  duizenden Berlijners  hun stem niet konden uitbrengen.  Bij nieuwe verkiezingen zou de uitslag aanzienlijk anders kunnen uitpakken  Het geblunder in Berlijn is reden tot hoon: de hoofdstad staat al niet bekend om efficiëntie wat betreft logistiek, of papierwerk, en wordt in de rest van de Bondsrepubliek vaak gezien als een poel van anarchie.  Dat de negen rechters nu aanduidden dat de hele verkiezing opnieuw moet worden georganiseerd is een klap: er werd eerder rekening mee gehouden dat er slechts in een aantal stadsdelen nieuwe verkiezingen moesten worden uitgeschreven.   Maar volgens de rechters wegen zuivere verkiezingen zwaarder dan de continuïteit van het  gekozen parlement. Door de vele fouten in de voorbereiding en op de dag zelf is de verkiezingsuitslag mogelijk significant beïnvloed. Over drie maanden vellen de rechters een definitief oordeel.         In de stad Berlijn regeert de SPD met de Groenen en Die Linke, onder leiding van SPD-burgemeester Franziska Giffey. Een jaar na de verkiezingen, en zeven maanden na begin van de oorlog in Oekraïne,  is de stemming over de drie partijen tenminste op landelijk niveau beduidend veranderd. Nieuwe verkiezingen betekenen dan ook vrijwel zeker een andere samenstelling van het parlement, en mogelijk ook van de senaat. ||https://www.nrc.nl//nieuws/2022/09/28/berlijners-koersen-af-op-nieuwe-verkiezingen-a4143540
2022-09-29||Het grootste onderzoek naar topsportcultuur ter wereld||IJshockey, judo, volleybal en wielrennen. Dat zijn de eerste van 20 tot 24 sporten waar een diepgaand en uitgebreid onderzoek zal plaatsvinden naar de topsportcultuur. Dat vertelden hoogleraar sport en recht Marjan Olfers (VU) en criminoloog Anton van Wijk woensdagmiddag tijdens een bijeenkomst in Utrecht, waar ze voor het eerst uiteenzetten hoe hun onderzoek wordt opgezet.   Het is het grootste onderzoek naar topsportcultuur ter wereld, en nog maar net begonnen. Nooit eerder werd in een land zo diepgaand gekeken naar de manier waarop topsport is georganiseerd – en welke gevolgen dat heeft voor sporters, coaches, sportartsen en andere betrokkenen. Het is de bedoeling om gestandaardiseerde vragenlijsten voor te leggen aan honderden, misschien wel duizenden, sporters. Het gaat om lijsten van twintig pagina’s, het invullen kan wel veertig minuten duren. De vragen gaan van de manier waarop wordt getraind tot aan de medische begeleiding tot aan de financiering van de sport. Daarnaast zullen de onderzoekers uitgebreid spreken met sporters, coaches en andere betrokkenen en bezoeken ze trainingen, wedstrijden en toernooien. „We willen opnieuw definiëren wat een gezonde topsportcultuur is. Dat is nog nooit gedaan”, vertelt Marjan Olfers. Tot het onderzoek werd vorig jaar besloten, toen misstanden in de turnwereld de Tweede Kamer hadden bereikt en toenmalig staatssecretaris Paul Blokhuis (ChristenUnie) beloofde dat de hele topsport onder de loep zou worden genomen. Het ministerie stelt dit jaar 220.000 euro beschikbaar, volgend jaar 440.000 euro. In het turnen was het jarenlang verschrikkelijk misgegaan. Jonge meisjes werden fysiek en mentaal mishandeld, de cultuur bleek dusdanig gericht op presteren dat de menselijke waardigheid op het tweede plan kwam. Meisjes werden door sommige coaches voortdurend gewogen, soms uitgescholden als ze in de ogen van de trainer te zwaar waren. Een ex-turnster kwam naar buiten met het verhaal dat ze bij haar coach ging inwonen en hij vervolgens haar menstruatiecyclus ging monitoren, omdat die van invloed zou zijn op haar prestaties. Het onderzoek dat volgde naar misstanden in de turnwereld is ook waar veel mensen Olfers en Van Wijk van kennen. Zij schreven met hun onderzoeksbureau Verinorm in april vorig jaar het onderzoeksrapport Ongelijke Leggers, waarmee ze de verziekte cultuur in het topturnen blootlegden. Zij doen nu ook een onderzoek naar misstanden in de danswereld. Als sporters zich melden, sturen we ze door naar de instantie die hun zaak kan onderzoeken Toch willen ze benadrukken dat het onderzoek naar de topsportcultuur in Nederland níét over grensoverschrijdend gedrag gaat. Olfers: „Dit is echt een heel ander type onderzoek. Het gaat ons om de cultuur - we zijn er nu niet om grensoverschrijdend gedrag binnen bonden of van specifieke coaches te onderzoeken.” Collega Anton van Wijk: „Als je grensoverschrijdend gedrag onderzoekt is dat reactief, omdat er meldingen zijn binnengekomen. Dit onderzoek is proactief: wat is een gezonde topsportcultuur?”  Het lijkt lastig om de twee onderwerpen gescheiden te houden. Juist in het turnen was grensoverschrijdend gedrag mogelijk door de cultuur die er heerste – ingezet door de komst van Oost-Europese trainers in de jaren tachtig naar Nederland. Ook in het triathlon was er een cultuur waardoor jarenlang misstanden konden plaatsvinden.  Bij de vrouwenhockeyploeg gold dat ook  - daar was de  prestatiecultuur onder coach Alyson Annan dusdanig hard  dat sporters werden gekleineerd. Olfers: „Natuurlijk kijken we naar ongewenst gedrag als dat een uitkomst is van de topsportcultuur. In het judo bijvoorbeeld, dat we onderzoeken, zijn signalen van grensoverschrijdend gedrag geweest – we willen weten in hoeverre de cultuur daarvan oorzaak is. Maar als individuele sporters zich bij ons melden omdat ze ongewenst gedrag hebben ervaren, dan zullen we ze doorsturen naar een instantie die hun zaak kan onderzoeken.” Om balans te houden in het onderzoek en te waarborgen dat er wetenschappelijk zuiver wordt gewerkt is een groot team geformeerd. De Verinorm-onderzoekers werken onder meer samen met de Hogeschool Utrecht en het Kenniscentrum Sport en Bewegen en er is een soort toezichtsraad met wetenschappers uit de sociologie, methodologie, pedagogie en psychologie. Dat met ijshockey, judo, volleybal en wielrennen is begonnen, is niet helemaal toevallig. Het zijn team- én individuele sporten, buiten- of juist binnensporten, die bovendien allemaal heel anders  georganiseerd en gefinancierd zijn. De onderzoekers hopen daardoor meteen al verschillen te ontdekken in de cultuur van die specifieke sporten. Welke sporten zullen volgen is nog niet helemaal duidelijk. Van elke sport die wordt onderzocht verschijnt naar alle waarschijnlijkheid een individueel rapport, met aan het einde een groot rapport over dé topsportcultuur in Nederland. „Dan steken we de satéprikker in al die rapporten en kunnen we overkoepelende conclusies trekken”, zegt Olfers. De conclusies kunnen heel breed worden, zeggen de onderzoekers. Maakt het uit of sporters centraal trainen op topsportcentrum Papendal? Hebben grote commerciële ploegen veel invloed op de cultuur? Zijn er trainingsmethoden die zorgen voor giftige of juist heel prettige omstandigheden? Wat doet het met een sport als op jonge leeftijd al deelname aan de Olympische Spelen is toegestaan? Zijn er cultuurverschillen tussen binnen- en buitensporten? Tussen team- en individuele sporten? Wat gebeurt er met een land waar een gouden medaille wordt gezien als hoogste sportambitie?  Olfers deed eerder ook onderzoek naar de cultuur in het wielrennen, en naar de gebeurtenissen rond Michael Rasmussen, de Deense renner van Rabobank die uit de Tour van 2007 werd gezet en doping bleek te hebben gebruikt. Olfers: „Toen viel het me op hoe ontzettend individualistisch de wielerwereld was. Ik ben benieuwd of dat nu anders is. Sowieso ben ik erg nieuwsgierig naar de uitkomsten.” Het is een ambitieus onderzoek, dat beamen Olfers en Van Wijk. Het was eigenlijk de bedoeling dat de eerste deelonderzoeken al klaar zouden zijn, maar er is „enige vertraging” doordat de onderzoeksopzet nog niet klaar was. Volgend jaar hopen de onderzoekers in ieder geval de deelrapporten over de eerste vier onderzoeken af te hebben. Kan het ook mislukken? „Dat vraag je aan de verkeerde”, lacht Van Wijk. Olfers: „Sporters en coaches moeten natuurlijk meedoen, we hebben zoveel mogelijk mensen nodig die met ons praten en de vragenlijsten invullen. Maar dit onderzoek is héél belangrijk voor de sport: ik ga dit niet laten mislukken.”||https://www.nrc.nl//nieuws/2022/09/28/het-grootste-onderzoek-naar-topsportcultuur-ter-wereld-a4143530
2022-09-29||Het laatste oordeel is geveld. Heeft het Cambodja-Tribunaal zin gehad?|| ‘Zeker, ik herinner het me wel”, zegt een Cambodjaanse boerin als filmmaker Thet Sambath haar voor zijn documentaire Enemies of the People aanspreekt. Ze wijst naar een moeras langs het zandpad. „Toen ik na de val van de Rode Khmer terugkwam in mijn dorp, borrelde het water. Het waren lichamen in ontbinding. Hier werden mensen geëxecuteerd.”  De littekens van het Pol Pot-regime zijn nog altijd niet geheeld. Afgelopen week werd Rode Khmer-leider Khieu Samphan (91) door het Cambodja-Tribunaal veroordeeld voor genocide, marteling en andere misdaden tegen de menselijkheid. Hiermee kwam een einde aan een slepend proces van zestien jaar. Wat heeft het tribunaal opgeleverd? Slechts drie mannen zijn veroordeeld. De kosten van het tribunaal, een samenwerking tussen de VN en de Cambodjaanse overheid, liepen op tot ruim 350 miljoen euro. Was het proces verspilde moeite?  Voor Souz Rizean (38) niet. Ze kwam met veertig medeslachtoffers uit de provincie Cham naar Phnom Penh om de zitting bij te wonen. „Ik was zelf te jong, maar mijn moeder en grootmoeder hebben me verteld hoe het was onder de Rode Khmer”, vertelde ze tegen de lokale pers. „Ik ben gekomen, zodat ik het aan de volgende generatie kan doorvertellen.”  Tussen 1975 en 1979 vermoordde het communistische regime van Pol Pot tussen 1,5 en 2 miljoen mensen, ongeveer een kwart van de bevolking. Grootschalige bombardementen door de Verenigde Staten aan het begin van jaren zeventig op communistische bolwerken op het platteland, waarbij zo’n 150.000 Cambodjanen omkwamen, hadden bijgedragen aan de haat voor Amerika. Mensen die werden gezien als vijanden van het volk werden door partijleden geëxecuteerd. Anderen werden te werk gesteld. Velen ontkwamen niet aan lijfstraffen, marteling en uithongering. Bovenaan de lijst van verdachten stonden etnische minderheden en intellectuelen die „geïnfecteerd” zouden zijn door het imperialisme, overgebracht via de Amerikaanse invloed op buurland Vietnam. Een bril dragen kon al verdacht zijn, want dan zou je wel eens boeken kunnen lezen.  Een bril dragen kon al verdacht zijn, want dan zou je wel eens boeken kunnen lezen Youk Chhang, directeur van het Cambodjaanse Documentatiecentrum, verzamelt getuigenissen en leverde bewijsmateriaal aan het tribunaal. Zelf is hij ook Rode Khmer-slachtoffer. Hij was dertien toen hij dwangarbeid moest verrichten. „Degenen, die zeggen dat het tribunaal zinloos was, hebben niet geleden onder het regime”, zegt hij met een zachte stem aan de telefoon. „Cijfers zeggen niets over de sociale impact van het tribunaal. Je kunt wel gaan rekenen, maar een accountant kan niet vatten wat er is gebeurd. Het strafproces heeft de verhalen van de slachtoffers gelegitimeerd en eraan bijgedragen dat er niet één overheidsversie is, maar dat elk verhaal verteld mag worden. Van arme boer tot koning, ongeacht de status. We praten er nu over en dat is goed.”   In 2010 en 2018 werden Rode Khmer-leiders Kaing Guek Eav, ofwel Duch en Nuon Chea, bekend als Broeder Nummer 2, door het tribunaal veroordeeld voor oorlogsmisdaden. De documentaire Defending Brother No.2 uit 2017 toont de frustratie van de Nederlandse advocaten Michiel Pestman en Victor Koppe. Pestman stelt dat het tribunaal door inmenging van premier Hun Sen niet goed functioneert. Als hij dat tijdens de zitting aan de kaak stelt, snoeren de rechters hem de mond. Pestman houdt het voor gezien. Koppe zet nog enkele jaren door, maar ook hij eindigt gedesillusioneerd. Geen interesse in waarheidsvinding, zo concludeert hij.  Premier Hun Sen begon zijn politieke carrière in de militaire tak van de Rode Khmer, maar  liep over vlak voordat Vietnam het land in 1979  binnenviel om een einde te maken aan het Rode Khmer-regime. Onder de Vietnamese bezetting wordt hij minister en in  1985 premier. „Er is geen twijfel dat Hun Sen de rechtsgang van het tribunaal heeft gehinderd”, mailt Joshua Kurlantzick van de Amerikaanse denktank Southeast Asia Council on Foreign Relations (CFR). „Hij wilde voorkomen dat het recht zich zou gaan uitstrekken naar mensen in zijn eigen kringen en ze verantwoording zouden moeten afleggen over hun daden.” Daarom verzette hij zich tegen de berechting van lager geplaatsten. Anders zou er volgens hem zoveel onrust ontstaan dat een burgeroorlog kon uitbreken. Hun Sen is inmiddels een van de langst zittende heersers ter wereld. Zijn land wordt door experts gekenschetst als een autocratisch, maffia-achtig bolwerk. „De oude generatie wil het verleden vergeten, en jongeren denken dat de verhalen over de wandaden overdreven zijn”, stelt Alexander Hinton, hoogleraar antropologie aan de Rutgers Universiteit afgelopen week in The New York Times. Hij verscheen als getuige-deskundige voor het tribunaal. „Bij iedereen die het heeft meegemaakt staan de gebeurtenissen in het geheugen gegrift”, weerlegt Chhang aan de telefoon. „Dat raak je nooit meer kwijt. De Rode Khmer-periode is deel van ons collectieve geheugen. Mensen groeien op met dodenakkers in hun achtertuin. Zelfs als ze zouden willen, ze vergeten echt niet wat hen is overkomen. Ik bewonder overlevenden die de wil hebben om door te leven. Tegelijkertijd vind ik dat jonge mensen er niet onder gebukt moeten gaan. Ze leren er nu over op school. Dat is goed. Maar het is ook goed dat ze naar het winkelcentrum gaan en daar hun eigen ding doen.” Mensen groeien op met dodenakkers in hun achtertuin. Al zouden ze willen, ze vergeten echt niet wat hen is overkomen Youk Chhang directeur Cambodjaans Documentatiecentrum Heeft het tribunaal voor gerechtigheid gezorgd? „Het strafproces was niet perfect”, zegt Chhang. „Zeker niet. Ook een deel van de overlevenden is sceptisch. Zij zien geen gerechtigheid. Natuurlijk kan het tribunaal de doden, onze zussen, broers, ouders, niet weer tot leven brengen.” „Kijk, van de kritiek op het tribunaal kunnen we leren”, zegt Chhang. „Het was een belangrijke stap in de evolutie van het internationale recht. Het tribunaal was een plek waar je het een op beschaafde wijze eens of oneens kon zijn. En waar je je beschuldigingen moest bewijzen, uit respect voor mensenrechten.” Ook Kurlantzick ziet lessen voor de toekomst. „Ik denk dat het tribunaal heeft laten zien dat de buitenlandse democratische donoren, die - zeker in het begin - essentieel waren voor de Cambodjaanse economie, een groter mandaat hadden moeten eisen. Met een sterker onderzoeksteam hadden ze meer weerstand kunnen bieden aan de inmenging van Hun Sen.”   Maar voor Phil Robertsen, onderdirecteur Azië van Human Rights Watch, heeft het tribunaal afgedaan. Niet voor herhaling vatbaar, zo schrijft hij in een e-mail. „Schandalig en onacceptabel dat de internationale gemeenschap Hun Sens inmenging over haar kant heeft laten gaan en drie veroordelingen als succes beschouwt. Het Cambodja-Tribunaal is een voorbeeld van hoe het niet moet. Geen tribunalen meer waarbij het thuisland de regels kan bepalen.” In een uitzending van Nieuwsuur uit 2017 wees  advocaat Koppe niet alleen op de politieke rol van Hun Sen, maar ook op de belangen van de Verenigde Staten. „Uiteindelijk werkt het recht alleen als het niet politiek is”, concludeert hij. „Want anders is het verhaal van de overwinnaar enorm belangrijk. Dat moet dan de boventoon voeren. In Cambodja is dat het verhaal van Vietnam en de huidige machthebbers, en de Verenigde Staten. Cambodja is het meest gebombardeerde land in de wereld. Niemand heeft het daarover.” Het Nederlandse advocatenduo Pestman en Koppe had om deze reden ook de voormalige Amerikaanse buitenlandminister Henry Kissinger op de getuigenlijst staan. „We wilden het onderzoek van het tribunaal breder trekken”, vertelt Pestman vanuit zijn woonplaats Los Angeles aan de telefoon. „Er wordt geschermd met 1,9 miljoen slachtoffers. Maar zijn die wel allemaal door het regime gedood? Wie vallen daar exact onder? Maar voor een evenwichtiger verdeling van verwijten stonden de rechters niet open. Niet aan de Cambodjaanse zijde, maar ook de internationale rechters wilden niet die kant op.”   Chhang daarentegen is dankbaar. Zijn ervaring heeft hem een milder perspectief gegeven. „Ik zal nooit vergeten wat er is gebeurd”, zegt hij. „Ik draag de littekens van de martelingen voor altijd met me mee. Maar het tribunaal heeft me in staat gesteld om mijn ervaring ten goede te gebruiken. Door me te richten op het grote plaatje ga ik er niet meer onder gebukt. Ik weet dat ik niet de enige ben die heeft geleden. En nog steeds lijden Cambodjanen onder armoede, honger. Ik ben blij dat ik leef. Ik heb het nu goed.” Correctie (30 september 2022): in een eerdere versie van dit artikel stond foutief vermeld dat Pol Pot in 1988 zou zijn overleden. Dat is hierboven aangepast naar 1998. Correctie (4 oktober 2022): In een eerdere versie stond dat Vietnam met Amerikaanse steun Cambodja binnenviel. Dat klopt niet. Het Vietnam van 1979 was communistisch en werd  niet gesteund door de Verenigde Staten. De tekst is aangepast. Toen het proces bij het Cambodja-Tribunaal in 2006 na drie jaar voorbereiding begon, werden vijf Khmer-leiders  aangeklaagd.   Kaing Guek Eav, ofwel Duch, kreeg in 2010 35 jaar gevangenisstraf voor oorlogsmisdaden en misdaden tegen de menselijkheid, waaronder marteling en moord. Hij had de leiding over de beruchte gevangenis Tuol Sleng, waar onder zijn toezicht 14.000 mensen werden gemarteld en vermoord. Na een hoger beroep werd zijn straf in 2012 verzwaard naar levenslang. In 2014 werden partijideoloog Nuon Chea, beter bekend als ‘Broeder Nummer 2’ en Khieu Samphan, die in zijn rol als voorzitter van het staatspresidium fungeerde als staatshoofd van het regime, veroordeeld voor misdaden tegen de menselijkheid en oorlogsmisdaden. Ook zij kregen levenslang. In 2018 werden ook zij allebei veroordeeld voor genocide van minderheden, zuiveringen en verkrachting en gedwongen uithuwelijking. In 2019 overleed Nuon Chea in gevangenschap op 93-jarige leeftijd. Afgelopen week werd het laatste hoger beroep van Khieu Samphan afgewezen. In de zaken tegen de twee andere verdachten, het echtpaar Ieng Tririth en Ieng Sary, kwam het niet tot een uitspraak. De zaak tegen Tririth, minister van Sociale Zaken onder het Khmer-bewind, werd in 2012 stopgezet vanwege haar dementie. Haar man, buitenlandminister Ieng Sary, stierf een jaar later halverwege het proces. De bekendste Khmer-leider, Pol Pot is nooit berecht:  Hij vocht na het einde van zijn regime door als guerrillaleider vanuit de Cambodjaanse jungle. Hij overleed in 1998.  ||https://www.nrc.nl//nieuws/2022/09/28/het-cambodja-tribunaal-is-ten-einde-heeft-het-allemaal-zin-gehad-a4143519
2022-09-29||VN-Veiligheidsraad vrijdag op verzoek Rusland bijeen over Nord Stream||De Veiligheidsraad van de Verenigde Naties komt vrijdag samen om de situatie rond de lekken in de Nord Stream-gaspijpleidingen in de Oostzee te bespreken. Het spoedberaad wordt gehouden op initiatief van Rusland, melden internationale persbureaus. Experts in Europa wijzen naar Moskou, maar het Kremlin ontkent achter de sabotage te zitten die heeft geleid tot het ontsnappen van het gas.  Rusland, dat de zaak volgens staatspersbureau Interfax onderzoekt als een daad van „internationaal terrorisme”, wijst naar de Verenigde Staten. Die waren eerder gekant tegen de aanleg van de gasleiding, maar ook Washington wijst elke betrokkenheid bij de sabotage van de hand. Intussen is de helft van het gas dat in de twee Nord Stream-pijpleidingen zat ontsnapt. Naar verwachting zullen de leidingen vrijdag volledig leeg zijn. Volgens de autoriteiten van Denemarken staat de totale hoeveelheid gas die uit de leidingen vrijkomt nagenoeg gelijk aan een derde van de jaarlijkse CO₂-emissie van het land. Mogelijk reikt de schade verder dan het klimaat. Volgens Duitse overheidsbronnen van Der Tagesspiegel raken de gasleidingen naar verwachting dusdanig beschadigd dat zij voorgoed onbruikbaar raken; het gevolg van het zoute zeewater dat in de leidingen stroomt en corrosie veroorzaakt. Ook klimmen sinds de explosies die de gaslekken hebben veroorzaakt de toch al zo gestegen Europese energieprijzen verder, meldt persbureau AP. Europese gasbedrijven die andere pijpleidingen beheren, hebben de beveiliging rond hun leidingen verder opgeschroefd.||https://www.nrc.nl//nieuws/2022/09/28/vn-veiligheidsraad-vrijdag-op-verzoek-rusland-bijeen-over-nord-stream-a4143526
2022-09-29||Column | Psychisch leed door schulden komt niet aan bod in de kroeg||Praten over geld en inkomen is een taboe in de westerse cultuur. Ik hoef niet van iedereen te weten hoe hoog zijn hypotheek of inkomen is, maar wat meer openheid kan therapeutisch werken. Sinds corona en vooral de afgelopen maanden van hyperinflatie wordt steeds duidelijker dat een deel van de samenleving moeite heeft om rond te komen. In hoeverre praten mensen die  financiële problemen ervaren daarover met andere mensen?  In september kwam 23 procent van de huishoudens geld tekort. Ze moesten schulden maken of hun spaargeld aanspreken. Dat is het hoogste percentage in jaren, stelde Peter Hein van Mulligen van het CBS van de week. Ik bevroeg vrienden, collega’s en anderen op dit onderwerp en kreeg van twee mensen te horen dat ze de laatste tijd moeite hebben de eindjes aan elkaar te knopen. De een had geld van de spaarrekening gehaald om de reparatiekosten van de auto te betalen. De ander kampte met een belastingboete en vreest dat de energiekosten de nekslag worden. Schulden en hoe daarmee om te gaan, het zal komend jaar ongetwijfeld een thema worden. De staat blijkt overigens vaak de belangrijkste schuldeiser van mensen die niet meer rond kunnen komen. En de staat was in dit opzicht altijd een keiharde. Gelukkig is de overheid mede door het Toeslagenschandaal in haar communicatie wat mensgerichter en coulanter aan het worden. Neem de gemeente Arnhem die zelfs de schulden van inwoners heeft kwijtgescholden. Schulden die varieerden van een paar honderd tot duizenden euro’s per huishouden.  Schulden kunnen een grote bron van stress vormen, slapeloosheid veroorzaken en soms zelfs tot depressies leiden. Daarom vraag ik me af waarom praten over (dreigende) schulden nog altijd zo veel ingewikkelder is dan praten over je burn-out, je autismespectrumstoornis of je obsessieve compulsieve neigingen. Je bent tegenwoordig haast een loser als je nooit op je gedrag hebt gereflecteerd met hulp van een of andere deskundige of therapeut bij wie je op regelmatige basis je problemen op tafel legt. Laatst vertelde iemand me dat hij een jaar geen nevenactiviteiten wilde naast zijn werk om alle aandacht te kunnen geven aan zijn relatietherapie. Toen ik doorvroeg, vertelde hij in alle openheid dat hij was uitgekeken op zijn huis en vrouw. Maar hij wilde er toch nog een jaar heel serieus aan werken met therapieën en geplande praatsessies thuis. Om het niet alleen over hun problemen te hebben, planden ze daarnaast dan weer leuke dingen samen. Maar psychisch leed door schulden, variërend van een te hoge hypotheek, te hoge huur of andere rekeningen die je niet meer kunt betalen, komt nauwelijks aan bod bij de koffieautomaat of in de kroeg. Terwijl het probleem groot kan worden komend jaar. Als bijvoorbeeld de hypotheekrente met maar 1 procent stijgt, hoeveel huishoudens komen dan in de knel als hun rentevaste periode afloopt? Wat doe je als je je vaste lasten niet meer kunt betalen door die hoge energierekening die eraan komt? Wat gebeurt er als iemand van de een op andere dag niet meer de telefoonrekening, ziektekostenverzekering, energierekening of de gemeentelijke belastingen kan betalen? Beginnen mensen bij dreigende problemen op tijd een open gesprek over dergelijke problemen? Nog voordat schuldeisers aankloppen? Wij mensen gaan verschillend om met problemen, dus bij dreigende financiële problemen zal dat  niet anders zijn. Een goede vriend maakte jarenlang de blauwe enveloppen van de Belastingdienst niet open, omdat hij bang was voor de inhoud. Struisvogelpolitiek. Totdat hij twee jaar lang met een betalingsregeling zijn belastingschuld moest aflossen. We spraken over alles maar nooit over zijn belastingschuld.  Daarover veel meer open met elkaar praten en er alert op zijn bij anderen, zou een goede stap vooruit zijn. Nog beter zou het zijn als mensen die hun kop in het zand steken, of juist wakker liggen van aankomende schulden, daarmee naar de huisarts gaan. En dat die geen kalmeringspillen voorschrijft, maar zo iemand eventueel doorverwijst naar een speciale therapeut of psycholoog. Iemand die weet wat financiële stress met mensen kan doen, en het liefst ook nog wat praktische financiële kennis heeft. Die op zoek gaat naar psychische oorzaken van gedrag dat tot schulden kan leiden, maar ook helpt om er rationeel mee om te gaan in plaats van weg te duiken en het te verzwijgen. Zo’n financiële therapeut kan niet alleen een hoop psychisch leed voorkomen, maar de samenleving ook geld opleveren. Want van al die boetes op boetes op boetes bij te laat of niet betalen, en al die incassobureaus die daar weer van profiteren, wordt uiteindelijk niemand beter. Aylin Bilic is headhunter en publicist.||https://www.nrc.nl//nieuws/2022/09/28/de-financiele-therapeut-kan-veel-leed-voorkomen-a4143518
2022-09-29||Onderzoek naar mogelijk grensoverschrijdend gedrag oud-Kamervoorzitter Arib|| Er komt een onafhankelijk extern onderzoek naar mogelijk grensoverschrijdend gedrag door Tweede Kamerlid Khadija Arib (PvdA) in haar tijd als Kamervoorzitter (2016-2021). Dat bevestigen ingewijden aan NRC. Het dagelijks bestuur van de Tweede Kamer, dat onder leiding staat van Kamervoorzitter Vera Bergkamp (D66), besloot daar woensdag toe na een vertrouwelijk advies over de kwestie door de landsadvocaat. Dat  is ingezien door NRC.  Het is een unicum dat het presidium, bestaand uit acht Tweede Kamerleden en de Kamervoorzitter, onderzoek laat doen naar het gedrag van een oud-voorzitter, die bovendien nog steeds lid is van het parlement.  Aanleiding voor het onderzoek zijn twee anonieme brieven met klachten over Arib waarin melding wordt gemaakt van „machtsmisbruik”, „een schrikbewind” en „een onveilige werkomgeving”. Uit het advies van landsadvocaat Pels Rijcken valt af te leiden dat de gedetailleerde klachten in de laatste brief, van eind juli dit jaar, „passen bij eerdere (concrete en ernstige) signalen van een onveilige werkomgeving”. De aantijgingen leven breder in de organisatie. De in de brief geformuleerde klachten worden „bevestigd” door de huidige „ambtelijke leiding” van de Tweede Kamer. Er lijkt volgens de juristen geen sprake van één incident maar van een „breder, structureel probleem”. Ze schrijven over „concrete en duidelijke signalen dat er (mogelijk) sprake is (geweest) van een zeer onveilige werkomgeving”. Daarom heeft de Tweede Kamer als werkgever „zonder meer een verplichting tot handelen”. Daarmee doelt de landsadvocaat op een onderzoek.  Begin juli van dit jaar werd Arib benoemd tot voorzitter van de Tijdelijke Commissie Corona, die het voorbereidende werk doet voor een parlementaire enquête. In die functie hebben ambtenaren opnieuw met haar te maken. De auteur van de anonieme brief uit juli noemt die benoeming als aanleiding om alsnog tot een klacht over te gaan. De briefschrijver stelt zich zorgen te maken over de gezondheid van de medewerkers. „Ik en vele ambtenaren met mij, hadden gehoopt dat Mw Arib na haar schrikbewind (…) in de zijlijn van de politiek terecht was gekomen waar zij geen schade meer aan ambtenaren kan aanrichten.”  De landsadvocaat noemt die nieuwe rol van Arib, waarbij ze opnieuw in direct contact staat met de ambtenaren, óók als reden om onderzoek te laten doen naar de klacht. Woensdagochtend besloot het presidium unaniem om het advies op te volgen en een onderzoek in te stellen. Over de opstelling van Arib als voorzitter zijn al langer signalen bekend. Die worden in het advies van Pels Rijcken geconcretiseerd. Zo schreven bedrijfsartsen en vertrouwenspersonen van de Tweede Kamer in juni vorig jaar aan voorzitter Bergkamp dat ze in 3,5 jaar tijd 23 medewerkers hebben gesproken „met eensluidende klachten” over „ongewenst gedrag” door Arib. Het besluit nu onderzoek te laten doen, komt op een moment waarop Bergkamp veel kritiek krijgt over haar optreden als voorzitter in de Kamer, een rol waarin Arib juist veel waardering oogstte. Vorige week liepen alle bewindspersonen weg uit het kabinetsvak tijdens de algemene politieke beschouwingen, na verdachtmakingen van Thierry Baudet over minister Sigrid Kaag (Financiën, D66). Pas daarna ontnam Bergkamp Baudet het woord – ze schorste hem voor de rest van de vergadering. Daarover kreeg ze felle kritiek, ook vanuit het kabinet.  Uit het verslag van Pels Rijcken blijkt dat het presidium de landsadvocaat al voor Prinsjesdag om een advies had gevraagd. Khadija Arib blijkt niet op de hoogte te zijn van het onderzoek. In een eerste telefonische reactie zegt ze „geschrokken” te zijn en zich totaal niet te herkennen in de aantijgingen. „Zo zit ik niet in elkaar.”  Woensdagavond laat, na publicatie van dit nieuws door NRC, twittert Arib: „Opnieuw een ‘anonieme’, politieke dolksteek in mijn rug. Dit is de lelijkste kant van de politiek; een kant waar ik mij als Kamerlid én als Kamervoorzitter altijd tegen heb verzet. Ik moest via NRC vernemen dat er n onderzoek naar me wordt ingesteld.”. Gevolgd door een tweede tweet: „Ik eis van Vera Bergkamp (D66) een verklaring over deze werkwijze. Dit staat haaks op zorgvuldigheid en een sociaal veilige werkomgeving.”||https://www.nrc.nl//nieuws/2022/09/28/onderzoek-naar-mogelijk-grensoverschrijdend-gedrag-oud-kamervoorzitter-arib-a4143533
2022-09-29||RIVM-baas Van Dissel: geen nieuwe coronamaatregelen nodig|| Ondanks een kleine opleving van het coronavirus zijn er nog geen nieuwe maatregelen nodig om verspreiding tegen te houden. Dat zei RIVM-baas Jaap van Dissel woensdag tijdens een technische briefing over het coronavirus in de Tweede Kamer. Maar tijdens de briefing bleek dat in het geval van een serieuze opleving het kabinet onvoldoende voorbereid is.  Van Dissel presenteerde in de Tweede Kamer de ontwikkelingen van het coronavirus: een milde toename van besmettingen. Volgens Van Dissel  voornamelijk te wijten aan een seizoenseffect: lagere temperaturen betekenen meer besmettingen. De toename van besmettingen vertaalt zich vooralsnog nauwelijks in een toename in ziekenhuis- en IC-opnames, maatregelen zijn daarom onnodig. Maar, zegt Van Dissel: „Dat betekent niet dat het volgende week niet anders kan zijn.” Volgens Jolande Sap, voorzitter van het kersverse Maatschappelijke Impact Team (MIT) dat het effect van coronamaatregelen op de samenleving onderzoekt, is het kabinet „onvoldoende voorbereid op zwaardere scenario's”, als de besmettingen plotseling snel toenemen.  Sap lichtte ‘een tipje van de sluier op’ van een advies dat donderdag uitkomt, over mogelijke problemen  bij een grote besmettingenstijging. Zo stelt het MIT dat de ‘gereedschapskist’ van coronamaatregelen van de overheid te klein is. Specifiek het coronatoegangsbewijs werd uitgelicht als mogelijk noodzakelijke maatregel om bijvoorbeeld de cultuursector open te kunnen houden bij grotere opleving. Dat advies van het MIT echoot een advies van de Raad van State eerder deze maand, die eveneens vond dat de wettelijke grondslag voor ingrijpende maar noodzakelijke coronamaatregelen ontbreekt in de coronanoodwet die het kabinet heeft opgesteld.  Ook vindt het MIT dat er onvoldoende aandacht is voor kwetsbare groepen – niet alleen groepen die kwetsbaar zijn voor het virus, maar ook voor de „maatregelen tegen het virus”, zoals jongeren. Verder ontbreekt het aan een sectorplan voor de overheid zelf, is er onvoldoende nagedacht over de impact van het virus op (tekorten op) de arbeidsmarkt, en moet het kabinet meer inzetten op het promoten van een gezonde levensstijl. Tot slot zou de overheid volgens het MIT een maatschappelijk debat moeten opstarten over het belangrijke dilemma: de spanning tussen „acuut levens redden en het beschermen van levenskwaliteit op lange termijn”.||https://www.nrc.nl//nieuws/2022/09/28/rivm-baas-van-dissel-geen-nieuwe-coronamaatregelen-nodig-a4143532
2022-09-29||De telecomchef van de VN is straks mogelijk een Rus||Het is een verkiezing die doorgaans niet veel aandacht trekt, maar dit keer staat er veel op het spel. In Boekarest, op haar vierjaarlijkse congres, stemt de internationale telecommunicatie-unie ITU vanaf deze donderdag over een nieuwe secretaris-generaal. In de VN-organisatie die er prat op ging zelfs tijdens de Koude Oorlog constructief en gedepolitiseerd te werken aan standaarden voor wereldwijde telecommunicatie, komen nu geopolitieke breuklijnen aan de oppervlakte. Het draait allemaal om het beheer van het internet. Met name Rusland en China zouden graag zien dat de 193 lidstaten van de ITU – in 1865 opgericht om het wereldwijde telegraafverkeer te beheren – daar een grotere stem in krijgen. En nu heeft een Rus zich aangemeld om de organisatie te gaan leiden. De ITU buigt zich van oudsher over de koppeling van nationale telefoonnetwerken en de verdeling van het radiofrequentiespectrum om storing te voorkomen. Tegenwoordig rekent ze ook technische specificaties voor glasvezelkabels en 5G (mobiele telefonie) tot haar werkterrein. Zouden de ITU-landen meer betrokken zijn bij het beheer van het internet, dan zou dat nationale regeringen meer zeggenschap geven over het wereldwijde netwerk, waarin een centrale autoriteit nu ontbreekt. Het beheer van de technische standaarden die voorschrijven hoe internet werkt, zoals het netwerkprotocol TCP/IP of het Domain Name System (het ‘telefoonboek’ van internet), berust vooralsnog bij een internationale gemeenschap van overheden, bedrijven, onderzoekers en vrijwilligers. Ze zijn verenigd in organisaties als de Internet Engineering Task Force (IETF) en ICANN. Dit model met talrijke belanghebbenden ligt onder vuur van Rusland, China en veel landen op het zuidelijk halfrond, de Global South. Het betekent in de praktijk westerse hegemonie, menen ze, vooral van de Amerikaanse overheid en grote techgiganten. Rusland en China kondigden vorig jaar een gezamenlijk initiatief aan om „te garanderen dat alle staten gelijke rechten hebben op participatie in het beheer van het wereldwijde netwerk” en het recht van elk land te waarborgen om „het nationale segment van internet te reguleren”. Daartoe willen ze de rol van de ITU bij het beheer van internet versterken, evenals „de vertegenwoordiging van de beide landen in het bestuur daarvan”. Verkiezing van de Russische kandidaat Rashid Ismailov tot secretaris-generaal van de ITU zou een belangrijke stap in die richting vormen. Ismailov (58) werkte onder meer voor de Chinese telecomgigant Huawei en de Russische tak van Nokia voordat hij in 2014 onderminister van Telecom en Massacommunicatie werd. In die hoedanigheid was hij verantwoordelijk voor Ruslands telecomwaakhond Roskomnadzor, die zich onder meer bezighoudt met de blokkade van onwelgevallige websites en internetdiensten. Later gaf Ismailov leiding aan een bedrijf dat netwerkapparatuur levert waarmee de autoriteiten websites kunnen blokkeren, vertragen of omleiden. Russische internetproviders zijn verplicht die te installeren. Het maakt deel uit van Ruslands plannen voor een eigen, ‘soeverein internet’. China en Rusland zien in de bestuursstructuur een vorm van westerse hegemonie Ismailovs kandidatuur past in een bredere strategie van Rusland en China om meer grip te krijgen op het decentraal georganiseerde internet. Zo spant China, dat binnen zijn landsgrenzen een parallel, nationaal internet heeft opgetuigd onder strikte controle van de autoriteiten, zich al enkele jaren in om het netwerkprotocol TCP/IP te vervangen door Chinese technologie. Dit New IP zou niet alleen stabieler en toekomstbestendiger zijn dan het uit de jaren zeventig stammende TCP/IP. Het maakt volgens critici ook buiten China massale surveillance en overheidscontrole mogelijk. Een consortium van Chinese bedrijven, geleid door de omstreden telecomgigant Huawei, diende zijn voorstel voor New IP in 2019 in bij de ITU. Die wees de plannen af, maar sindsdien zijn onderdelen van New IP onder andere namen opnieuw bij ITU ingediend. Rusland maakt zich in VN-verband intussen hard voor een nieuw verdrag voor bestrijding van cybercriminaliteit. De tekst ervan is volgens critici zo vaag geformuleerd, dat het regeringen een instrument kan bieden om niet alleen criminele hackers, maar ook dissidente stemmen  op internet aan te pakken. Dat er veel op het spel staat, blijkt uit de steun van ‘Washington’ voor Ismailovs tegenkandidaat, de Amerikaanse Doreen Bogdan-Martin. President Joe Biden sprak zich uit voor deze 56-jarige telecomspecialist, die al sinds 1994 bij de ITU werkt. En in een videoboodschap wees buitenlandminister Antony Blinken met nadruk op haar inspanningen om digitale technologie beter beschikbaar te maken in ontwikkelingslanden. Daarbij benadrukte hij het belang van communicatietechnologie die „open, transparant, veilig en toegankelijk voor iedereen” blijft.  De uitkomst van de geheime stemprocedure, die deze donderdag begint, is lastig te voorspellen. De lidstaten kiezen functionarissen voor verschillende posten, en houden stemrondes tot één kandidaat meer dan de helft van de stemmen heeft vergaard. Voor de belangrijkste post is Bogdan-Martin verzekerd van de steun van de Verenigde Staten en de 27 landen van de EU. Ismailov heeft uiteraard Rusland achter zich. Volgens een recente rondgang van Politico langs diplomaten zou Moskou zijn traditioneel goede contacten in de Global South proberen te paaien met beloften over grotere zeggenschap. „De vraag is of Rusland Afrikaanse landen kan overtuigen om te stemmen”, aldus de politieke nieuwssite. De oorlog in Oekraïne werkt mogelijk niet in Ismailovs voordeel, nu ook bij landen die zich eerder neutraal opstelden steeds meer moeite blijkt met Poetins invasie. Op een conferentie eerder dit jaar  werden Russische kandidaten al uitgesloten van verschillende leidende rollen in ITU-commissies. Zelfs van Chinese steun zou Ismailov niet meer verzekerd zijn, zei een anonieme diplomaat tegen Politico: „China wil geen Amerikaan aan het hoofd van de ITU, maar wil zich ook niet publiekelijk achter Rusland scharen.” 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/28/telecomchef-vn-mogelijk-een-rus-a4143523
2022-09-29||Wie zorgt voor warmte in de wijk? Twist over eigendom vertraagt nieuwe warmtenetten||Als commerciële energiebedrijven geen eigenaar meer mogen worden van warmtenetten, loopt de energietransitie serieuze vertraging op. Het kabinetsdoel om in 2030 een half miljoen woningen te hebben aangesloten op duurzame stadsverwarming, is  dan praktisch onhaalbaar.  Deze conclusies, uit een rapport van advieskantoor PwC, druisen in tegen het voornemen van minister Jetten (Klimaat en Energie, D66) om warmtenetten  in publieke handen (gemeenten) te leggen en energiebedrijven uit te sluiten als dominante eigenaar.  Het rapport, geschreven in opdracht van Jettens ministerie van Economische Zaken en Klimaat, werd begin augustus afgerond, maar de bewindsman heeft het nog niet naar de Tweede Kamer gestuurd. Het is inmiddels door veel partijen – ook NRC – ingezien. Volgens het ministerie moeten nog feitelijke correcties worden aangebracht. Duidelijk is al wel dat Jetten overweegt de verplichte dominante rol van gemeenten te schrappen. Voor de minister is de  Wet collectieve warmtevoorziening, een speerpunt van zijn klimaatbeleid én een hoofdpijndossier. Dat was  al zo voor zijn voorganger Eric Wiebes (VVD). Centrale vraag is: wie wordt de eigenaar van die nieuwe warmtenetten? Bedrijven, gemeenten of allebei?  Duurzame warmtenetten zijn cruciaal voor het gasvrij maken van woningen, zoals het kabinet wil. De ambitie is tot 2030 een half miljoen bestaande huizen aan te sluiten op een warmtenet: zij krijgen hun verwarming uit bijvoorbeeld restwarmte van de industrie, biomassa of  warmte uit de aardbodem. Die huizen hebben geen cv-ketel meer nodig.  De bestaande netten – ook zo’n 500.000 aansluitingen – zijn overwegend in handen van bedrijven, zoals Eneco, Vattenfall en Ennatuurlijk. Slechts 10 procent kent een publieke eigenaar, zoals een gemeente. Als het aan de Vereniging van Nederlandse Gemeenten (VNG) ligt, komen veel meer warmtenetten in handen van haar leden. Dit om „de publieke belangen zeker te stellen”, zoals de VNG deze maand aan de minister schreef. In de warmtetransitie hebben de gemeenten van het kabinet een centrale rol gekregen. Zij moeten bijvoorbeeld aangeven welke wijken als eerste van het gas af gaan. In 2050 moeten alle huishoudens aardgasvrij worden verwarmd.  Energiebedrijven willen de warmtenetten juist zelf exploiteren en voor meer dan 50 procent in eigendom hebben. Anders gaan zij niet in nieuwe netten investeren, schreven de bedrijven, verenigd in Energie-Nederland, aan de minister. Zonder dominant belang is het „niet werkbaar en niet acceptabel”, stellen zij. Het ministerie heeft nog geen definitieve keuze gemaakt. Tekenend is dat beide partijen boos waren na – afzonderlijke – gesprekken deze zomer op  EZK. De gemeenten concludeerden dat het voorstel voor hun verplichte centrale rol „wordt teruggedraaid, tot onvrede en verbazing bij gemeenten”. De verenigde energiebedrijven schreven op hun beurt aan de minister „uitermate verbaasd” te zijn dat de verplichte eigendom van gemeenten, ondanks het PwC-onderzoek, „weer op tafel ligt”. Alleen al tot 2030 moet volgens PwC 5,6 miljard euro geïnvesteerd worden in aanleg van warmtenetten. Volgens de onderzoekers dwingt het voorgenomen beleid energiebedrijven „vanuit een minderheidspositie te onderhandelen over risico’s en winst”. Die zijn daarbij afhankelijk van „(soms grillige) politieke besluitvorming”. Volgens het rapport is het gevolg bovendien dat gemeenten „capaciteit en expertise aanzienlijk” moeten uitbreiden. Daarom duurt de route via gemeenten volgens PwC langer. De onderzoekers stellen dat een actieve rol van de gemeente positief werkt, maar geen meerderheidsbelang vereist. Jetten maakte deze zomer duidelijk dat hij van plan was de toekomstige warmtenetten in publieke handen te brengen, maar stelde twee voorwaarden. Die dominante rol voor gemeenten mocht het tempo van de energietransitie niet vertragen en gemeenten zouden deze rol aan moeten kunnen, schreef hij de Tweede Kamer. In een interne notitie van EZK van eind augustus wordt duidelijk dat het rapport van PwC een forse streep door de rekening is. Omdat verplichte publieke eigendom de transitie zou vertragen, is „de conclusie van de minister” dat die verplichting „op dit moment onmogelijk en niet uitvoerbaar is”.  Volgens de gemeenten kunnen die conclusies niet zomaar worden getrokken. Het PwC-rapport is, schrijven zij, „smal ingestoken en in tijd en methodiek beperkt”. Een woordvoerder van de minister stelt dat Jetten die conclusie van VNG niet deelt. In dezelfde brief benadrukken de gemeenten dat vooral het draagvlak bij bewoners, die vaak verplicht worden aangesloten op een warmtenet, cruciaal is voor de transitie. Gemeenten moeten daarom een rol spelen die „publieke belangen” waarborgt, zoals „energierechtvaardigheid en betaalbaarheid”. Die belangen zijn extra belangrijk omdat bewoners voor lange tijd vastzitten aan één leverancier. Vanwege de benodigde infrastructuur is er immers altijd maar één aanbieder.  De energiebedrijven bepleiten dat gemeenten, net als nu, zelf kunnen kiezen hoe zij een warmtenet  aanleggen en exploiteren – in volledig publieke eigendom of met een privaat energiebedrijf. Toezichthouder ACM dient in die opzet,  net als nu, de publieke belangen. ACM moet voor regulering zorgen inzake tarieven, maximaal rendement en duurzaamheid.  Op zijn vroegst treedt de nieuwe warmtewet in juli 2024 in werking, een half jaar later dan oorspronkelijk bedoeld. Volgens een EZK-woordvoerder „verschillen de standpunten van partijen fundamenteel van elkaar, waardoor de voortgang moeizaam verloopt”. De minister wil dit najaar een uitkomst „over de gewenste marktordening” presenteren. De komende wet moet niet alleen de eigendomsverhoudingen regelen. Nieuwe regels zijn ook nodig om de duurzaamheid van toekomstige warmtenetten te garanderen. Daarnaast willen alle partijen snel af van de wettelijke verplichting dat de tarieven van een warmtenet gekoppeld zijn aan de gasprijs – die nu extreem hoog is. Dat principe was destijds bedoeld om mensen met een warmtenet niet meer te laten betalen dan mensen die gas verstoken. In veel gevallen wordt voor warmtenetten geen of nauwelijks gas gebruikt.||https://www.nrc.nl//nieuws/2022/09/28/wie-zorgt-voor-warmte-in-de-wijktwist-over-eigendom-vertraagt-nieuwe-warmtenetten-a4143520
2022-09-29||Opgestapte Groningen-coördinator Hans Alders voelde zich &#8216;belazerd&#8217; door de NAM||Er waren grote verwachtingen toen Hans Alders in 2015 werd aangesteld als Nationaal Coördinator Groningen (NCG). Hij moest er met zijn organisatie voor zorgen dat de versterking van huizen vaart zou krijgen. Al sinds de beving van Huizinge in 2012 was duidelijk dat die preventieve versterking nodig was, zodat mensen bij een zware beving hun huis veilig konden verlaten. Maar welke woningen en hoeveel, dat wist niemand. „De verwachtingen liepen uiteen van een paar honderd woningen tot 170.000”, zei Hans Alders woensdag voor de parlementaire enquêtecommissie in Den Haag. Maar voor die versterkingsoperatie was „niks” geregeld, ontdekte Alders op zijn eerste werkdag als NCG. „Er was geen kennis, er waren geen bouwnormen, geen mensen met ervaring, software was er niet in Nederland.” Terwijl minister Henk Kamp (Economische Zaken, VVD) met de komst van de NCG had aangekondigd dat alle panden in Groningen binnen vijf jaar zouden zijn versterkt. „Dat was onmogelijk”, zei Alders toen al tegen de minister.  Samen met de gemeenten, provincie en de NAM – die laatste moest als gaswinner betalen voor een gedeelte van de versterkingskosten – ging Alders aan de slag. Hij had geen wettelijk mandaat om besluiten door te drukken, maar werkte op basis van samenwerkingsafspraken. Daar had de NAM mee ingestemd, maar het gasbedrijf betaalde alleen de kosten voor zover de veiligheid in het geding was. Dat leidde tot grote bemoeienis van de NAM; elke week was er overleg met de gaswinner over de meest „fabelachtige details”, zei Alders. Op een gegeven moment voelde hij zich zelfs „belazerd” door de NAM, die afspraken niet nakwam.   ‘Het gaat om iemands thuis’
Uiteindelijk was er in 2018, drie jaar na de start van de NCG, duidelijkheid over de versterking van  zo’n 4.500 panden, onderverdeeld in drie zogenaamde ‘batches’. De meeste panden moesten zwaar versterkt worden of zelfs gesloopt en herbouwd. Een aantal panden werd nog nader onderzocht. De NCG heeft de harde boodschap dat hun huis onveilig is net meegedeeld aan een deel van de bewoners, als in het voorjaar van 2018 Kamps opvolger Eric Wiebes (Economische Zaken en Klimaat, VVD) besluit de gaskraan langzaamaan dicht te draaien. Daardoor zouden er minder bevingen plaatsvinden en was er dus minder versterking nodig, was de aanname van de nieuwe minister. „Een logische gedachte”, aldus Alders. Maar de minister besloot ook dat de versterking van twee batches „on hold” werd gezet, totdat duidelijk was wat de invloed van het dichtdraaien van de gaskraan op de versterking zou zijn. Alders: „Net toen we op stoom kwamen, gingen we iets anders doen.” Hij vond dat onverkoopbaar. „Probeer je ogen dicht te doen en stel je voor dat onze brief op jouw mat valt”, zei Alders tegen de enquêtecommissie. „Daarin wordt meegedeeld dat je huis niet veilig is. Elke avond leg je jouw kind in bed in dat onveilige huis. Dat hebben we meegedeeld.” Dat proces stopzetten of zelfs terugdraaien vanwege nieuwe berekeningen is volgens Alders „ondenkbaar”. Al helemaal in een dossier waarin de bewoners het vertrouwen al kwijt waren in de overheid, zei Alders. „Vertrouwen komt te voet en gaat te paard, maar hier hebben de paarden wel heel hard gelopen.” Het besluit van Wiebes om de versterkingsoperatie deels stop te zetten was voor Alders de reden om zijn functie in mei 2018 neer te leggen. Dat hij door Wiebes’ besluit beloftes moest breken richting de bewoners vond hij „ongelooflijk”, zei Alders. „Het gaat niet om stenen, maar om iemands thuis.” Maar ook was hij „zeer gepikeerd” hoe met het personeel van de NCG was omgegaan. Die medewerkers hadden „dag en nacht” gewerkt aan een succesvolle versterkingsoperatie, zei hij geëmotioneerd.  Achteraf, zei Alders, had hij moeten weten dat de NCG niet kon slagen zonder wettelijke doorzettingsmacht, waarbij hij zelf besluiten zou kunnen nemen zonder ruggespraak van het ministerie of de NAM. „Ik had moeten weten dat het niet zonder instrumentarium kon, want dit was een crisis.”||https://www.nrc.nl//nieuws/2022/09/28/opgestapte-ncg-hans-alders-voelde-zich-belazerd-door-de-nam-a4143522
2022-09-29||Hersens van te vroeg geboren kinderen ontwikkelen zich beter als baby's regelmatig innig contact hebben||De hersens van te vroeg geboren kinderen ontwikkelen zich beter als de baby’s   regelmatig innig contact hebben met hun moeder of vader, waarbij allerlei zintuigen worden aangesproken. Deze kinderen presteerden anderhalf jaar later beter op taal en cognitie, vergeleken met kinderen die de gebruikelijke zorg hadden gekregen. Dat schrijven Finse en Amerikaanse onderzoekers in een studie die woensdag in het wetenschappelijke tijdschrift Science Translational Medicine verscheen. Kinderen die te vroeg worden geboren moeten in een couveuse verder groeien, vaak met allerlei slangen en snoeren verbonden aan apparaten. Hun longen moeten rijpen, ze kunnen hun temperatuur en ademhaling vaak niet goed zelf regelen. Ook de hersenen ontwikkelen zich in die periode, maar door stress verloopt dat vaak minder goed. De medische handelingen die ze moeten ondergaan leveren stress op, net als de scheiding van de moeder, aan wier stem en geur de baby in de baarmoeder gewend is. Te vroeg geboren baby’s hebben daardoor grote kans op een ontwikkelingsachterstand. Al in eerdere studies is het gunstige effect aangetoond van verschillende vormen van contact tussen ouders en te vroeg geboren kinderen op hun ontwikkeling, zoals bijvoorbeeld van ‘buidelen’. Daarbij ligt het kind bloot onder een deken op de blote borst van de moeder of vader. In de huidige studie worden vier van die elementen gecombineerd in een protocol. Aan de studie deden 115 moeders mee met in totaal 150 te vroeg geboren baby's. Ze waren na 26 tot 34 weken ter wereld gekomen –  een normale zwangerschap duurt 40 weken.  De interventie, die de auteurs Family Nurture Intervention noemen, werd aan de moeders geleerd door daarin gespecialiseerde verpleegkundigen. Het doel was om alle zintuigen van het kind aan te spreken: reuk, tast, gehoor en zicht. Als het kind in de couveuse lag, gebeurde dat door het uitwisselen van doeken met de lichaamsgeur van moeder en kind. Ook kon de moeder de baby in de couveuse lang en stevig aanraken, zachtjes tegen het kind praten en oogcontact maken. De onderzoekers moedigden de moeder aan om hierbij haar gevoelens en emoties te uiten. Ook de vaders en andere familieleden werden aangemoedigd om op deze manier met het kind om te gaan. Als de baby gestresst was, legde de moeder de armpjes over de borst van de baby en haar hand daar zachtjes bovenop, terwijl ze in de kom van haar andere hand de  beentjes in een foetushouding bracht. Dit deed ze steeds na een medische handeling zoals bloed afnemen, maar ook na het verschonen. Wanneer de baby was gekalmeerd, legde ze haar hand een tijd lang stevig op de buik, of ze liet het kind haar vinger vasthouden.  Zodra de medische status van het kind het toeliet, mocht het af en toe uit de couveuse om minimaal een uur te buidelen bij de moeder, of om vastgehouden en gevoed te worden, soms in een schommelstoel. Zo werden ook nog andere gewaarwordingen aangesproken, zoals smaak, temperatuur en evenwicht. Dit noemen de onderzoekers de kalmerende cyclus: zowel moeder als kind kwamen hiervan tot rust. Ook de vaders mochten zulke kalmerende sessies met hun kind hebben. Familieleden kregen wekelijks voorlichting over hoe ze met moeder en kind om moesten gaan. Aan ouders van de baby’s die de gebruikelijke zorg kreeg, werden deze handelingen niet expliciet opgedragen, maar het buidelen werd soms wel uitgelegd.  Rond de tijd dat de baby’s veertig weken na conceptie waren, maten de onderzoekers hun hersenactiviteit door middel van EEG (elektro-encefalogram). Ze kregen een mini-badmutsje met elektrodes op hun hoofd terwijl ze sliepen.  Bij de baby’s die de kalmerende interventie kregen, waren de verbindingen en de activiteit in allerlei grote zenuwnetwerken in de hersenschors anders dan bij de baby’s die de gewone zorg kregen. De netwerkactiviteit kwam meer overeen met die van gezonde, op tijd geboren baby’s. Toen de kinderen 18 maanden waren, was de ontwikkeling van cognitie en taal bij de extra aangeraakte kinderen ook beter dan bij de dreumesen die de normale zorg hadden gehad.   Het intensieve contact tussen moeders (of vaders) met hun te vroeg geboren baby, zoals in deze studie wordt beschreven, is nog geen standaard-beleid op de neonatale intensive care, zegt Nikk Conneman, kinderarts-neonatoloog in het Erasmus MC Sophia Kinderziekenhuis in Rotterdam. Zelfs het buidelen gebeurt niet standaard. „Ouders doen dat wel, maar het gebeurt vaak nog te weinig, te kort, ook bij ons.” Conneman leidt trainers en artsen op in ontwikkelingsgerichte zorg die is toegespitst op de individuele behoefte van een kind, een methode die NIDCAP heet. „We letten op de signalen die een kind geeft en handelen daarnaar.” Dat is wezenlijk anders dan de vier handelingen  in een standaard protocol, zoals in deze studie. „Het is beter dan niets, dus het zou een goed begin zijn om dit in de praktijk in te voeren. Maar een kind en de ouders hebben zoveel meer nodig.” De interesse in deze manier van werken is er, maar veel neonatologen zijn nog niet overtuigd. „Dit is belangrijk onderzoek dat mensen aanspoort om na te denken over het psychologische effect van aanraking en andere zintuiglijke waarnemingen bij te vroeg geboren baby’s”, aldus Conneman. Tegen strak vasthouden van een baby heeft Conneman overigens bezwaar. „Dat genereert stress. Je moet een kind eerst aanspreken, en dan steunend aanraken. Wij doen dat niet na een medische handeling, maar tijdens, om pijn en stress zo veel mogelijk te beperken.”||https://www.nrc.nl//nieuws/2022/09/28/contact-helpt-brein-van-te-vroeg-geboren-baby-a4143525
2022-09-29||Eerste geconfisqueerde superjacht van Russische oligarch geveild voor 39 miljoen euro|| Het is  het  eerste geconfisqueerde superjacht van een Russische eigenaar dat onder de hamer ging.    De 72 meter lange   Axioma is voor   39 miljoen euro verkocht aan een anonieme koper, zo meldde een rechtbank in Gibraltar dinsdagavond.  Tot maart was het schip nog van   Dimitri Poempjanski (58), voormalig eigenaar van een concern dat stalen pijpleidingen maakt voor Gazprom. Forbes schat het totale vermogen van deze Rus op 2,1 miljard euro.    In totaal hebben 63 mensen een bod gedaan. De nieuwe (onbekende) eigenaar kan op de Axioma gaan genieten van een 3D-bioscoop, fitnesszaal met uitzicht,   dansvloer,   stoomsauna en zwembad. Het superjacht had een  cataloguswaarde van 75 miljoen euro.   





		Lees ook: Strijd om bezit Russische oligarchen barst los

Het is niet eenvoudig bevroren Russisch bezit ook daadwerkelijk   te verkopen. Dit jacht was een speciaal geval, omdat het schip als onderpand fungeerde  voor een lening bij de Amerikaanse bank JPMorgan. Die lening (van 20 miljoen dollar) werd nadat Poempjanski gesanctioneerd werd, niet meer terugbetaald.     Poempjanski is gesanctioneerd door de EU, het VK en de VS. Hij zou banden met Poetin hebben en bij     een groep   prominente zakenlieden horen die op de dag van de inval in februari met Poetin in het Kremlin sprak over de impact van eventuele sancties.   In  Nederland liggen er 26 jachten aan de ketting, en vijf vliegtuigen (gloednieuwe Airbussen). De  Europese Unie heeft in totaal voor 13,8 miljard euro aan jachten, huizen en banktegoeden bevroren. Het zal nog even duren voordat het volgende jacht of  vliegtuig  onder de hamer gaat. De juridische mogelijkheden daarvoor worden nog onderzocht. Ondertussen hebben tientallen oligarchen bij het Europese Hof van Justitie in Luxemburg zaken aangespannen, in de hoop hun  bezittingen terug te krijgen. ||https://www.nrc.nl//nieuws/2022/09/28/eerste-geconfisqueerde-superjacht-van-russische-oligarch-geveild-voor-39-miljoen-euro-a4143524
2022-09-29||Eneco, Vattenfall en Greenchoice houden vast aan tariefverhoging ondanks kritiek ACM||Energiebedrijven Eneco, Vattenfall en Greenchoice gaan ondanks kritiek van de Autoriteit Consument en Markt (ACM) door met hun tariefverhoging op 1 oktober. Dat meldt Greenchoice op zijn website en bevestigen woordvoerders van Eneco en Vattenfall tegenover NRC na berichten van de NOS en RTL Nieuws. Essent was voor NRC niet bereikbaar. Vorige week kondigden meerdere energieleveranciers aan hun prijzen flink te verhogen. Te laat, vond de ACM, die claimt dat er dertig dagen tussen de aankondiging en de verhoging moeten zitten. De marktautoriteit is nog in gesprek met de energiebedrijven, maar zei woensdag ook tegen ANP dat ze zich beraadt op „vervolgstappen” tegen leveranciers die niet wijken. Boetes, lasten onder dwangsom of bindende aanwijzingen zouden tot de mogelijkheden behoren. De energiebedrijven zijn het niet eens met de ACM. Energie-Nederland, de branchevereniging van energieleveranciers, vindt dat de waakhond de wet verkeerd interpreteert. De dertig dagen gelden wel voor het opzeggen van contracten, schrijft de vereniging in een verklaring, maar niet voor tariefwijzigingen. „Er is dus absoluut geen sprake van wetsovertreding door energieleveranciers.” „Wij zijn al in augustus begonnen met het informeren van onze klanten”, zegt een woordvoerder van Vattenfall. „Maar omdat we de brieven gefaseerd versturen, heeft niet iedereen voor de termijn van 30 dagen een bericht gekregen.” Vattenfall wil van de ACM meer duidelijkheid over de termijnen waarop het bedrijf tariefverhogingen moet doorgeven, aldus de woordvoerder, maar blijft in dit geval uitgaan van 1 oktober. Eneco gaat tariefverhogingen vanaf nu langer van tevoren aankondigen, zegt een woordvoerder. De klanten die vanaf 1 oktober meer gaan betalen, hebben volgens hem nog genoeg tijd om over te stappen. „Daar werken we altijd aan mee, in principe zonder opzegtermijn.”  Tweede Kamerleden van de SP en de VVD willen dat de leiding van de betrokken energiebedrijven zich in de Tweede Kamer komt verantwoorden, schrijft ANP. Ook volgens minister Rob Jetten (Klimaat en Energie, D66) gaan de bedrijven over de schreef, citeerde het persbureau dinsdag: „De wet zegt dertig dagen.” Verduidelijking 20.30: In een eerdere versie van dit bericht stond dat Vattenfall niet alle klanten op tijd kon bereiken. Dat is aangevuld met de informatie dat de brieven gefaseerd verstuurd worden, en dat Vattenfall meer duidelijkheid wil over de termijnen.||https://www.nrc.nl//nieuws/2022/09/28/eneco-vattenfall-en-greenchoice-houden-vast-aan-tariefverhoging-ondanks-kritiek-acm-a4143521
2022-09-29||Oudere generaties weten beter hoe je dubbeltjes omkeert – en praten er enthousiast over|| Wie houdt van simpele, zwarte koffie is bij buurtcentrum Gildeplein in Purmerend-Noord aan het goede adres. Wie daarnaast affiniteit heeft met ‘trendy haken en breien’ heeft dubbel geluk, want dat is het thema deze maandagochtend. De breiwerkjes liggen tussen de koffiekopjes op tafel, tien oudere vrouwen kletsen erop los. Dat doen ze hier doorgaans elke maandag-, woensdag- en vrijdagochtend. Mannen zijn schaars bij de koffieochtenden. „We hebben Bob, we hebben Nico… Theo is overleden”, zegt Hannie Rison (69), die een geel truitje zit te breien. „Vrouwen praten wat makkelijker”, legt Paulina van der Veen (83) uit. „Bob moeten we er af en toe bij betrekken. Dan zit-ie aan de kop van de tafel en dan moeten we echt zeggen: Bob! Kom even hier zitten!”  Dat de koffie hier maar zestig cent kost komt de vrouwen goed uit, want ze merken allemaal dat het leven duurder is geworden. „Veel duurder, dat is niet leuk meer”, zegt Leneke Burggraaf (56). Ze breit vandaag iets rozes. „M’n man en ik doen eens per week voor zestig euro boodschappen. Een half jaar geleden was m’n karretje nog vol met zestig euro, nu niet meer. Aardappelen, groente, fruit koop je nog. Maar een luxe koek, dat gebeurt niet meer.” Allen hebben ze last van onzekerheid door de inflatie, met name over de energierekening. Paulina weet pas sinds kort dat ze een variabel contract heeft, Leneke zag enge verhalen op tv over mensen die ineens het tienvoudige moesten betalen. Toch zitten ze nog niet in de problemen, mede doordat ze direct aan het besparen zijn geslagen.  Leneke: „Mijn man bezuinigt heel erg. Het keukenlicht moet uit, ik heb één dimlicht branden, en op tafel heb ik een leeslampje voor als ik met m’n breiwerk bezig ben, that’s it. En waxinelichtjes.” Paulina: „Kaarsen geven best wel veel warmte.” Hannie: „Heb je gezien wat de kaarsen kosten? Eerst 99 cent bij het Kruidvat, nu bijna 2 euro. Maar ik zeg ook: als we maar gezond blijven.”  De sfeer aan tafel is als de lucht op een winderige zomerdag: wolken rukken snel op, maar drijven even vlug weer over.  Hannie: „Bij de Jumbo is een kilo aardappelen 2 euro, bij de Lidl 1,69. Dan ga ik toch naar de Lidl.” Rechts van haar, achter een collectie kleurpotloden, zit Anneke Abercrombie (72). „Ik zeg altijd maar: kruimeltjes maken ook brood”, knikt zij.  Hannie: „Ik heb m’n maandbedrag verhoogd, anders zou ik een grote eindafrekening krijgen. En ik ben heel erg bezig met het licht uitdoen.”  Paulina: „Ik had de gewoonte om bij het tandenpoetsen de kraan te laten lopen. Nu doe ik hem dicht. En met douchen laat ik me nat worden, dan doe ik de douche uit, zeep ik me lekker helemaal in, en dan douche ik af. Wel jammer, want ik vond het altijd zo heerlijk om het warme water te voelen op m’n rug.” Hannie: „Nee nee nee, dat kan niet meer. Ik gebruik de droger nu nog alleen voor de handdoeken. En de afwasmachine doe ik alleen een klein half uurtje. En ik heb een gordijntje achter de voordeur.” Anneke: „Wij hadden de verwarming overdag op 20 graden en ’s avonds op 22, nu zetten we hem een graadje lager.” Veel gebruikelijke uitstapjes zijn te duur geworden. Hannie gaat niet meer naar de Efteling met haar kleinkinderen. „Je kan ook naar Enkhuizen gaan, naar het Sprookjeswonderland. Dat is oh zo leuk!” Of ze dit jaar op vakantie gaat, weet ze nog niet. „Anders ga ik lekker naar onze stacaravan op de Veluwe.” Anneke: „Caravans wordt de meest betaalbare vakantie voor veel mensen.” Paulina: „En vergeet niet hoe leuk het is, kamperen.” Beter dan jongere generaties weten zij hoe je dubbeltjes omkeert. En dit lijkt ook enig enthousiasme te ontketenen  Olivier Middendorp   Voor de meeste aanwezigen is de nieuwe soberheid een terugkeer naar hun jeugdjaren. Beter dan jongere generaties weten ze hoe je dubbeltjes omkeert, en dit lijkt ook enig enthousiasme te ontketenen.  „Wij zijn veel zuiniger”, zegt Anneke. „Onze ouders hebben armoede gekend, pas in de jaren zestig werd het beter.” Paulina: „We hadden allemaal grote gezinnen. Mijn moeder had huishoudgeld. Tegen mij zei ze: zorg eerst dat alles betaald is, wat je overhoudt kun je uitgeven.” Anneke: „Ik heb een cursus ‘omgaan met geld’ gedaan. Uit interesse, ik had het niet nodig. Daar zat een meid naast me die een telefoonabonnement had voor 70 euro per maand. Hoe háál je het in je botte verstand?” Hannie: „Ik denk dat heel veel mensen niet weten wat ze verdienen en wat de vaste lasten zijn. Ik had sinds m’n trouwen een schriftje met inkomsten en uitgaven.” Anneke: „Toen ik mijn eerste pinpas kreeg dacht ik: dit gaat veel te hard. Het was verraderlijk. Toen ben ik contant geld gaan pinnen, dan kan ik bijhouden wat ik uitgeef.”  Hannie: „Het is tegenwoordig makkelijker om schulden maken. Er zijn mensen die heel veel dingen kopen via internet, die willen allemaal mooie telefoontjes. Hier! Deze is uit 2017.” Ze houdt haar telefoon omhoog. Het aftroeven in soberheid kan beginnen.  Paulina: „Ik had vroeger maar één pop!” Anneke: „Ik had geen knuffeldier. Je mocht blij zijn als je speelgoed had!” De ochtend loopt op z’n eind, een vrijwilliger gaat langs met een schoteltje voor de munten. Hannie vouwt een doek om haar breiwerk en veegt alle overgebleven koekjes naar zich toe. „Voor mijn kleindochter, dat vindt ze leuk.”  Ook Leneke pakt haar breispullen in. Of het haar humeur beïnvloedt, het gebrek aan luxe koeken en fatsoenlijke verlichting? „Nee, nee, nee. Daar ben ik veel te optimistisch voor. Het komt allemaal wel weer. En ik ben niet de enige hè, iedereen moet bezuinigen. M’n man, m’n familie, m’n buren. Als ik de enige was, dán werd ik depressief.” Wat merken Nederlanders van de inflatie en hogere energieprijzen? NRC drinkt koffie in verschillende prijsklassen||https://www.nrc.nl//nieuws/2022/09/28/kaarsen-geven-best-veel-warmte-a4143516
2022-09-29||De hulpvraag neemt toe, maar de schappen zijn leeg bij de voedselbank||Niet schrikken, zegt vrijwilliger Martin Callens (64) tegen zijn baas, terwijl hij vanachter zijn vorkheftruck wijst naar de diepvriesopslag van de Voedselbank West-Vlaanderen, gelegen op een industrieterrein aan de rand van Kortrijk. Bestuursvoorzitter Ignace Bosteels fronst eerst  en schuift dan met een ferme zwiep de deur open. Lege schappen. Slechts een paar pellets met ingevroren groenten staan achterin klaar om uitgedeeld te worden. Het is een fractie van wat er eerder, voor de diverse crises, beschikbaar was. „Vorige week was ik bij de Voedselbank van Oost-Vlaanderen”, zegt Callens. „Daar was de vriezer zelfs helemaal leeg. We leven in grote onzekerheid. En we weten niet wat er nog op ons afkomt.”  De bevoorrading van de voedselbanken in België, negen in totaal, staat onder druk nu de energiecrisis ervoor zorgt dat de grote voedselproducenten nauwelijks nog overschotten hebben. „Bedrijven handelen anders dan voorheen”, legt Bosteels uit. „Aan het begin van de coronacrisis, toen de horeca weken achter elkaar gesloten was, zaten bedrijven met grote voorraden. Dan kregen we bijvoorbeeld emmers van tien kilo mayonaise, die we met wat improvisatie konden verdelen. Maar door de oorlog in Oekraïne en de almaar stijgende prijzen, wachten bedrijven tegenwoordig op bestellingen voordat ze tot productie overgaan. Daardoor zien we een daling van het aantal voedselschenkingen van 30 procent.”  Dat is verderop in het magazijn te zien ook: door sommige stellages, voorheen tot aan het plafond gevuld, kun je nu heen kijken. Voorlopig worden de meeste voedselbanken nog door gelden van de Vlaamse regering gecompenseerd, zegt Bosteels, waardoor de bedelingen aan de armsten op peil blijven.  Ook is er een Europees voedselhulpprogramma, de Fédération Européenne des Activités du Déchet (FEAD), waardoor vrijwilligers van  voedselbanken in België vorig jaar bijna 200.000 mensen van gratis voedsel konden voorzien. Europa betaalt met dat potje producenten van rijst, ingeblikte groenten en andere basale producten om aan de voedselbanken te doneren. Zonder die hulp zouden de bedelingen nog veel meer in het gedrang komen. En die geluiden gaan wel op, volgens Bosteels. „Voor de komende twee jaar is er juist extra geld bijgekomen, van 12 naar 18 miljoen. Maar vanaf 2024 gaat het bedrag dat wij vanuit het FEAD krijgen naar 6 miljoen. Als de situatie dan nog zo is als nu, hebben we een probleem.” In de omgeving van Kortrijk bestaat er dan ook  Foodact, een samenwerking van dertien gemeenten waarbij jongeren in een re-integratietraject worden opgenomen en dagelijks langs supermarkten rijden om voedsel waarvan de houdbaarheidsdatum in zicht komt op te halen, te sorteren en te verdelen onder de verschillende voedselbedelingsorganisaties. Daarvan zijn er in West-Vlaanderen alleen al 82.   Wel op voorraad: diepvriesgroenten.  Foto Wouter van Vooren Maar nu het aanbod van gratis voedsel opdroogt, neemt de vraag ernaar de afgelopen maanden vanwege dezelfde crises  alleen maar verder toe. Sinds de oorlog in Oekraïne ziet de Belgische Federatie van Voedselbanken een toename van het aantal mensen dat is toegewezen op voedselhulp van 15 procent. Dat getal is ongezien, zegt een woordvoerder, en ligt inmiddels waarschijnlijk alweer hoger. „En dat zijn echt niet alleen maar Oekraïense vluchtelingen”, weet Ignace Bosteels. „Die kwamen in het begin veel, maar blijven na twee of drie keer meestal weg. Dan hebben ze waarschijnlijk werk gevonden.”  De stijging wordt vooral veroorzaakt door de exploderende energieprijzen. Want ook mensen met een fulltime baan die nu of binnenkort worden geconfronteerd met een factuur voor elektriciteit en gas van honderden euro’s meer per maand vinden zichzelf  terug in de rij van de voedselbank.  Om die reden zagen ze zich bij voedselbedeling De Vaart Sint-Vincentius in Kortrijk, waar de rij buiten in de Vaartstraat zo’n 25 tot 30 procent langer is geworden  ten opzichte van een jaar geleden, genoodzaakt om niet alleen  op woensdagochtend, maar ook op dinsdagavond open te gaan. Mensen die overdag werken, hebben sinds een paar maanden tot half zeven de tijd om voedsel te komen halen. En daar wordt gretig gebruik van gemaakt; er gaat drieduizend kilo per week aan voedsel van rekken in boodschappentassen. Waar de bovengemiddelde stijging in Kortrijk vandaan komt, weten ze bij De Vaart niet precies. In België kun je niet zomaar bij de voedselbanken terecht. Je hebt een doorverwijzing nodig van een gemeentelijk OCMW, het Openbaar Centrum voor Maatschappelijk Welzijn. Daarvoor gelden criteria: je moet kunnen aantonen dat je in de schuldsanering zit, dat je recht hebt op een leefloon (een uitkering), of dat je om een andere reden in armoede leeft. Mensen die voor voedselhulp in aanmerking komen, mogen een half jaar lang, eens in de twee weken langskomen. Daarna toetst het OCMW opnieuw of de financiële situatie nog ernstig genoeg is.  Toen Wim Debonne (69) tien jaar geleden bij De Vaart begon, hielpen ze er honderdvijftig gezinnen. Inmiddels is dat aantal verdubbeld, naar ruim driehonderd. „Ik word tegenwoordig ook op mijn mobiel gebeld door mensen die buiten het OCMW om vragen of ze mogen komen”, zegt hij dinsdagochtend vroeg in een kantoortje aan de Vaartstraat te Kortrijk, terwijl om hem heen vrijwilligers bezig zijn om boterhamzakjes met tomaten en sperzieboontjes te vullen. „Er was laatst een dame met een eigen woning, die geen eten meer kon kopen. Ik moest haar afwijzen. Als je huiseigenaar bent, kom je niet voor voedselhulp in aanmerking. Je moet dan eerst je huis maar eens zien te verkopen. Dat is schrijnend.” Om klokslag vijf uur op dinsdagmiddag druppelen de eerste mensen binnen bij De Vaart Sint-Vincentius. Er is een Oekraïens gezin, met twee jonge vrouwen. Voor hen zit er aan de ingang een tolk klaar. Ze schuiven in een smalle gang langs verschillende schappen, waar ze vanachter een  toonbank op wieltjes van een vrijwilliger krijgen waar ze recht op hebben. Een gezin van vier – twee kinderen, twee volwassenen – krijgt maximaal vier pakken melk, voor vier personen groenten en ingevroren vlees, en geen klein maar een groot brood. Koffie is schaars. Ieder gezin krijgt maar één pak. Daar moeten ze twee weken mee doen. De Iraanse Leila (26) heeft haar zoontje Abbas (1) met één arm vast. Met de arm die nog vrij is, zeult ze een boodschappentas langs de loketten. Haar man werkt in een staalfabriek, verderop in Moeskroen, tegen de Franse grens, en alsnog zijn ze op voedselhulp aangewezen. Dit vanwege de energierekening, die onlangs van 200 naar 500 euro per maand ging. Maar voor Leila en haar gezin gloort er hoop: kort geleden rondde ze haar opleiding tot verpleegkundige af en vond ze een baan. Dat betekent waarschijnlijk dat ze straks gelukkig geen voedselhulp meer nodig hebben. Maar dat gaat voor niet iedereen in de rij op. Steeds meer mensen met een fulltime baan zijn op voedselhulp aangewezen. Dakdekker Pedro Wendels (44) bijvoorbeeld, zit sinds zijn scheiding in de problemen omdat zijn vrouw buiten zijn medeweten om schulden had gemaakt. Zonder voedselhulp zou hij niet weten hoe hij de maand door moest komen.  Dat geldt ook voor Erik Decock (38). Hij werkt al zeventien jaar in vaste dienst als technicus bij de Croky-fabriek in Moeskroen. Hij verdient er een basisloon, iets meer dan 1.800 euro bruto per maand, en kwam daar altijd prima van rond. Tot drie maanden geleden. „De facturen stapelden zich op”, zegt hij buiten aan de Vaartstraat. „Mijn huur is omhooggegaan, de kosten voor gas ook, van 75 naar 120 euro per maand. Met de stijgende prijzen voor voeding daar nog bij houd ik niets meer over. Terwijl ik 40 uur per week werk.” Decock maakt zich zorgen over de wintermaanden die gaan komen. En voor een eventuele lockdown door een nieuwe coronagolf. „Straks gaan ze ons tijdens de duurste maanden binnenhouden. Moet ik het licht en de verwarming de hele dag aanzetten. Dat gaat niet.” Om half zeven gaat De Vaart dicht. De schappen met groenten zijn leeg. Nooit eerder kwamen er op een dinsdagavond 53 gezinnen voedselhulp halen. ||https://www.nrc.nl//nieuws/2022/09/28/de-hulpvraag-neemt-toe-maar-de-schappen-zijn-leeg-bij-de-voedselbank-2-a4143513
2022-09-29||Hoe uitzonderlijk is dit? En drie andere vragen over het   door Meta opgerolde Russische nepnieuwsnetwerk||Een oplettende kijker moet zijn best doen om te zien dat er iets niet helemaal klopt aan het artikel.  The Guardian staat erboven. De vette witte letters die de naam vormen van het Britse dagblad staan vertrouwd tegen een donkerblauwe achtergrond.   Hoewel, de kop van het bericht is nogal opmerkelijk. „Video: Onthuld Hoe Boetsja in Scène is gezet!”, staat boven het artikel dat  door columnist Jonathan Saul Freedland geschreven zou zijn. Dat klinkt niet helemaal als een stuk van de betreffende auteur. Sterker: dit is zou een (onwaarschijnlijk) grote onthulling moeten zijn, die   haaks staat op recente berichtgeving The Guardian over het bloedbad van Boetsja – Russische militairen maakten zich in april dit jaar vermoedelijk schuldig  aan oorlogsmisdaden.          Het stuk is een greep uit een grote  Russiche desinformatiecampagne die  Meta heeft opgerold. Dat maakte het moederbedrijf van Facebook dinsdagavond bekend. In een rapport beschrijft de techreus  zijn bevindingen. De campagne behelsde onder meer  nauwelijks van  echt te onderscheiden replica’s van bekende Europese nieuwssites, zoals The Guardian, Bild, ANSA en Der Spiegel, gericht op Europese landen zoals Duitsland, Engeland en Oekraïne. Het is onduidelijk wie er achter de operatie zit. „Wel is al langer bekend dat de Russische overheid bedrijven opdracht geeft om desinformatie te verspreiden”, zegt  hoogleraar mediastudies Mark Deuze, verbonden aan de Universiteit van Amsterdam.    1. Wat is de omvang van deze schoonmaakoperatie? Het netwerk bestond uit zestig websites die betrouwbare nieuwssites nabootsten. Daaromheen vond Meta 1.663 nepprofielen die de artikelen via Facebook verspreidden. Dat verspreiden gebeurde ook via betaalde advertenties, in totaal voor een bedrag van 105.000 dollar.       2. Hoe uitzonderlijk is dit succes? Meta is de afgelopen jaren „nadrukkelijk aan het investeren” in het aanpakken van desinformatie, aldus hoogleraar Deuze. Maandelijks rapporteert het bedrijf over netwerken die gecoördineerd  desinformatie verspreiden. Een aantal keer per jaar worden netwerken  van vergelijkbare omvang opgestreken, zo werd er vorig jaar in Ethiopië een netwerk opgerold, en eerder in Israël.   Het bedrijf is overigens niet  op eigen initiatief in dit netwerk gedoken,  Duitse onderzoeksjournalisten vonden de eerste sporen. 3.  Hoe weten we nu of nieuws betrouwbaar is als sites zo makkelijk te manipuleren zijn? In het geval van dit Russische netwerk was de opmaak van de nepberichten  nauwelijks van het echt te onderscheiden. Toch zaten er  ‘foutjes’ in de nagemaakte pagina’s, staat in het rapport van Meta.  Zo deden sommige links het niet, en ontbrak bijvoorbeeld bij de pagina’s van The Guardian de gele ‘Steun The Guardian’-banner. De domeinnaam bevatte een extra ‘.co’. Bovendien was in het eerder genoemde voorbeeld over Boetsja de boodschap onwaarschijnlijk, of op zijn zachtst gezegd opmerkelijk te noemen. 4  Neemt Meta genoeg verantwoordelijkheid om desinformatie aan te pakken?  Deze actie is het resultaat van „oprechte initiatieven” van Meta, zegt Deuze. „Dat is tamelijk uniek, want eerder was hun boodschap vooral dat ze niet verantwoordelijk zijn voor de berichten die gebruikers plaatsen.”  Een belangrijk keerpunt was het Cambridge Analytica-schandaal in 2018, zegt Deuze. „Toen is Zuckerberg ook op het matje geroepen door de Amerikaanse senaat.” Ook Europese wetgeving, zoals de  recent aangenomen Digital Services Act, zet meer druk op de ketel.  Meta heeft de afgelopen jaren steeds meer moderatoren in dienst genomen, die ervoor moeten zorgen dat de huisregels op de verschillende platforms van het bedrijf worden nageleefd. Er werken nu zeker 15.000 mensen wereldwijd als moderator voor Meta.  Maar tegelijkertijd „groeit de hoeveelheid desinformatiecampagnes”, zegt Deuze. Het blijft een kat-en-muisspel, aldus Deuze. „In Oost-Berlijn en op de Filipijnen heb je tegenwoordig wel hele fabrieken van mensen die niks anders doen dan ellende van Facebook halen.” 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/28/hoe-uitzonderlijk-is-dit-en-drie-andere-vragen-over-het-door-meta-opgerolde-russische-nepnieuwsnetwerk-a4143512
2022-09-29||Ondanks donkere wolken ziet Lego ruimte voor groei||Terwijl de ene na de andere winkelketen waarschuwt voor krimp, gaat Lego de tweede helft van dit jaar juist vol optimisme in. De grootste speelgoedmaker van de wereld verwacht dat de vraag naar zijn felgekleurde stapelbare steentjes, ook nu de consument alle rekeningen ziet oplopen, voorlopig blijft aanhouden. Lego denkt dat het daardoor verder kan uitlopen op de concurrentie.  Volgens topman Niels Christiansen slaagde zijn bedrijf er dit jaar in om zijn marktaandeel in „alle belangrijke markten” maand na maand verder uit te breiden. „Ik ben niet doof voor geluiden over de moeilijke economische omstandigheden”, zei Christiansen woensdag in gesprek met Financial Times. „Maar ik geloof ook dat de ontwikkelingen die de groei van ons marktaandeel stutten blijvend zijn.” Lego (24.500 werknemers) kende de laatste jaren een uitzonderlijke periode. Vijf jaar geleden moest het bedrijf nog hard ingrijpen vanwege teleurstellende resultaten, maar met het uitbreken van de coronapandemie in het voorjaar van 2020 begon een tijdperk van nieuwe bloei. Consumenten kochten tijdens de lockdowns massaal de bouwsteentjes en gele poppetjes uit het Deense Billund om de verveling te verdrijven. Het gevolg is dat Lego in vier jaar tijd bijna is verdubbeld in omvang, vooral door de groei in de laatste twee jaar. Waar veel winnaars van de pandemie nadien echter moeite hadden hun ‘corona-bonus’ te verdedigen, slaagde Lego erin nog verder te groeien. „We moeten  tussen best wel wat onzekerheden door laveren, zoals Rusland, Covid-19, China en stijgende kosten, en we presteren boven verwachting”, aldus Christiansen tegen de zakenkrant.  Dat is des te opvallender omdat Lego in de eerste helft van 2021 misschien wel de spectaculairste cijfers in zijn geschiedenis meldde, met een omzetgroei van bijna 50 procent. Toch wist de speelgoedreus in de eerste zes maanden van dit jaar nog meer te verkopen: de omzet steeg met 17 procent naar 27 miljard kroon (3,6 miljard euro). Ter vergelijking: de speelgoedsector als geheel groeide in die periode volgens Christiansen slechts met 1 procent. De verklaring voor dat succes is tweeledig. Om te beginnen heeft Lego de laatste jaren sterk ingezet op het verbreden van zijn assortiment. De rode emmer met blokjes heeft plaatsgemaakt voor hele productlijnen rondom filmreeksen zoals Star Wars en Harry Potter. En met ingewikkelde bouwwerken zoals het Colosseum – ruim negenduizend stukjes voor 500 euro – of een Porsche 911 mikt Lego ook steeds meer op de ervaren volwassen bouwer.  Daar komt bij dat Lego zijn fabrieken heeft verspreid over de hele wereld, vaak vlak bij de belangrijkste afzetmarkten. Anders dan veel concurrenten is het concern daardoor niet alleen aangewezen op productie in Azië, waardoor Lego minder getroffen is door de productieproblemen waar die regio sinds de pandemie mee te kampen heeft. Ook is het bedrijf minder aangewezen op het haperende en peperdure vervoer via containerschepen. Toch maakt dit Lego niet helemaal immuun voor de problemen waar fabrikanten wereldwijd mee te maken hebben. Zo ziet ook Lego dat de kosten voor grondstoffen, energie en vervoer oplopen, meldt het concern in zijn halfjaarcijfers. Daar komt bij dat het Deense bedrijf investeerde in het uitbreiden van zijn productie en het aanleggen van ruimere voorraden, om te voorkomen dat het, net zoals vorig jaar, tegen zijn grenzen aan loopt. Daarnaast investeert Lego veel in de ontwikkeling van digitale producten, zoals video’s, games en apps. Ook onderzoekt het concern of de plastic blokjes op termijn van duurzamere grondstof kunnen worden gemaakt. Het gevolg van al die extra uitgaven is dat Lego zijn omzetgroei niet terugziet onder de streep: de operationele winst kwam uit op 7,9 miljard kroon, net zoveel als een jaar geleden.  Door al die extra uitgaven ontkomt Lego er bovendien niet aan zijn prijzen te verhogen. In 2021 en de eerste helft van dit jaar zag het bedrijf daar nog van af, maar sinds augustus heeft Lego de prijzen van sommige producten met 10 tot 20 procent verhoogd. Topman Christiansen zei in de Financial Times dat zijn bedrijf probeert die verhogingen zoveel mogelijk te beperken tot de producten bedoeld voor volwassen klanten.||https://www.nrc.nl//nieuws/2022/09/28/ondanks-donkere-wolken-ziet-lego-ruimte-voor-groei-a4143491
2022-09-29||Russische deelstaat Noord-Ossetië beperkt grensovergang, houdt dienstplichtigen aan||Personenauto’s hebben sinds woensdag „beperkt toegang” tot Noord-Ossetië. Dat heeft Sergej Menjajlo, het hoofd van de Russische deelstaat, via Telegram bekendgemaakt. Volgens het Russische staatspersbureau Interfax geldt de beperking ook voor voetgangers. Grensoverstekers die door de Russische autoriteiten zijn opgeroepen voor het leger, worden aangehouden. „Alleen al in de afgelopen twee dagen zijn meer dan twintigduizend mensen Georgië binnengekomen via ons deel van de grens”, schrijft Menjajlo. Veel Russen vluchtten de afgelopen dagen het land uit omdat ze vrezen te worden opgeroepen om te vechten in Oekraïne. President Poetin kondigde vorige week een „gedeeltelijke mobilisatie” aan van zeker 300.000 Russen.  Volgens Menjajlo is de overheid niet in staat om „orde en veiligheid” te garanderen als er zoveel mensen de regio binnenstromen, maar zijn decreet lijkt er ook op gericht om desertie tegen te gaan. Inwoners van Noord-Ossetië zelf of buurland Georgië mogen nog wel de grens over, net als vakantiegangers die de „benodigde documenten” bij zich hebben. ||https://www.nrc.nl//nieuws/2022/09/28/russische-deelstaat-noord-ossetie-beperkt-grensovergang-houdt-dienstplichtigen-aan-a4143490
2022-09-29||Drie bezette Oekraïense regio&#8217;s vragen officieel om toetreding tot Rusland||De door Rusland aangestelde autoriteiten in de bezette Oekraïense regio’s Cherson, Loehansk en Zaporizja hebben woensdag een verzoek ingediend bij president Vladimir Poetin. Zij vragen daarin of de gebieden officieel kunnen worden geannexeerd door Rusland, melden internationale persbureaus. Naar verwachting komt Poetin vrijdag met een reactie. De Russische Doema vermeldde eerder deze week dat alle vier bezette regio’s 4 oktober geannexeerd worden. De aangewezen pro-Russische leiders verwijzen naar de ‘uitkomsten’ van de schijnreferenda, die de afgelopen dagen zijn gehouden in de bezette Oekraïense gebieden. Inwoners zouden zijn gevraagd of ze willen toetreden tot Rusland. Volgens de uiteindelijke resultaten, die woensdagochtend door Russische staatsmedia zijn gepubliceerd, hebben miljoenen mensen gestemd en steunt een grote meerderheid de toetreding. In de regio Zaporizja zou 93 procent voor toetreding tot Rusland zijn, in Cherson 87 procent, in Loehansk 98 procent en in Donetsk zelfs 99 procent. Donetsk zal naar alle waarschijnlijkheid ook een officieel toetredingsverzoek indienen.  De uitslagen worden, net als de schijnreferenda, internationaal niet erkend en onwettig verklaard. De 43-jarige Ljubomir Bojko, een inwoner van een dorp in Cherson, zei tegen persbureau Reuters dat bijna niemand heeft gestemd. Gewapende troepen zouden langs de deuren zijn gegaan om binnen vijf dagen stemmen te verzamelen, maar niemand zou hebben opengedaan. „Het is grappig: niemand heeft gestemd”, zei Bojko, „en toch zijn de resultaten binnen.” ||https://www.nrc.nl//nieuws/2022/09/28/drie-bezette-oekraiense-regios-vragen-officieel-om-toetreding-tot-rusland-a4143469
2022-09-29||De heg moet terug op het platteland||Het Nederlandse platteland moet de komende dertig jaar worden voorzien van een grote hoeveelheid relatief kleine stukjes natuur, zoals bosschages, heggen, boomgaarden, poelen, kruidenrijke stroken en natuurvriendelijke sloten. Deze ‘kleine landschapselementen’ kunnen worden aangelegd en beheerd door boeren, particuliere eigenaren en ook overheden. Het gaat om gebieden die maximaal enkele hectaren groot zijn. De kosten bedragen tot 2030 ongeveer 7,5 miljard euro en die moeten door het Rijk worden betaald. Dat is de strekking van een ‘aanvalsplan landschap’ dat woensdag is gelanceerd en aangeboden aan minister Christianne van der Wal (Natuur en Stikstof, VVD). Het plan is op verzoek van het Rijk opgesteld door een brede coalitie van ruim honderd partijen, waaronder maatschappelijke organisaties, gemeenten, waterschappen, bedrijven en ook enkele ministeries. De coalitie is verenigd in een platform, Stichting Deltaplan Biodiversiteitsherstel, die zich ten doel stelt in 2030 de aanhoudende trend van biodiversiteitsverlies in Nederland te keren. „De biodiversiteit is in de laatste vijftig jaar enorm afgenomen”, stelt het plan. „Insecten zijn met 70 procent afgenomen en vogels, zoogdieren en vissen in het landelijk gebied staan onder grote druk. Het Nederlands landschap werd vooral als gebruiksgoed gezien. Daardoor is de kwaliteit ervan enorm teruggelopen. Ongeveer 60 procent van de landschapselementen is de laatste eeuw door verstedelijking en intensivering en schaalvergroting in de landbouw verdwenen.”  Het woensdag gepresenteerde aanvalsplan bepleit een „groenblauwe dooradering” van ongeveer 10 procent van het landelijk gebied in Nederland, buiten de bebouwde kom en exclusief de bestaande natuur in het Natuur Netwerk Nederland en de Natura 2000-gebieden. Daartoe moeten de gronden van boeren, overheden en particulieren worden omgevormd tot natuurgebiedjes. Eigenaren die hun gronden beschikbaar stellen, moeten de kosten voor aanleg en beheer vergoed krijgen, stelt de coalitie, en ook moeten ze een vergoeding krijgen voor gederfde inkomsten door het veranderen van functie van de grond. De „groenblauwe dooradering” dient verschillende doelen: het landschap verfraaien, de biodiversiteit vergroten, de waterkwaliteit verbeteren, bijdragen leveren aan de klimaatdoelen en het bevorderen van „een gezonder en minder belastend voedselsysteem”. Het plan draagt bij, aldus de coalitie, aan „een duurzaam inkomen voor boeren die overstappen op natuurinclusieve vormen van landbouw”. Tenslotte zouden ook de recreatie en het vestigingsklimaat met de plannen gediend zijn. „We moeten zo snel mogelijk aan de slag”, zegt directeur Ronald Hiel van de stichting Deltaplan Biodiversiteitsherstel. Het landschapsplan is een van de plannen die moeten bijdragen aan versterking van de natuur in Nederland. ||https://www.nrc.nl//nieuws/2022/09/28/de-heg-moet-terug-op-het-platteland-a4143489
2022-09-29||Directeur tbs-kliniek stapt op na ontslag van therapeut die patiënt zou hebben misbruikt||Hendrik Jan van der Lugt, directeur van de Oostvaarderskliniek, stapt op. Dat zegt de Almeerse tbs-kliniek woensdag tegen NRC. Een dag eerder berichtte De Telegraaf dat een therapeut van de kliniek is ontslagen omdat die een vrouwelijke patiënt tot seksuele handelingen zou hebben gedwongen, maar de kliniek wil nog niet zeggen of dat ook de reden is van het vertrek van de directeur.  Volgens De Telegraaf werd de behandelaar in april op non-actief gesteld na verhalen over het vermoedelijk grensoverschrijdend gedrag. De Dienst Justitiële Inrichtingen begon een onderzoek en de man zou hebben bekend, waarna hij werd ontslagen. Het Openbaar Ministerie doet sinds mei ook onderzoek naar de zaak rondom de 60-jarige therapeut, bevestigt een justitiewoordvoerder. De verdachte is nog niet aangehouden. De Oostvaarderskliniek kampt al langer met problemen op de werkvloer. In 2019 vertelden medewerkers aan NRC dat er een angstcultuur heerste. In een anonieme brandbrief schreef een personeelslid dat collega’s werden „buitengesloten, geïntimideerd, ondermijnd, gepest, bedreigd en gediscrimineerd”. Volgens Omroep Flevoland willen Tweede Kamerleden van meerdere partijen de kliniek laten onderzoeken of zelfs sluiten.   Met medewerking van Freek Schravesande.||https://www.nrc.nl//nieuws/2022/09/28/directeur-oostvaarderskliniek-stapt-op-na-ontslag-van-therapeut-die-patient-zou-hebben-misbruikt-a4143467
2022-09-29||#205 IJzerregen en glaswind: weerbericht uit het universum||De herfst is begonnen en dat betekent hoosbuien, wind tegen en eindeloze grijze luchten. Deze najaarsstormen zijn niet prettig, maar niks vergeleken met hoe het er op andere planeten aan toegaat. Buien van gesmolten ijzer, giftige wolken of een horizontale glasregen: het zijn weerfenomenen die we op aarde gelukkig niet kennen. Hoe wordt dit buitenaardse weer onderzocht en waarom is het klimaat op een planeet hier 600 lichtjaar vandaan überhaupt relevant?  Shownotes: Lees meer over onderzoek naar buitenaardse weerfenomenen in dit artikel van Laura Bergshoef. Eerder maakte Onbehaarde Apen ook al een aflevering over de  James Webb-telescoop en exoplaneten. ||https://www.nrc.nl//nieuws/2022/09/28/205-ijzerregen-en-glaswind-weerbericht-uit-het-universum-a4143480
2022-09-29||Bank of England grijpt in om financiële stabiliteit te waarborgen, relatie met regering verder verzuurd||De Bank of England grijpt in om de „financiële stabiliteit” te waarborgen in het Verenigd Koninkrijk. De Britse centrale bank gaat „tijdelijk” staatsobligaties opkopen, om te voorkomen dat de rentes op die leningen verder omhoogschieten. Dit heeft de bank woensdag in een persbericht aangekondigd. Op de financiële markten is het onrustig sinds de nieuwe regering van premier Liz Truss vrijdag begrotingsplannen bekendmaakte. Minister van Financiën Kwasi Kwarteng kondigde voor 45 miljard pond (50 miljard euro) aan lastenverlichting aan. Eerder werd bekendgemaakt dat voor 150 miljard pond maatregelen worden genomen om de energiekosten voor huishoudens en bedrijven te beteugelen. Beleggers vrezen dat deze maatregelen onbetaalbaar zijn en de inflatie aanwakkeren. De koers van het Britse pond maakte een duikvlucht. Kort na Truss’ verkiezing door haar partij piekte de Britse munt nog op een koers van 1,17 dollar per pond. Op woensdagmiddag was dit krap 1,07 dollar per pond – een daling van bijna 10 procent in korte tijd,  wat voor de valutamarkten een grote beweging is.     Het tweede effect van de begrotingsplannen: de rente op Britse staatsobligaties schoot omhoog, van rond de 3 procent begin september voor tienjarige staatsobligaties naar boven de 4,5 procent op woensdagochtend – een niveau dicht bij dat van Italië en Griekenland, de kwetsbare landen van de eurozone.  De Bank of England gaat nu „tijdelijk” Britse staatsobligaties opkopen, aldus haar verklaring, om de rentes daarop te drukken. Zij zal dat doen „op de schaal waarop dat nodig zal zijn”, aldus de centrale bank. Na de mededeling  van de Bank of England daalde de rente op Britse  staatsleningen woensdag direct naar ruim 4,1 procent. Acute problemen voor pensioenfondsen door daling obligatiekoersen   De Bank of England sprak in de verklaring van een „materieel risico voor de financiële stabiliteit in het VK”. Oplopende rente op Brits schuldpapier   zorgde de voorbije dagen volgens Britse media voor acute problemen bij pensioenfondsen, die de waarde van hun obligatiebeleggingen zagen kelderen. Ze moesten daarom staatsobligaties  gaan verkopen – waardoor de waarde daarvan verder zou gaan kelderen.    De centrale bank stond eigenlijk juist op het punt om 80 miljard pond aan obligaties te gaan vérkopen. Want om de inflatie in het VK aan te pakken zijn juist  eigenlijk hógere rentes nodig. De inflatie in het VK (9,9 procent in augustus) is al langer een probleem dan in de eurozone, en is dieper verankerd, mede doordat de Brexit de prijzen van import heeft opgedreven. De centrale bank is door de regering in een zeer lastig parket gebracht. Truss en Kwarteng hebben de Bank of England met hun roekeloze begrotingsbeleid afgebracht van haar missie om de inflatie te beteugelen. Dit, ironisch genoeg, terwijl het pakket van Kwarteng de inflatie juist moest inperken, door de energieprijzen te reguleren. Het Britse begrotingsbeleid werkt nu tegen het Britse monetaire beleid in.    De relatie tussen Truss en de door Andrew Bailey geleide centrale bank was de afgelopen tijd al verzuurd geraakt. De Bank of England is, net als andere westerse centrale banken, onafhankelijk. Maar tijdens haar campagne  voor het premierschap kon  Truss het niet laten de Bank of England te bekritseren. Ze leek de centrale bank deels de schuld te geven van de hoge inflatie. Door de geldpers aan te houden (middels het opkopen van obligaties) zou de centrale bank het prijspeil hebben opgejaagd. Truss is nog maar amper premier – en ze dwingt de Bank of England  precies dat te doen: de geldpers aanzetten, al is het maar „tijdelijk”.  Het doet de reputatie van het VK niet veel goed. Dinsdag uitte het Internationaal Monetair Fonds forse kritiek op de Britse begrotingsplannen. Volgens het fonds zou de regering-Truss die moeten „heroverwegen”. Truss noch Kwarteng reageerde op de verklaring van het IMF, of op de noodmaatregelen van de Bank of England.  Of de besluiten van de Bank of England genoeg zullen zijn om de rust op de markten te laten wederkeren, valt nog te bezien. Weliswaar lukte het de centrale bank woensdagmiddag om de stijging van de rente op staatsobligaties een halt toe te roepen, maar het pond daalde juist, om daarna overigens  weer wat op te veren. ||https://www.nrc.nl//nieuws/2022/09/28/bank-of-england-grijpt-in-om-financiele-stabiliteit-te-waarborgen-relatie-met-regering-verder-verzuurd-a4143477
2022-09-29||Deze juffer trekt zich bij gevaar terug in een zanderige jurk||Er zijn van die mensen die je nooit herkent, zelfs al ken je ze best goed. Zij vallen niet op, maar ze vallen juist weg tegen de achtergrond van grijze huizenblokken en druilerige wegen. Zelfs in een winkelstraat vol schreeuwende kleuren zag ik een kennis pas toen ze vlak voor me ging staan en me op luide toon groette. Enigszins bedremmeld knoopte ik een praatje aan. Terwijl zij vertelde dat ze al een paar minuten naast me liep, dwaalde mijn brein af naar een insect dat ook goed is in onopvallendheid, het zanddakje, Molanna angustata.  In meren en riviertjes leven kokerjuffers. Zij bedekken hun tere lichaam met een camouflagejurk of -huisje dat ze zelf fabriceren door bouwstoffen uit hun omgeving samen te weven. Dit doen ze met spinsel uit klieren in hun kop. Sommige soorten gebruiken blaadjes waar ze tussen verblijven, andere maken kunstige kokertjes van takjes of slakkenhuizen en het zanddakje bedient zich van zand. Ze bouwt er zelfs een soort capuchon op, waaronder ze vandaan komt als ze trek heeft en de kust veilig is. Althans, haar kop en pootjes komen naar buiten, zodat ze rond kan lopen op zoek naar algen, prooidiertjes of organisch afval. De rest van het dier blijft binnen in het bouwwerk dat het met zich meedraagt en waarin het zich met haakjes aan het eind van het achterlijf heeft verankerd. Dat achterlijf doet daarnaast dienst als ademhalingsapparaat. Het bevat kieuwen die zuurstof opnemen wanneer de kokerjuffer water door haar jurk laat stromen door peristaltische bewegingen te maken.  Dit bijzondere beestje werd door ambassadeur Sheila Sitalsing enthousiast omarmd en vertegenwoordigd tijdens de verkiezing ‘Insect van het Jaar’. Dat mocht helaas niet baten, want de waterschorpioen, Nepa cinerea, lustte het zanddakje rauw. Letterlijk. Het winnende insect zou een kokerjuffer zonder verdere omhaal leegzuigen als hij de kans kreeg. Maar die kans krijgt hij niet al te gemakkelijk. Bij gevaar trekt een zanddakje zich terug in haar zanderige jurk. Op een bodem van hetzelfde materiaal werkt dit als een soort onzichtbaarheidsmantel, waardoor ze goed verstopt kan wachten op veiliger tijden.  Kokerjuffers zijn larven. Eenmaal volwassen, na de verpopping, heten ze schietmotten. En ook in dat stadium weten zanddakjes opvallend goed niet op te vallen. Deze oranjebruine beestjes met stakerige poten zijn maar moeilijk te vinden in de vegetatie. Ze vallen weg tegen de takjes en twijgjes en perfectioneren hun camouflage door de antennen recht voor zich uit te houden en de vleugels over elkaar heen gerold. Pas als schietmotten zich door ons kunstlicht laten lokken en voor onze neus landen, zien we ze misschien. Veel mensen denken dan dat ze motten zien. Maar dat zijn het niet. Schietmotten hebben geen roltong. Ze hebben bovendien haren op de vleugels, waar nachtvlinders schubben bezitten.  „Mam, mag ik poffertjes?”  Toen pas zag ik het kind dat blijkbaar tijdens het hele gesprek naast de kennis had gestaan. Ze leek op haar moeder, met een vriendelijk en bescheiden gezichtje waaraan niets uitstak of afweek. Behalve misschien opvallende symmetrie.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/28/deze-juffer-trekt-zich-bij-gevaar-terug-in-een-zanderige-jurk-a4143475
2022-09-29||VVD en CDA laten ruimte voor compromis bij nieuwe Transgenderwet||Naast de VVD is ook regeringspartij CDA kritisch op de nieuwe Transgenderwet, maar beide partijen laten nog ruimte voor een compromis dat de wet kan redden. Dat bleek woensdag bij het vervolg van het debat. Dinsdagavond werd de steun van een meerderheid plotseling onzeker omdat de VVD zeer kritisch bleek over de essentie van de wetswijziging, namelijk het schrappen van de zogenaamde ‘deskundigenverklaring’. Het wetsvoorstel regelt dat het voor transgender personen makkelijker wordt om het geslacht in hun geboorteakte aan te passen. Op dit moment moeten zij daarvoor nog een ‘deskundigenverklaring’ overleggen bij het gemeentehuis. Daarmee bevestigt een arts of psycholoog dat iemands wens om in het andere geslacht te leven „duurzaam” is en wordt voorlichting gegeven over de juridische consequenties. Betuttelend en niet nuttig, vinden veel transgender personen en de deskundigen zelf. Het kabinet wil af van de deskundigenverklaring en stelt in plaats daarvan een bedenktijd van vier tot twaalf weken in om onbezonnen wijzigingen te voorkomen. Een ambtenaar zal daarna de geslachtsverandering bevestigen. De bedenktijd moet ook ruimte geven voor de nodige voorlichting. Het CDA is net als de VVD bang dat de procedure onzorgvuldig wordt. Kamerlid Raymond Knops heeft „een sterke voorkeur dat het goede gesprek gevoerd blijft worden”. Volgens Knops is betutteling „niet aan de orde”. „Het gaat om een waarborg bij het maken van een belangrijke keuze.” Ulysse Ellian van de VVD hecht aan de voorlichtingsfunctie van de deskundigenverklaring. „Waarom is een gesprek niet meer zinnig?”, vroeg hij zich af. Voor CDA en VVD is de deskundigenverklaring in de huidige vorm niet heilig: de vraag is of kabinet en Kamer een alternatief kunnen vinden dat meer behelst dan de check door een ambtenaar, maar minder belemmerend voelt voor transgender personen dan de deskundigenverklaring. Knops maakte duidelijk dat het CDA vooral zorgen heeft over het loslaten van de leeftijdsgrens, waardoor het ook voor kinderen onder de zestien jaar mogelijk wordt om hun officiële geslacht aan te passen. Knops zei dat de genderidentiteit van jonge kinderen „vaak fluïde” is en dat kinderen om die reden „extra beschermd moeten worden”. Nu voorziet de wet in toetsing van het verzoek door een kinderrechter, maar over die oplossing is een groot deel van de Kamer kritisch „omdat daar de expertise ontbreekt”, aldus Knops. Het debat gaat binnenkort verder met de beantwoording van alle vragen door minister Franc Weerwind (Rechtsbescherming, D66).||https://www.nrc.nl//nieuws/2022/09/28/vvd-en-cda-laten-ruimte-voor-compromis-bij-nieuwe-transgenderwet-a4143472
2022-09-29||De vernieling in helpen||Het Woordenboek der Nederlandsche Taal (WNT) geeft bij het werkwoord ‘saboteren’ een voorbeeldzin over Russen. Het gaat om een fragment uit een artikel uit de Nieuwe Rotterdamsche Courant van september 1920. Die voorloper van NRC beschreef toen de ervaringen van Duitse arbeiders in een Russische machinefabriek. „Van belangstelling in het werk was geen spoor te merken. Integendeel zij, en ook een deel van de ambtenaren, trachtten het werk te saboteeren. Na een half uur gaven de Russen er den brui aan, draaiden een half, soms ook wel een heel uur lang sigaretten, rookten, kletsten en begonnen dan weer heel langzaam te werken.” Het woord saboteren betekende toen niet simpelweg ‘iets met opzet laten mislukken’. Het WNT geeft als definitie: „Beschadigen of vernielen, met het oog op daardoor te behalen voordeelen in een strijd tusschen arbeiders en ondernemers.” Saboteren was dus een woord uit de klassenstrijd. Arbeiders saboteerden de boel om meer loon of rechten af te dwingen bij werkgevers. In dit geval saboteerden die Russische fabrieksarbeiders het werk omdat zij ertoe waren gedwongen – de meesten van hen waren boeren.  Over het ontstaan van de woorden saboteren en sabotage doen interessante verhalen de ronde. Zeker is dat ze uiteindelijk teruggaan op het Franse woord sabot, dat ‘klomp’ betekent. Eén verklaring luidt dat Waalse textielarbeiders in 1886 het werk stillegden door hun klompen tussen de tandwielen van weefmachines te steken. Een andere verklaring rept van Franse stakers die het treinverkeer lamlegden door zogenoemde remschoenen onder treinwielen te plaatsen. Deze ijzeren blokken heten in het Frans sabots d’enrayage, kortweg sabots. Arbeiders saboteerden de boel om meer loon of rechten af te dwingen bij werkgevers Zeker is dat de Franse leenwoorden saboteren en sabotage aan het begin van de 20ste eeuw snel opgang maakten in het Nederlands. In 1907 meldde een dagblad, onder de kop Saboter: „In den laatsten tijd is herhaaldelijk, in verband met de arbeidersbeweging in Frankrijk, het woord ‘Sabotage’ van daar tot ons overgekomen.” De krant liet er geen misverstand over bestaan: de saboterende werkman is verachtelijk. Grappig genoeg somt de krant vervolgens diverse sabotagevormen op. Harde plakken chocolade pappig maken; petroleum in stroop gieten; spugen in het deeg, enzovoorts.  Al snel lezen we ook over andere vormen van sabotage, door andere groepen. In 1907 schreef een Haagse krant, in een stuk over de staatsbegroting: „De landbouw ‘saboteert’, om een modernen term te bezigen.” Tijdens de Eerste Wereldoorlog, in 1916, had een dagblad het over „sluipmoorden plegen op generaals en ministers, scheepvaart onmogelijk maken, kabels doorsnijden en alle oorlogsvoerenden saboteeren”. En ja, ook het saboteren van pijpleidingen kent precedenten. Zo werd in 1936 in Irak een olieleiding doorgesneden. De lekkende olie werd vervolgens in brand gestoken. Men gelooft, meldde een krant, dat de sabotage het werk is van Palestijnse Arabieren. Die toen overigens voor hun vrijheid streden, tegen de Britse kolonisators. ||https://www.nrc.nl//nieuws/2022/09/28/de-vernieling-in-helpen-a4143471
2022-09-29||Europese Commissie stelt nieuw sanctiepakket voor, onder meer importverboden||Met een reeks nieuwe sancties wil de Europese Commissie de Russische economie verder raken. Voorzitter van de Europese Commissie Ursula von der Leyen presenteerde woensdag het achtste sanctiepakket sinds het begin van de Russische bezetting van Oekraïne, met onder andere nieuwe importverboden en een uitbreiding van de lijst met Russische persona non grata. De nieuwe sancties zijn een reactie op de schijnreferenda die Rusland vorige week in bezette Oekraïense gebieden organiseerde, de gedeeltelijke mobilisatie die het afkondigde en zijn nucleaire dreigementen. „Rusland heeft de invasie van Oekraïne naar een nieuw niveau getild”, aldus Von der Leyen, en zal „daarvoor de prijs betalen”. De Europese Commissie stelt onder meer voor de lijst met importverboden op Russische producten verder aan te vullen. Ook wil ze de bestaande verboden op de export aan Rusland uitbreiden, vooral voor belangrijke legertechnologie zoals luchtvaartonderdelen, elektronische apparatuur en chemische substanties. Nieuw is tevens een voorstel om Europeanen die verbonden zijn aan Russische staatsbedrijven sancties op te leggen. Op de sanctielijst komen als het aan Brussel ligt onder anderen ook de Russen die bij de organisatie van de referenda betrokken waren. Met het nieuwe sanctiepakket wil de Europese Commissie ook het prijsplafond op Russische olie waarover de G7-landen eerder al een principeakkoord bereikten, verder uitwerken. Tenslotte wil de Commissie losse eindjes van de vorige sancties aanpakken zodat het moeilijker wordt die te omzeilen. Voordat de sancties van kracht worden, moeten EU-lidstaten nog wel unaniem akkoord gaan. De afgelopen dagen heeft Brussel weliswaar het draagvlak voor de maatregelen gepeild, maar toch blijft zo’n akkoord in de praktijk altijd onzeker. Vooral over de steun van Hongarije zijn groeiende zorgen. In mei lag Boedapest al weken dwars bij onderhandelingen over het vorige sanctiepakket en de afgelopen weken liet de Hongaarse premier Viktor Orbán meermaals weten dat er wat hem betreft eerder minder dan meer sancties zouden moeten komen.||https://www.nrc.nl//nieuws/2022/09/28/europese-commissie-stelt-nieuw-sanctiepakket-voor-onder-meer-importverboden-a4143470
2022-09-29||Opinie | Laat ook de huisarts de abortuspil voorschrijven||De Eerste Kamer beslist binnenkort of huisartsen de abortuspil mogen gaan voorschrijven. De Tweede Kamer stemde hier in maart al mee in. De beslissing van de Eerste Kamer is van groot belang omdat het vrouwen een veilige en toegankelijke extra keuze biedt om een ongewenste zwangerschap af te breken.  Mirella Buurman is huisarts.  Peter Leusink is  huisarts en seksuoloog NVVS.  Hoewel in landen als Frankrijk, Ierland, Canada of Zweden het heel normaal is dat vrouwen de abortuspil bij hun huisarts kunnen krijgen, is er in Nederland nog geen definitief wettelijk kader voor, ondanks de wens onder een grote groep mensen. In 2018 was 63 procent  van de vrouwen voor het verstrekken van de abortuspil via de huisarts, in 2022 is dat 76 procent,  volgens een representatief Opiniepanel van Een Vandaag. In onze huisartspraktijken schrijven wij weliswaar de abortuspil nu al jaren voor (onder de beperkende voorwaarden van de overtijdbehandeling), maar de Eerste Kamer zou er goed aan doen de Wet afbreking zwangerschap zodanig aan te passen dat de huisartsen de wettelijke toestemming krijgen de abortuspil voor te schrijven voor de periode waarin dit geïndiceerd is. We weten uit de praktijk dat vrouwen zelf graag willen dat hun huisarts de abortuspil voorschrijft. Ze hebben daar diverse, zwaarwegende, redenen voor. Zo willen ze bijvoorbeeld dat hun abortus geheim blijft en zijn ze bang dat het uitkomt als ze verwezen worden naar een kliniek. Er zijn vrouwen die niet naar een abortuskliniek durven omdat hun partner of familie het verbiedt of omdat er een verschrikkelijke straf volgt als iemand ontdekt dat ze zwanger zijn. In de wachtkamer van de huisarts weet niemand waarvoor je komt, terwijl dat in de wachtkamer bij de abortuskliniek glashelder is.  Een andere reden die vrouwen vaak geven is dat ze zich bij ons, hun eigen huisarts, vertrouwder voelen dan bij een arts die ze maar eenmalig zien. Ongeveer 60 procent van de vrouwen die ongewenst zwanger zijn heeft een gesprek met de huisarts voor en na de behandeling.  Het is dan voor deze vrouwen fijn dat de continuïteit gewaarborgd blijft en de huisarts ook de voorschrijver is.  Tot slot is de huisarts voor vrouwen toegankelijker dan een abortuskliniek: minder wachttijd, minder reistijd. Voor al deze vrouwen is het een uitkomst als de huisarts de abortuspil mag voorschrijven. Dit is in overeenstemming met de roep van de Wereldgezondheidsorganisatie om de ‘eerstelijn’ te betrekken in de abortuszorg, juist vanwege de kernwaarden van de huisartsgeneeskunde: laagdrempelige, generalistische, persoonlijke en continue zorg.  Tegenstanders van de wetswijziging voeren enkele bezwaren aan die vanwege de onbekende gevolgen van de nieuwe maatregel logisch lijken, maar niet juist zijn.  Ten eerste zou de werkdruk van de huisarts, die nu inderdaad hoog is, door de abortuspil nog verder toenemen. Die zorg is onterecht, omdat wettelijk wordt vastgelegd dat het voorschrijven van de abortuspil ‘aanvullende zorg’ is, geen basiszorg. De huisarts mág deze zorg leveren maar is dat niet verplicht. Het is dus aan de huisarts zelf of zij dit gaat doen of niet, net zoals bijvoorbeeld het geven van gewrichtsinjecties, plaatsen van een spiraal of het maken van hartfilmpjes. Daarbij gaat het per huisarts hooguit om een tot twee  verzoeken om abortus per jaar. Het wettelijk mogen voorschrijven van de abortuspil geeft de huisartsen die dit wensen (geschat 30-50 procent) juist meer verdieping in hun werk. Een tweede bezwaar tegen de wetswijziging zou de overbodigheid zijn: met abortusklinieken en ziekenhuizen zou de toegang tot abortus al goed geregeld zijn. De huisarts is echter voor de vrouw goedkoper en beter toegankelijk. Er zijn maar vijftien abortusklinieken in heel Nederland en geen op de Waddeneilanden, in Friesland en in Drenthe. Sommige vrouwen moeten dus ver reizen om aan de abortuspil te komen. Daarnaast gaat de abortuspil via een gynaecoloog ten koste van het eigen risico. Tenslotte zorgt een verwijzing altijd voor vertraging. Het is beter voor de vrouw als de ongewenste zwangerschap zo vroeg mogelijk wordt afgebroken. De buikpijn en het bloedverlies zijn dan milder dan als de zwangerschap verder is gevorderd. Het laatste bezwaar is dat het niet veilig zou zijn als de huisarts de abortuspil voorschrijft. Diverse onderzoeken in het buitenland, samengevat door het Nederlands Huisartsen Genootschap, laten zien dat de huisarts de abortuspil goed en veilig kan toepassen. Het leidt niet tot meer complicaties of doorgaande zwangerschappen. De werkzaamheid en veiligheid van de abortuspil is niet afhankelijk van de voorschrijver. Wij kunnen als huisartsen niet langer wachten. Wij willen vrouwen onder een goede wettelijke regeling kunnen helpen met de abortuspil. De wetswijziging geeft zowel vrouwen als huisartsen keuzevrijheid en de abortuszorg wordt beter bereikbaar. ||https://www.nrc.nl//nieuws/2022/09/28/laat-ook-de-huisarts-de-abortuspil-voorschrijven-a4143468
2022-09-29||Vlaamse rockcomedian Alex Agnew provoceert, schampert en strijdt tegen betutteling||Bombastische muziek, een felle lichtshow en rookmachines. Het zijn de vaste ingrediënten van de opening van een show van Alex Agnew (49). Na ongeveer een minuut verschijnt de komiek dan als een soort superheld, een vuist in de lucht. In The legend ends (2013) vertelde Agnew dat het succes hem niet had veranderd, hoewel zijn vrouw wel pas bij hem in bed mocht stappen nadat ze zich had gewassen „in de tranen van minder succesvolle komieken”.  Ironie, maar Agnew heeft recht van spreken: geen andere comedian verkocht vaker dan hij het Antwerpse Sportpaleis uit – met een capaciteit van 23.000 stoelen de grootste concertzaal van het land. In Vlaanderen is Agnew een grote bekendheid, maar anders dan bij Vlaamse collega’s als Wim Helsen en Philippe Geubels stopt zijn roem bij de Nederlandse grens. Hier kennen we hem nauwelijks, hoewel zijn carrière hier wel begon: in 2003 won Agnew als eerste Belg zowel de jury- als publieksprijs op het Leids Cabaret Festival. In België werden de zalen die hij bespeelde vanaf dat moment steeds groter, in Nederland treedt Agnew sinds zijn vierde show juist steeds minder op.  Agnews manager Manu van Heuckelom: „We hadden moeite met het vinden van een goed impresariaat in Nederland en bovendien waren er grote successen en uitgebreide tours in België.” Inmiddels liggen er plannen om weer meer werk te maken van een Nederlands avontuur. Daar zou ruimte voor kunnen zijn in de markt: Agnew presenteert zich als ‘rockcomedian’ en dat fenomeen kennen we in Nederland nog niet.    Agnew – zoon van een Britse vader en een Vlaamse moeder – is van origine ook echt rocker. Van 2005 tot 2018 zong hij in de populaire Belgische metalband Diablo Blvd en stond hij op menig groot festival. Ook zijn uiterlijk voldoet aan de daardoor opgeroepen verwachting: indrukwekkende borstkas, getatoeëerde armen, zwarte kleren, stoere blik. Onderdeel van zijn macho-imago is zijn onbescheidenheid, weerspiegeld in de titels van zijn comedyshows. Een greep: Larger than life (2011), The legend ends (2013), Unfinished business (2016). Alle shows zijn overigens in het Nederlands. Zijn macho-verschijning en stoere imago zet hij effectief in op het podium. In de shows is hij het schoolvoorbeeld van een rocker met iets te veel zelfvertrouwen. Van zo’n karikaturaal personage kun je het hebben als hij dingen zegt als: „De holocaust was een groter feest dan we eerst hadden vermoed” (Unfinished Business, 2016). Want ja, als popster mag je een beetje gek doen. Om misverstanden te voorkomen benadrukt Agnew geregeld dat hij niet zichzelf speelt. „Op het podium ben ik een uitvergrote en verwrongen versie van mezelf”, zei hij vorige week tijdens de première van Wake me up when it's over, zijn negende solo. De ruige Agnew van het podium heeft een sterke voorkeur voor provocerende uitspraken. Hitler-imitaties behoren tot zijn standaardrepertoire – net als het beledigen van zijn publiek. Zoals in More human than human (2009), waar hij zegt: „Alles wat er mis is op deze planeet is allemaal de schuld van de moslims.” Maar even later beschimpt hij dan de mensen die hier enthousiast bij applaudisseerden. Dat is precies wat Agnews werk karakteriseert: in al zijn shows trekt hij ten strijde tegen groepen of mensen die anderen betuttelen of begrenzen. Dit resulteert volgens Agnew in onvrijheid en hypocrisie, en aan beide heeft hij een hekel. Agnew is er niet zozeer op te betrappen links of rechts te zijn, hij houdt vooral niet van fanatiekelingen, vanuit politieke noch  religieuze overtuiging. Over  de term ‘beschaafd-rechts’, zoals sommigen de politieke partij Vlaams-Belang noemen, grapte hij in zijn eerste voorstelling (KA-BOOM, 2005). „Wat is dat? Iemand vergassen, maar er wel een leuk verhaaltje bij voorlezen?” Agnews kruistocht tegen bevoogdende religie en extreem-rechtse en -linkse politiek past bij het imago van de rocker als vrije jongen. Wat daar evenzeer bij past is een bepaalde nonchalance en zeker ook het jezelf niet al te serieus nemen. Zo eindigt hij in Unfinishied business (2016) met een serieuze noot over de staat van de mensheid, maar komt hij na het slotapplaus weer terug. Geestig is het als hij het publiek weer terug op de plaats dirigeert: „Jullie dachten toch niet dat ik ging eindigen met die pretentieuze bullshit? Dat deed ik alleen maar om vijf sterren te krijgen in De Morgen en in De Standaard.” Vervolgens belooft hij er twee sterren af te spelen en eindigt hij met een onnozel nummer: het voorlezen van een expliciete passage uit 50 shades of grey terwijl hij spreekt met de stem van clown Bassie. Dat soort ironie is Agnew ten voeten uit. ‘Avocadovretende losers’ In recent werk richt Agnew zijn pijlen graag op de woke-beweging. In een interview met Het Laatste Nieuws sprak hij zich vorig jaar al uit tegen ‘woke-comedy’. Comedians die statements verkondigen waarvoor het publiek betaald heeft om ze te horen, noemde hij ‘anti-comedy’. Het nieuwe Wake me up when it’s over lijkt zijn antwoord hierop te zijn: de woke-gemeenschap, met zijn „avocadovretende losers” wordt weggezet als een groot gevaar. Opmerkelijk is dat Agnew daarmee precies de publieksreactie oogst die hij zo verafschuwt bij ‘woke-comedy’: er volgde vorige week in Antwerpen nog net geen staande ovatie toen hij foeterde over het in zijn ogen doorgeslagen gender-denken. Is zo’n opmerking dan nog ironisch bedoeld?  Dat is de vraag. De dubbelzinnigheid ligt in elk geval minder aan de oppervlakte dan in zijn eerdere werk. Misschien meent Agnew nu wat hij zegt. Of hij laat zijn publiek weer in de val lopen en hanteert ironie van een uiterst subtiele soort. Het publiek leek vorige week bij de première in ieder geval niets door te hebben: opzichtig en met voelbare woede werd er geklapt na elke sneer. Misschien is daar in Nederland ook publiek voor. Niet dat we nog geen boze comedians hebben, maar een ruige rocker op het podium is zeker wat anders. Alex Agnew (Antwerpen, 1972) begon op zijn 29e met comedy. Hij speelt ook in metalband Diablo Blvd. 2003 Jury- en publieksprijs Leids Cabaret Festival. 2018 podcast ‘Welcome to the AA’. Voorstellingen: -KA-BOOM (2005) -Morimos Solamente (2007) -More human than human (2009) -Larger than life (2011) -Interesting times (2011) -Unfinished business (2016) -Be careful what you wish for (2019) -An evening with Alex Agnew (2021) -Wake me up when it’s over (2022) 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/vlaamse-rockcomedian-alex-agnew-provoceert-schampert-en-strijdt-tegen-betutteling-a4143466
2022-09-29||Oeganda knevelt sociale media. ‘We lijden vandaag, maar zullen morgen vrijheid kennen’||De Oegandese mensenrechtenactivist Buwembo Habib stuurt via WhatsApp een spotprent van een huilende man met vastgebonden handen. Op zijn voorhoofd staat „Oeganda”. Een andere man naait de lippen van de man dicht en zegt: „Dit is voor je eigen bestwil.” De huilende man heeft ook nog eens een slot door zijn lippen. Op het slot staat onder andere computer misuse act, de computermisbruikwet. Het amendement dat deze maand door het Oegandese parlement werd aangenomen  gaat nog verder dan de al bestaande strenge „computerwet” in het Oost-Afrikaanse land (43 miljoen inwoners) en verbiedt nu ook „het verzenden of delen van valse, kwaadaardige en ongevraagde informatie”. Activisten maken zich zorgen over deze vage formulering, waarmee de regering zichzelf het recht geeft om critici zonder pardon op te pakken. De wetgeving past in een trend: de Oegandese regering probeert online mediaplatformen steeds meer aan banden te leggen. De toegang tot Facebook is al sinds de verkiezingen van januari vorig jaar geblokkeerd. Voor de Oegandese oppositie is Facebook een belangrijk medium, legt Habib uit, aangezien de traditionele media worden gecensureerd. Oppositieleiders zoals Bobi Wine gebruiken het platform om burgers te mobiliseren tegen het regime. „Met VPN-verbindingen bleven  activisten actievoeren via Facebook”, zegt hij, „maar toen het regime daar achterkwam, voerden ze strengere internetwetten in.” In 2011 werd de eerste versie van de wet aangenomen voor „veiligheid en beveiliging in de steeds meer gedigitaliseerde omgeving, onder meer door het voorkomen van […] misbruik van informatiesystemen en het beveiligen van elektronische transacties”. In de loop der jaren is de wet echter misbruikt om digitale rechten te onderdrukken. Zo is de antropoloog en activist Dr. Stella Nyanzi in 2019 veroordeeld voor ‘cyberintimidatie’ vanwege het beledigen van de president op sociale media. Oeganda staat voor buitenstaanders bekend als een flawed democracy, een democratie met gebreken, maar waar relatief vrij te leven valt. Dat klopt niet, meent Oeganda-expert Erik van der Zanden, die onderzoek doet naar geweldloos Afrikaans activisme. Onderdrukking is dagelijkse praktijk voor Oegandezen. Dat merkt ook Habib. Critici van de overheid krijgen geen toegang tot tv- en radio-stations, zeker niet rondom verkiezingen. „En als we al toegang krijgen, wordt ons verteld waarover we moeten praten”, vertelt hij telefonisch. „Je had alleen vrijheid van meningsuiting op sociale media.”  Oeganda wordt in het  Freedom House rapport dat gaat over vrijheden en politieke rechten  gecategoriseerd als „niet vrij”. Het land wordt sinds 1986 geregeerd door dezelfde partij, de Nationale Verzetsbeweging (NRM), en heeft al die tijd dezelfde president. NRM blijft aan de macht door corruptie, intimidatie van burgers en vervolgingen van oppositieleiders, aldus het rapport, het maatschappelijke middenveld en de onafhankelijke media lijden ook onder intimidatie en staatsgeweld. Niet alleen Oeganda kent online restricties, in de afgelopen vier jaar heeft de helft van de Afrikaanse landen te maken gehad met internetblokkades, blijkt uit data van de journalistieke website Quartz.   Internetblokkades hebben een schadelijk effect op de economie in Afrikaanse landen. Bedrijven die online opereren via e-commerce hebben duizenden uren verloren, wat leidt tot het verlies van miljarden euro’s. Alleen al in 2019 kostte het afsluiten van internet en sociale media het continent naar schatting meer dan 2 miljard euro. In alle gevallen vonden de afsluitingen plaats tijdens conflicten of verkiezingen. De internetblokkade in de Ethiopische regio Tigray, waar al twee jaar een gewelddadige oorlog woedt, maakt het journalisten bijna onmogelijk om verslag te doen van de situatie. En zo voegen zich elk jaar nieuwe landen toe aan de blackout-lijst. Burkina Faso, Zambia en Niger zetten hun schermen afgelopen jaar voor het eerst op zwart. De Keniaanse Jaimee Kokonya werkt voor de internationale organisatie voor internettoegankelijkheid Open Access. „We hebben verhalen verzameld uit Tigray, Zambia en Oeganda”, vertelt zij. „Internetbeperkingen verstoren hele families, ook de familieleden die niet in het geïsoleerde gebied wonen hebben hier last van. Zij leven in angst en weten niet hoe het met hun naasten gaat. Dit geeft je mentale gezondheid een knauw.” Deze tactiek wordt niet alleen in Afrika gebruikt, maar is onderdeel van een wereldwijde trend naar autoritarisme, ziet Kokonya. „Regeringen normaliseren internetcensuur steeds meer”, vertelt ze. „De blackouts worden doorgevoerd met smoezen als het tegengaan van examenfraude, maar doen meer kwaad dan goed. En al geloof je de smoes, uit onderzoek blijkt dat het helemaal geen effectieve maatregel is tegen spieken.” Open Access kijkt ook naar signalen voorafgaand aan een totale internetblokkade. Zo voerde de Oegandese president Yoweri Museveni in 2018 een belasting in voor het gebruik van sociale media. Vorig jaar werd die na veel kritiek weer ingetrokken. Activisten vinden ondanks internetrestricties nog steeds manieren om zich uit te spreken, zegt Kokonya. De mensenrechtenschendingen zijn echter nu veel minder zichtbaar. Ze vindt het dan ook bemoedigend dat ze collectieve inspanningen ziet om terug te vechten. Zo oordeelde de rechtbank van de Economische Gemeenschap van West-Afrikaanse Staten (ECOWAS) dat het zeven maande durende Twitterverbod in Nigeria onwettig was en de vrijheid van meningsuiting van Nigerianen schond. Het Hof eist dat de regering stappen onderneemt om ervoor te zorgen dat er in de toekomst geen internetcensuur meer plaatsvindt. „Daar zijn we blij mee, want het creëert jurisprudentie voor de rest van de regio”, vertelt Kokonya. Activist Buwembo Habib moet lachen om de vraag hoe vaak hij is gearresteerd. „Ik ben de tel kwijt”, zegt hij na een stilte. „Ik gok zo’n vijftig keer.” Het is gevaarlijk, vertelt hij. Demonstranten worden na een protest opgezocht en ontvoerd. Toch blijft hij strijdbaar. „In 2014 heb ik besloten niet stil te zijn over het onderdrukkende regime waaronder we gebukt gaan”, zegt Habib. „Mijn familie heeft me al die tijd gesteund. We lijden vandaag, maar zullen morgen vrijheid kennen.” 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/28/we-lijden-vandaag-maar-zullen-morgen-vrijheid-kennen-a4143465
2022-09-29||Breda Photo biedt pregnante beelden van verlies en hoop||Newsha Tavakolian kon  niet weten, toen ze begin september haar werk installeerde in de Grote Kerk in Breda, dat  media over de hele wereld momenteel berichten over de  gewelddadige dood van de 22-jarige Iraanse Mahsa Amini, die twee weken geleden door de zedenpolitie in haar land werd opgepakt omdat er te veel haar onder haar hoofddoek zou zijn uitgekomen. Het project Listen (2010-2011) van de Iraanse fotojournalist Newsha Tavakolian (41)  is  ineens weer  actueel. Tavakolian is curator van en deelnemer aan de groepstentoonstelling Space to breathe tijdens het fotofestival BredaPhoto.   In Listen, een van haar vier  projecten in deze tentoonstelling, neemt ze de restricties onder de loep die Iraanse zangeressen ondervinden; ze mogen niet solo optreden en geen  albums produceren. Ze maakte hoesjes voor fictieve cd-albums van de zangeressen, en een video waarin ze gepassioneerd een lied zingen. Er is geen geluid: of ze de sterren van de hemel zingen, we weten het niet. Ze zijn tot zwijgen gebracht.   Tavakolian, die deels in Iran en deels in Leiden woont,  is een van Irans bekendste fotojournalisten. In 2015 ontving ze de Nederlandse Prins Claus Prijs, in 2017 werd ze lid van het  prestigieuze fotoagentschap Magnum. Op een grote zwart-witfoto vooraan in de Grote Kerk zien we haar als een jonge vrouw met een hoofddoek om en een camera in haar handen; ze doet verslag van de studentenprotesten in Iran in 1999. Het is het begin van haar internationale carrière, waarin ze als fotojournalist vooral  in het Midden-Oosten opereert, en de laatste tien jaar steeds vaker werk maakt dat een mix is van sociale documentaire fotografie, storytelling en kunst. Voor de groepstentoonstelling Space to breathe nodigde Tavakolian zestien fotografen uit. Bij allemaal gaat het  om persoonlijke verhalen met universele thema’s, waar mensen zich in zouden kunnen herkennen.  Van haar Britse Magnum-collega Tim Hetherington (1970-2011), toont ze grote doeken met slapende soldaten, bijna kinderlijk in hun kwetsbaarheid. De doeken zijn zo gevouwen over de kerktrappen dat het lijkt alsof de militairen daar echt liggen.  De Mexicaan Yael Martínez (1984) fotografeerde landgenoten die dierbaren verloren door drugs- en bendegeweld. In de portretten zijn gaatjes met een priem aangebracht (het geweld dat overal doorheen dringt), maar waar ook fel licht doorheen schijnt – waarmee Martínez de hoop en de veerkracht van deze mensen weergeeft.  ‘Doc Kelso sleeping’ uit de serie Sleeping Soldiers, 2008.   Foto Tim Hetherington / Imperial War Museum. Daarnaast is er werk van drie vrouwelijke fotografen die worstelen met (het verlies van) hun vader. Tavakolian verloor zelf drie jaar geleden plotseling haar vader.  We zien Ojalá nos encontremos en el mar (Ik hoop dat we elkaar bij de zee ontmoeten) van de Puertoricaanse Gabriella N. Báez (1997), wier vader na de verwoestende orkaan Maria in 2017 zijn restaurant verloor, depressief raakte en een einde aan zijn leven maakte. Aan de hand van familiefoto’s, archiefmateriaal en handgeschreven tekst onderzoekt Báez haar verdriet. De foto van een meisje op schoot bij haar vader, hun handen en gezichten verbonden door rode geborduurde draden, ontroert, hoe dik de symboliek er ook bovenop ligt.  Ojalá nos encontremos en el mar (Ik hoop dat we elkaar bij de zee ontmoeten) Foto Gabriella N. Báez 
 De Indiase Aishwarya Arumbakkam (1988) zat in 2020, toen de internationale grenzen plotseling werden gesloten vanwege de coronapandemie, vast in Austin, waar ze studeerde. Het gevoel  plots afgesneden te zijn van haar ouders gaf ze vorm in haar werk.   Ranita Roy (India, 1994) maakte een openhartige video over de groeiende werkloosheid in haar land en specifiek over haar vader, die na een beroerte verlamd raakte.  Space to breathe is hiermee een goed voorbeeld van waar BredaPhoto al jaren voor staat: een internationaal festival van niveau, met vooral geëngageerde fotografie. Als bezoeker word je bijgepraat over de toestand in de wereld in een mix van documentaire en kunst, van journalistiek en persoonlijk werk. Het koppelen van een thema aan zo’n festival – dit jaar  Theatre of Dreams – voelt altijd wat arbitrair; daarvoor zijn de projecten te divers. Maar met een beetje goede wil kan je ook een serie als Listen, van Newsha Tavakolian,  wel onder dat thema scharen: de droom dat Iraanse vrouwen ooit meer vrijheid zullen krijgen en hun stem kunnen laten horen. Fotofestival BredaPhoto Festival: Theatre of Dreams. T/m 23/10, verschillende locaties in Breda. Info: Bredafoto.nl 

●●●●●
 1. Irina Rozovsky (Rusland, 1981), In Plain Air. Lyrische, dromerige foto’s van (bezoekers van) het Prospect Park in Brooklyn – een groepje vrienden dat zit te picknicken, een kind in de sneeuw. Locatie: Chassé Park.  
Foto Irina Rozovsky
 Foto Irina Rozovsky 2. Kevin Osepa (Curaçao, 1994), Klof, Bario di Spiritu. Klof is de naam van een weg op Curaçao die omgeven is door mysterie; verhalen over geesten, vreemde ongelukken. Osepa vertelt met fotografie, video, beelden, installaties en soundscapes verhalen over het heden en verleden van Curaçao. Locatie: Stokvishallen. 
Foto Kevin Osepa

 Foto Kevin Osepa
 3. Maen Hammad (Jeruzalem, 1992), Landing. Palestijnse jongeren die het skaten en de skatecultuur gebruiken als een vorm van protest tegen Israël. Hammad maakte zelf portretten en gaf ook de jongeren een camera mee. Locatie: Backer en Rueb Park. 
 Foto Maen Hammad

  Foto Maen Hammad
 4. Joel Sternfeld (VS, 1944), Sweet Earth: Experimental Utopia’s in America. Hoe kunnen we samenleven in harmonie met de natuur en elkaar? Sternfeld bezocht zestig utopia’s, een aantal is in Breda te zien. Locatie: Brack.  
Foto Joel Sternfeld
 Foto Joel Sternfeld 5. Hans van der Meer (Nederland, 1955), Time to Change – The Changing World of the Dutch Cow. Als je de droogkomische blik van Van der Meer loslaat op onze Hollandse koeien, dan lijkt de sfeer van boerenprotest en stikstofprobleem ineens ver weg. Locatie: Stadsgalerij Breda. 
Foto Hans van der Meer 

 Foto Hans van der Meer 
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/breda-photo-biedt-pregnante-beelden-van-verlies-en-hoop-a4143464
2022-09-29||De uitbundige droomwereld (met een vleugje erotiek) van modefotograaf Tim Walker|| Cloud 9, met model Radhika Nair. Fashion: Halpern, Dolce & Gabbana. Gefotografeerd in Pershore, Worcestershire, 2018.  Foto Tim Walker Studio
 Soldiers of Tomorrow, met model Sethu Ncise. Fashion, styling: Jack Appleyard, Breiwerk: Josephine Cowell. Gefotografeerd in London, 2018. Foto Tim Walker Studio Lil’ Dragon, met model Ling Ling. Fashion: Gucci. Gefotografeerd in London, 2018. Foto Tim Walker Studio Illuminations, met modellen Sethu Ncise, Jermaine Downer, Will Sutton, Zuzanna Bartoszek, Sara Grace Wallerstedt en Ana Viktoria. Fashion: Moncler 1 Pierpaolo Piccioli in 2018. Foto Tim Walker Studio Why not be oneself?, met Tilda Swinton als model. Fashion: Gucci, Marc Jacobs, Vela, UNOde50, A. Brandt + Son, Lisa Eisner Jewelry. Gefotografeerd in Renishaw Hall, Derbyshire in 2018. Foto Tim Walker Studio Pen & Ink, met model Nyadak „Duckie” Thot. Fashion: Saint Laurent. Gefotografeerd in London, 2017. Foto Tim Walker Studio   Box of Delights, met modellen James Spencer en Harry Kalfayan as faun in een 17e-eeuwse kistentuin. Fashion: Walter Van Beirendonck, Costume: Shona Heath. Gefotografeerd in London, 2018. Foto Tim Walker Studio Soldiers of Tomorrow, met model Harry Kalfayan. Fashion, styling: Jack Appleyard, Breiwerk: Josephine Cowell. Gefotografeerd in London, 2018. Foto Tim Walker Studio Transformers, met model Harry Freegard in London, 2018. Foto Tim Walker Studio Handle with Care, met modellen Karen Elson, Sgàire Wood en James Crewe. Fashion: The Row, Saint Laurent door Anthony Vaccarello, Daniela Geraci, Sarah Bruylant en Molly Goddard. Gefotografeerd in London, 2018. Foto Tim Walker Studio 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/28/de-uitbundige-droomwereld-met-een-vleugje-erotiek-van-modefotograaf-tim-walker-a4141582
2022-09-29||Aantal coronapatiënten in ziekenhuizen neemt weer toe||Er zijn woensdag 124 nieuwe coronapatiënten opgenomen in de Nederlandse ziekenhuizen, 7 meer dan dinsdag. In totaal liggen nu 658 coronapatiënten in het ziekenhuis, van wie 31 patiënten op de IC-afdelingen. Dat blijkt uit woensdag gepubliceerde cijfers van het Landelijke Coördinatiecentrum Patiënten Spreiding.  Volgens Jaap van Dissel, directeur van het Rijksinstituut voor Volksgezondheid en Milieu (RIVM) is het voorlopig niet nodig nieuwe maatregelen te nemen om de verspreiding van het coronavirus in te dammen. De basismaatregelen, zoals handen wassen en thuisblijven bij een positieve test, zijn volgens hem voldoende. Dat zei van Dissel woensdagochtend in de Tweede Kamer.  Naast ziekenhuisopnames nemen ook de positieve tests de laatste tijd toe. Dat komt volgens het RIVM omdat in het najaar vaker sprake is van luchtweginfecties, zoals het coronavirus. Dinsdag sprak het instituut over een „mogelijk het begin van de verwachte Covid-najaarsgolf”. Afgelopen week werden ruim 12.000 nieuwe coronagevallen geregistreerd. Mogelijk ligt het daadwerkelijke aantal hoger omdat niet iedereen zich bij klachten laat testen.||https://www.nrc.nl//nieuws/2022/09/28/aantal-coronapatienten-in-ziekenhuizen-neemt-weer-toe-a4143461
2022-09-29||Stripmaker Kate Beaton over het loeren, lonken en de lompe praat van mannen||Om het persoonlijke verhaal achter Ducks uit te leggen vertelt de Canadese stripmaker Kate Beaton (1983) op de eerste pagina’s van haar graphic novel dat ze op Cape Breton is geboren, een eilandje in de oostelijke provincie Nova Scotia waar nauwelijks economische bedrijvigheid is. Beaton laat weten dat er bij iedere familie op het eiland een lege stoel aan de eettafel staat: die is van een familielid dat elders in Canada geld verdient. En elders, dat is doorgaans in de centraal gelegen provincie Alberta, dat bekendstaat om zijn teerzanden: enorme afzettingen waar olie gewonnen wordt. Beaton is 21 jaar als het verhaal begint. Ze is net klaar met haar studie en zit met een flinke studieschuld. Ze rekent uit: twee jaar bikkelen in de teerzanden van Alberta, waar de verdiensten zeer goed zijn, en ze is schuldenvrij. Geen vrolijk vooruitzicht, maar ze is niet de eerste – het is vaak de enige serieuze optie voor veel jonge mensen. Of beter gezegd: mannen. De teerzanden zijn masculiene bolwerken waar de man-vrouwverhouding 50-1 is. Het weerhoudt Kate niet. Ze is monter, resoluut; het zal vast meevallen. Pagina uit ‘Ducks’ van Kate Beaton.
 Maar het valt niet mee, en zelfs dat is een understatement. Ze komt terecht in een geïsoleerde, afgestompte  mannenmaatschappij, waar vrouwen schattige popjes zijn, naar wie je mag loeren en over wie je gerust praat waar ze bij is. Hoe ze eruitziet, wie haar het eerste in bed krijgt en of ze er wel pap van lust. Kate ondergaat het, ze kan niet anders, al probeert ze in een pijnlijke scène een voorman van de onheuse bejegeningen op de hoogte te stellen. Zijn verweer: wat wil je dat ik doe? Ze allemaal ontslaan of zo? Waar Beatons geschiedenis sterk wordt, is als zij betoogt dat mannen niet per se zo zijn, maar onder invloed van elkaar zo worden. Ze ontmoet mannen uit haar streek, van wie ze zeker zegt te weten dat die niet zo zijn opgevoed en nooit dergelijk gedrag hebben vertoond. En toch. Is voor hen meelachen en stoer doen een manier om niet uit de toon te vallen? Is tegenwicht bieden te gevaarlijk? Is alles dan terug te brengen tot negatieve groepsdynamiek? Beaton probeert de mannelijke psyche te doorgronden. Dat doet ze met compassie en ze gaat daarin zo ver dat ze ook haar eigen gedrag tegen het licht houdt.  Veelzeggend is een scène aan het einde van het verhaal als Kate weer thuis is en met vriendinnen gaat stappen. Ze wordt door een jongen aangesproken op dezelfde, schaamteloze manier als in de twee jaren ervoor. Ze laat het passeren, tot ontsteltenis van haar vriendinnen. Dat is wat de teerzanden met haar hebben gedaan. De verbijstering van de vriendinnen is ook wat de graphic novel met de lezer doet.  En nee, het tekenwerk van Beaton is niet mooi, soms ronduit slordig. Wie op de houdingen, handen en achtergronden let, kan zich er gemakkelijk aan storen. Dat het alleen is ingekleurd met blauwgrijze inkt is onhandig, omdat het iedereen op elkaar laat lijken. Maar dat is van ondergeschikt belang. Wij voelen  de urgentie, de kracht van het feitenrelaas. Bijzonder omdat Beaton vooral bekend is van haar humoristische webcomics die verschenen in de bundelingen Hark! A Vagrant en Step Aside, Pops – een andere tak van sport. Ducks is zo’n knappe graphic memoir omdat Beaton niet het achterste van haar tong laat zien. De lezer weet het, voelt het en vult in. Het maakt het verhaal nog invoelender, nog echter. Beaton heeft met niemand afgerekend, ze heeft de lezer en de man een spiegel voorgehouden.  Tom Gauld: Revenge of the librarians. Canongate Books. 160 pagina’s hardcover. Vanaf € 22,99. De humor van de Britse cartoonist Tom Gauld is scherp en slim. Zijn nieuwe bundeling cartoons is thematisch uitgewerkt: Revenge of the librarians gaat over boeken, lezen, literaire auteurs en uiteraard bibliotheekmedewerkers. Knappe, tekstuele grappen die de lezer steeds weer laten glimlachen. Michiel van de Pol: Hoe ik mijn fortuin maakte als live-cartoonist. Scratch Books. 128 pagina’s. € 10,00. Naast striptekenaar is Van de Pol (Terug naar Johan, Scherpschutters) ook cartoonist op congressen en bij bedrijven. In dit half-verslag-half-doeboek vertelt hij over zijn eerste schreden, zijn missers en successen. En over geld, dat hij met zijn strips nooit verdiende. Geestig, flink overdreven en met een heel klein beetje zelfspot. René Follet: Steven Severijn integraal deel 1. Arboris. 208 pagina’s hardcover. € 34,95. Postume bundeling van het meest aansprekende stripwerk van de Belg René Follet (1931-2020), van wie de avonturen van Steven Severijn vanaf de jaren zeventig in stripblad Eppo verschenen. Follets penseelwerk komt goed tot zijn recht in deze zwart-wit-uitgave met drie complete verhalen, voorafgegaan door een uitmuntend dossier waaruit blijkt wat een vakman hij was.   Kate Beaton: Ducks. Two years in the Oil Sands. Drawn & Quarterly. 436 pagina’s hardcover. Vanaf € 34,95. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/over-het-loeren-lonken-en-lompe-mannenpraat-a4143463
2022-09-29||The Zombies zijn muzikaal tijdloos||Bij de comeback van The Zombies bleek dat 77-jarigen muzikaal tijdloos kunnen zijn maar geestelijk roestig. De vijf Zombies, waaronder twee originele leden, speelden nauwkeurig en stijlvol, ze waren enthousiast en consciëntieus. Keyboardspeler Rod Argent  en voorman Colin Blunstone zongen hun grillige partijen met overgave. In het bijna twee uur durende optreden in het  Concertgebouw zigzagden ze door hun carrière, speelden oud en recent werk, en deden hun liedjes recht.  De Engelse Zombies maakten in hun eerste periode (1961-1968) slechts twee albums. Destijds ontwikkelden ze zich van beatgroep met enkele hits (‘She’s Not There’, ‘Tell Her No’) tot experimenteel gezelschap, met meanderende composities en een kwinkelerend geluid op prachtalbum Odessey & Oracle. De vijf liedjes uit deze periode, zoals ‘A Rose For Emily’ en ‘Time Of The Season’, waren het hoogtepunt van het optreden. Maar juist de afwisseling met oudere, rudimentaire beatnummers was geslaagd, en ook het nieuwe ‘Different Game’ had die speciale Zombie-kwaliteit: liedschrijvers Argent en Chris White (de nu afwezige bassist) wisten clichés te ontlopen.  Vanaf het ruime podium brachten ze de 1500 aanwezigen – waaronder opvallend veel jonge fans – in vervoering. De lange Blunstone als zwart geklede Don Quichot met zoetgevooisd stemgeluid, Argent was de noeste pianist die soms iets te lang soleerde. Uit niets bleek hier dat de groep ooit ondergewaardeerd werd, zoals biografieën zeggen. Daarom was het jammer dat Rod Argent meermaal het optreden stillegde om tegenvallende verkoopcijfers en momenten van frustratie uit bijna zestig jaar Zombie-geschiedenis met ons door te nemen. Gelukkig volgde daarop een anekdote over het ontstaan van Odessey & Oracle (1968), in Abbey Road, in dezelfde studio waar The Beatles net Sgt. Pepper hadden opgenomen en hun magie en mellotron nog rondslingerden. Daar werd een klassieker geboren. Recensie Pop The Zombies. Gehoord: 27/9 Concertgebouw, Amsterdam. Herhaling: 29/9 Harmonie, Leeuwarden. Tournee t/m 4/10. Info: thezombiesmusic.com 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/the-zombies-zijn-muzikaal-tijdloos-a4143462
2022-09-29||Frontman Snarky Puppy: ‘Je moet Texas horen in onze muziek’||‘Home’. Michael League gebruikt het woord vaak. Niet omdat hij zo verlangt naar huis, want waar is dat eigenlijk? Eerder omdat de bassist en frontman van Snarky Puppy zich makkelijk en op veel manieren ‘thuis’ kan voelen. Dat moet ook wel, want hij is zelden lang op een plek.  Op het moment van het telefonisch interview zit hij in de auto op een snelweg bij Barcelona. „Ik rij nu naar huis”, zegt hij. Dat thuis is in Els Prats de Rei, een dorpje op het Catalaanse platteland waar hij sinds enkele jaren woont. Maar thuis kan ook Dallas, Texas zijn. De plek waar Snarky Puppy ontstond als studentenband, terwijl ze een paar jaar later pas echt zouden doorbreken vanuit ‘thuisbasis’ Brooklyn. Dallas is ook de plek waar het nieuwe album Empire Central werd opgenomen, een liefdesbrief aan de ‘thuisstad’. Geboren in een militaire familie bracht League zijn vroege jeugd door in verschillende Amerikaanse staten: Californië, Alabama, Virginia. Een leven zonder diepe wortels, dat hij sindsdien voortzet. De verhuiswagen ruilde hij in voor tourbusjes, vliegtuigen en de kleedkamers van honderden podia waarop Snarky Puppy inmiddels stond. ‘The Fam’, het collectief van zo’n twintig leden dat verder is uit te breiden met talloze vrienden, toert vaak maandenlang over de hele wereld. Onderweg stappen bandleden in en uit voor andere muzikale verplichtingen, waardoor de samenstelling constant verandert.  Om niet volledig ontworteld te raken, zijn er ook op zo’n tour thuishavens nodig. Een daarvan is Nederland. De band die jazz met funk, rock en invloeden van de hele wereld verbindt, heeft er sinds de eerste show tien jaar geleden veel muzikale vrienden gemaakt en een trouw publiek gewonnen. In 2013 nam de band in het Utrechtse Kytopia het geprezen album We Like It Here op, daarna volgde een met een Grammy beloonde samenwerking met het Metropole Orkest onder leiding van Jules Buckley. In 2018 was League artist in residence op het North Sea Jazz-festival. Dus durft de band het aan om Afas Live te vullen, een grote zaal en daarmee anders dan de intieme shows waar de band die vrijwel altijd zonder vocalisten speelt, om bekendstaat. „We hebben als band meer tijd in Nederland doorgebracht dan in welk ander buitenland ook. Het is een mooie plek om onze nieuwe muziek uit te proberen. Ik maak me geen zorgen over die zaal. Soms weten bandleden van tevoren niet eens hoe groot de zaal is waar we in spelen. Het enige wat telt is dat we lol hebben op het podium en dat iedereen zich bij ons welkom voelt – thuis voelt.” Het nieuwe album ‘Empire Central’ is een hommage aan Dallas, waar jullie begonnen. Waaraan is dat te horen? „Als ik aan Texas denk, denk ik aan funk, soul, gospel en rock. Er is daar een specifiek geluid dat we proberen vast te leggen. Ik vind dat best moeilijk uit te leggen, maar het heeft ons enorm gevormd. Toen we begonnen waren we jazzier, maar in Dallas werden we groovier. Ik denk dat op het album harde funk overheerst, maar er zitten ook rockende momenten tussen.” De band toerde altijd veel. Viel in de coronaperiode niet jullie basis als groep weg? „De band miste het toeren natuurlijk, maar om eerlijk te zijn waren we enorm aan pauze toe. 2019 was ons zwaarste tourjaar van de afgelopen tien jaar, we waren negen maanden van huis. Dat is loodzwaar, maar het heeft ons achteraf financieel gered. Natuurlijk hoefde die pauze geen twee jaar te duren, maar de bandleden redden zich wel. De meesten zijn een nieuw instrument gaan leren, of hebben zich bekwaamd in song writing. Het was een investering in de band, onze breinen zijn geüpdatet. Voor de crew was het soms wel moeilijk, voor hen hebben we een aantal benefietdingen gedaan.” U hebt een aparte manier van componeren die is toegespitst op een steeds wisselende band. U speelt alle partijen in op elektrische piano, stuurt dat naar de bandleden, maar vertelt er niet bij welk stuk voor wie is. Waarom? „Dat heb ik jarenlang gedaan om ervoor te zorgen dat alle bandleden alle partijen kennen. We wisselen onderweg zo vaak van samenstelling, soms hebben we drie toetsenisten en de volgende dag één, dan moet iemand anders kunnen overnemen. Het is nooit verspilde energie, want of je nou ‘(Sittin’ on) the Dock of the Bay’ van Otis Redding doet, of ons eigen nummer ‘Lingus’: als je alleen je eigen partij kent, voel je het liedje niet. Bovendien wil ik niet dat muzikanten zoeken naar een specifiek geluid zoals het was ingespeeld. Ze moeten er onbevooroordeeld hun eigen draai aan kunnen geven. „Voor het eerst gebruiken we nu een andere manier van componeren, meer in duo’s. En inmiddels hoef ik ze niet meer beet te nemen en studeren ze vrijwillig de andere stukken in. Al gingen we nu iets efficiënter te werk, want we hebben zestien nieuwe stukken op het album, dat is veel om te leren.” Op uw label zitten bands van over de hele wereld en u gebruikt ook veel niet-westerse invloeden in Snarky Puppy. Zijn dat ideeën die u oppikt op buitenlandse tournees? „Het heeft te maken met de muzikale honger van onze bandleden. We willen weten hoe anderen muziek maken, niet om te kopiëren maar om onze eigen draai eraan te geven. Op het nieuwe album is ‘Honiara’ bijvoorbeeld gebaseerd op een volksliedje van de Salomonseilanden en schreef ik zelf ‘Belmont’ met een aangepast flamenco-ritme dat ik hier in Spanje veel hoor.” Hoe is de speciale band met Nederland ontstaan? „Nederland is buiten de Verenigde Staten het land dat voor ons het meest als thuis voelt. Het lijkt erop dat mensen een goede balans vinden tussen feestvieren en het tot zich nemen van kunst en diepe ervaringen. Ik heb nooit het idee gehad dat we achtergrondmuziek speelden voor een feestje, het publiek is internationaal georiënteerd en ontvankelijk voor nieuwe ideeën.” Dat klinkt aardig, maar misschien zegt dat meer over het specifieke Snarky Puppy-publiek? Muzikanten klagen regelmatig over the Dutch Disease, dat iedereen door het concert heen praat. „Haha. Daar heb ik niet eerder van gehoord. Misschien hebben we geluk gehad. Ik vertrouw erop dat ons publiek het geduld heeft om straks vooral nieuwe nummers te horen. We zullen er met camera’s en andere techniek voor zorgen dat ze ons op de vingers kunnen kijken en het in de grote zaal net zo intiem voelt als voor honderd man.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/je-moet-texas-horen-in-onze-muziek-a4143459
2022-09-29||‘Je hoort in deze muziek het leven, dat is de kracht’||Ja, natuurlijk is het spannend: dinsdag ontmoeten de bandleden elkaar voor het eerst en duiken ze samen de repetitieruimte in. Drie dagen later, op vrijdag, gaan ze op tournee voor elf concerten, te beginnen in Almere. „Maar ik ben vooral heel benieuwd”, zegt pianist en arrangeur Julian Schneemann (1992) over zijn nieuwe project ‘Island Songs’. „Ik ben hier al zo lang mee bezig, en nu gaat het eindelijk gebeuren.” Voor Island Songs reisde Schneemann naar de randen van Europa: Ierland en Kreta. Hij bestudeerde de lokale muziektradities en vond treffende overeenkomsten, zowel in de manier van zingen en spelen als in de sociale context van de muziek. „Het zijn levende muziektradities, waar melodieën van vader op zoon worden doorgegeven. De rol van muziek in de gemeenschap is heel anders dan hier, waar we live muziek eigenlijk alleen nog in concertzalen horen. Daar is muziek echt onderdeel van het leven”, zegt Schneemann. De keuze voor Kretenzische muziek is geen toevallige, zegt Schneemann: „Ik ga al mijn hele leven iedere zomer naar Griekenland, mijn ouders hebben daar een houten zeilschip, een oude vissersboot, en daarmee varen we dan iedere dag naar ander eiland. Van jongs af aan heb ik er veel volksmuziek gehoord, die klank is in mijn gehoor gaan zitten. Kreta ligt op een kruispunt van culturen en in de muziek zitten veel invloeden uit Turkije en de Arabische wereld.” Julians vader Bart Schneemann is artistiek leider van het Nederlands Blazers Ensemble. Voor het Nieuwjaarsconcert 2020 haalde hij de Griekse broers Nikos en Adonis Xylouris naar Amsterdam. Julian schreef de arrangementen voor het spetterende optreden – te zien op YouTube – en had een klik met de broers. „Toen ik ze vroeg of ik hun muziek mocht komen bestuderen hebben ze me wekenlang in huis genomen. Zij zijn een soort rocksterren op Kreta. Als ik ergens op het eiland vertelde dat ik bij de broers Xylouris logeerde, vielen mensen haast van hun stoel”, zegt Schneemann. In de zomer treden de broers avond aan avond op. En aan de feesten waar ze spelen doet iedereen mee, viel Schneemann op: „Opa’s en oma’s, kleine kinderen, tieners met capuchontruien, de lokale macho’s – ze dansen allemaal. Voor mij als buitenstaander was dat een heel romantisch beeld. Maar ik zag ook dat het intimiderend kon zijn: ze móésten blijven spelen, en ze moesten binnen de lijntjes van de traditie blijven.” De rol van muziek in de gemeenschap is heel anders dan in Nederland Volksmuziek loopt als een rode draad door Schneemanns professionele bestaan. Hij is de zoon van klassieke musici, zelf studeerde hij jazzpiano aan het conservatorium van Amsterdam. Maar voor zijn plezier luisterde hij vooral naar muziek uit andere culturen, waarin hij iets vond wat hij miste bij klassiek en jazz: „De muziek is heel aards, het zijn sterke, eenvoudige melodieën, vaak al heel oud, die iedere keer nét anders klinken. Je hoort het leven, dat is de aantrekkingskracht.” Na zijn afstuderen richtte hij de groep Caravan op, met drummer Jeroen Batterink, een studiegenoot, en de Syrische oed-speelster Jawa Manla, die hij kende van zijn werk als arrangeur voor het NBE. Het project sloeg aan, ze tourden volop en dit voorjaar verscheen al het derde album, Caravan III. Het vierde lid van Caravan, violiste Emmy Storms, doet ook mee aan Island Songs. „Emmy kan alles spelen, van een klassiek vioolconcert tot jazz. Maar Ierse muziek is haar grote liefde. Ik hield daar ook wel van, maar dankzij haar ben ik me er nog meer in gaan verdiepen”, zegt Schneemann. Omdat hij in Ierland geen contacten had was hij aangewezen op het internet – en de pub. „Dat was geen straf”, lacht Schneemann, die in een huurauto het hele eiland rondreed. „Vroeger kwamen mensen thuis samen om te zingen, tegenwoordig is dat vooral in de pub. Als kind leer je de traditie kennen doordat je erin bent ondergedompeld.”  De Ierse bijdrage aan Island Songs komt – behalve van Emmy Storms – van de beroemde bodhran-speler John Joe Kelly. De bodhrán is een lijsttrommel (soort tamboerijn) die wordt bespeeld met een stok. De melodieën die Schneemann van zijn Griekse en Ierse collega’s leerde, vormen de basis van Island Songs, aangevuld met enkele nieuwe composities. Thuis puzzelde hij arrangementen in elkaar, die hij vervolgens tijdens talloze Zoom-sessies weer aan zijn bandleden leerde. „Er is een plan, maar er staat niets op papier – dat was van begin af aan de afspraak. Bij Caravan heb ik steeds alle muziek geschreven, maar dit is echt een gezamenlijk project. Alle musici kennen de stukken, ze belichamen de muziek. Tijdens de repetities gaan we uitvinden hoe we precies gaan spelen.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/je-hoort-in-deze-muziek-het-leven-dat-is-de-kracht-a4143458
2022-09-29||Alsof iemand confetti in je gezicht smijt, ‘The Prom’ mist diepgang||Het is geen feest om homo te zijn op een conservatieve school in het zuiden van de Verenigde Staten. Al kun je iets anders denken als je een glimp The Prom opvangt, een musical die precies hierover gaat, maar waar veel scènes je extravagant tegemoet glitteren.  In deze musical wil scholiere Emma met haar vriendin naar het schoolgala, maar daar steekt de ouderraad een stokje voor. Het feest wordt geannuleerd, iets dat de leerlingen Emma niet in dank afnemen. Dan duikt er een groepje uitgerangeerde Broadway-sterren op. Zij schieten het meisje te hulp, maar blijken dit enkel te doen om hun imago’s  op te vijzelen. The Prom beleefde in 2016 z’n première in Amerika, maar kreeg wereldwijd bekendheid door een Netflix-verfilming met onder anderen Meryl Streep. Zij speelde musicalcoryfee Dee Dee, een vrouw die zich het middelpunt van het universum waant en het gewend is om aanbeden te worden. In de Nederlandse versie speelt musicalicoon Pia Douwes deze rol, en dat gaat haar uitstekend af. Zij maakt bijvoorbeeld van het nummer ‘Het gaat niet om mij’ vocaal vuurwerk, met flinke uithalen en swingende loopjes. Daarnaast redt zij zich prima met de komische elementen van haar rol: ze zet het narcisme van het personage lekker aan. Van z’n diepgang moet The Prom het niet hebben. De meeste personages zijn enorme karikaturen en bijna iedere scène eindigt in een choreografie zó energiek en kleurrijk, dat het voelt alsof iemand met kracht een emmer confetti in je gezicht smijt.  Als je bedenkt dat deze musical is gebaseerd op een pijnlijk waargebeurd verhaal, klinkt dat wrang, maar uiteindelijk gaat de voorstelling – meer dan over de strijd van een jonge lesbienne – over de entertainmentindustrie. De musical  steekt de draak met zelfzuchtige beroemdheden en met het klassieke verhaallijntje uit Amerikaanse ‘high school movies’. Zo vliegen de puberliefdes je om de oren in een scène waarin macho gastjes hun (cheerleader)vriendinnetjes meevragen naar het gala. Ook is er zo’n welbekende transformatiescène, waarin Emma haar stoere outfit moet omwisselen voor een tuttig jurkje.  Verder is één van de hoogtepunten van de musical het nummer ‘Naastenliefde’, waarin acteur Barry Beijer floreert met zijn uitstekende timing en fijn-stralende spel. Als de elitaire Trent overtuigt hij de scholieren dat zij Emma’s geaardheid moeten accepteren. Dit doet hij in een gospelachtig lied, waarin allerlei zondes voorbijkomen. De ene na de andere scholier laat z’n overtuigingen varen door het knullige showtje van Trent. Tussen alle feestelijkheden door, heeft regisseur Paul van Ewijk ook de serieuze momenten tussen Emma en haar vriendin, Alyssa, een plek moeten geven. Dat lukt redelijk. Het drama overtuigt bijvoorbeeld in een aandoenlijke liefdesverklaring of als Alyssa (Soraya Gerrits) worstelt om uit de kast te komen en Emma zich in de steek gelaten voelt. Musicaltalent Juliëtte van Tongeren speelt Emma krachtig. Ze heeft een tomeloze energie en een stem die mooi de diepte in kan zeilen, maar ook warm volume behoudt in hogere partijen. Dankzij haar blijft Emma overeind, ook nadat de confetti is neergedwarreld. Recensie Musical The Prom van De Graaf & Cornelissen Entertainment. Gezien: Nieuwe Luxor Theater, Rotterdam, 26/9. Te zien t/m 12/3/23. Inl. www.theprom.nl 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/alsof-iemand-confetti-in-je-gezicht-smijt-the-prom-mist-diepgang-a4143452
2022-09-29||Opinie | Ontmantel het verdienmodel van de drugsmaffia||Drugs – geestverruimende en verdovende middelen – bestaan sinds het begin der tijden, en al net zo lang proberen machthebbers het gebruik ervan te controleren: door het te belasten of te verbieden, maar ook door het te stimuleren, zoals in het militaire bedrijf. Om ze beter te laten presteren en kosten te besparen voorzagen vorsten hun soldaten van stimulerende, eetlustremmende en pijnstillende middelen.   Henkjan van Vliet is oud-directeur van het Consultatiebureau voor Alcohol en Drugs Utrecht en voormalig  internationaal adviseur drugs- en aidsbeleid.  Na de Eerste Wereldoorlog kampte Engeland met tienduizenden door de legerleiding aan cocaïne verslaafd gemaakte veteranen, en moest de staat ingrijpen met zorg en wetgeving. Dat is een van de bronnen van de huidige war on drugs. De andere bron ligt in de Verenigde Staten, waar witte dominees rond 1900 hun achterbannen mobiliseerden met ‘moral panics’, waarbij de gevaarlijke ‘rassen’ (Zwarten, Aziaten en Mexicanen) werden geassocieerd met diefstal, moord en verkrachting onder invloed van marihuana, opium en cocaïne.  „Wat moeten we met die drugs?”, vroeg Hans Boutellier zich begin deze maand af in NRC (2/9). Hij constateerde „morele onduidelijkheid, die het beleid nu in de weg staat”, en bepleitte een open gesprek. Volgens hem staan twee posities tegenover elkaar: „1. Verhevigen van de war on drugs. 2. Kiezen voor regulering en legalisering.”  Alsof het de keus betreft tussen vlees en vis, tussen twee gelijkwaardige opties. Daarmee zet hij de lezer op een dwaalspoor. Ook als drugs niet verboden waren, had er zware internationale criminaliteit bestaan. Die is zo oud als de wereldhandel. Maar het drugsverbod heeft die criminaliteit wel een enorme boost gegeven die maar op één manier te repareren valt: ‘get the money out of drugs’ – ontmantel het huidige verdienmodel van de drugsmaffia.  De eerste optie, verhevigen van de op racistische vooroordelen gebouwde war on drugs, is onrealistisch; die heeft maatschappelijk en wetenschappelijk onderbouwd gefaald, terwijl de kosten, ook in mensenlevens, astronomisch zijn. Reguleren is de enige serieuze optie.  Overheden zouden verheugd opkijken als ze gingen doorrekenen wat slimme regulering van drugs hun zou opleveren Het pad van regulering is alleen begaanbaar bij morele duidelijkheid. Om te beginnen moeten we erkennen dat genotmiddelen – en hun complement, pijnstillers – elementaire menselijke behoeften dekken. Deze middelen zijn niet per definitie ‘goed’ of ‘slecht’, maar zolang ze zijn verboden kun je bijvoorbeeld niet hun kwaliteit controleren of ze van een bijsluiter voorzien. Ook is het minder gevaarlijk om in je achtertuin met vrienden en een pilletje te chillen, dan om met een snuif speed in je neus in je tientonner truck te stappen om toch maar voor het weekend thuis te zijn.  Deze zaken zijn allemaal relatief makkelijk te regelen: we hebben het wettelijk kader en bergen ervaring met de regulering van alcohol en geneesmiddelen. Op basis van meer dan vijftig jaar coffeeshopervaring en de Warenwet hadden wiet en hasj allang vrijgegeven kunnen zijn, en niet-verslavende hallucinogene drugs als xtc en lsd gereguleerd.  Het harde probleem ligt bij de ‘tropische’ drugs heroïne en cocaïne. Productie en handel zijn na de Tweede Wereldoorlog onderdeel geworden van de globaliserende wereldhandel en de geopolitiek. Dat is tot een dusdanig complex web van samenhangende delen uitgegroeid, dat het geen zin heeft er de tweeslag ‘bestrijden of legaliseren’ op los te laten.  Niet alleen criminele kartels zijn miljardenspelers, ook staten en geheime diensten zitten om allerlei redenen in de productie en handel van drugs. In de VS is het drugsverbod het verdienmodel geworden van de prison industry en van veel politiekorpsen.  Ook de farmaceutische industrie speelt een grote rol in de voortwoekerende drugscrisis. Een gangmaker hierbij was multinational Purdue Pharma, een legale producent van  pijnstillers. Die pushte zijn producten bij artsen en ziekenhuizen zodanig, dat tienduizenden verslaafd geraakte patiënten de illegale markt op werden gedreven. Het bedrijf „is de hoofdverantwoordelijke voor de opiatencrisis die de VS de afgelopen decennia overspoelde”, schreef Ruben Mersch op De Correspondent. In 2021 alleen al vielen in de Verenigde Staten ruim 108.000 opiaatdoden.  In West-Europa is de situatie gelukkig minder grimmig, maar overheden zouden verheugd opkijken als ze gingen doorrekenen wat slimme regulering van drugs hun zou opleveren: tientallen miljarden  zouden vrijkomen bij politie, justitie, grensbewaking, gevangeniswezen, gezondheidszorg, jeugdzorg, en bij overheidsdepartementen zelf. Het is zóveel, en het heeft zulke consequenties dat we onze maatschappij opnieuw zouden moeten inrichten, zozeer heeft de drugscriminaliteit zich in de bovenwereld naar binnen gevreten. Het is niet óf war on drugs óf legaliseren/reguleren, dat is te simplistisch. Het gaat om het reguleren van drugs op zo’n manier, dat (1) het verdienmodel van de maffia wordt ondergraven, (2) de volksgezondheid beter beschermd wordt, en (3) volwassen burgers zelf over hun lichaam en geest kunnen beschikken. Doorgaan op de huidige weg leidt onontkoombaar tot meer criminaliteit, meer maatschappelijke ontwrichting, en meer menselijk lijden.||https://www.nrc.nl//nieuws/2022/09/28/we-moeten-drugs-op-een-slimme-manier-reguleren-2-a4143450
2022-09-29||Van Poucke etst Schumann met fijne naald||In de klassieke muziek is transparantie alles. De beste musici spinnen een weefsel waarin je elke draad los kunt onderscheiden. Zo ook dinsdag in kamermuziekzaal Hertz van het Utrechtse TivoliVredenburg. Het 9-koppige Intercontinental Ensemble en pianist Nicolas van Poucke etsten de kamermuzikale versies van het Pianoconcert van Schumann en Mendelssohns Vierde symfonie (‘Italiaanse’) met bijzonder fijne naald.  Nicolas van Poucke debuteerde op zijn dertiende in het Amsterdamse Concertgebouw. Op zijn dertigste heeft hij dus al zeventien jaar podiumervaring –  en dat hoor je. Met name in het middenromantische repertoire is hij goed. Zijn opnames met werken van Brahms en Chopin  noemde NRC teder en poëtisch.  Ook Van Pouckes lezing van Schumanns Pianoconcert klonk fijnzinnig en betrokken. In de oorspronkelijke bezetting, voor piano en symfonieorkest, zijn solist en orkest onlosmakelijk verbonden. „De een kan niet zonder de ander”, schreef Clara Schumann erover. Die gelijkwaardigheid bleek in deze miniatuurbezetting lastig te handhaven; Van Poucke, hoe zacht ook, domineerde het ensemble. Daardoor leek Schumanns concert soms te veel op een enthousiast begeleide solopartij.  De vier strijkers en vijf blazers van het in Amsterdam opgerichte Intercontinental Ensemble namen Mendelssohns Vierde symfonie  al eerder op voor het Nederlandse boutiquelabel TRPTK, in een arrangement van hun Belgisch-Luxemburgse violist en componist Ernst Spyckerelle.  Als je de opname beluistert, waan je  je middenin het ensemble, en hoor je elke aanzet heel precies. In de Hertz was de tototaalklank warmer, en had daardoor ook een minder ‘analytisch’ effect op de toehoorder. Na wat intonatieprobelemen in het eerste deel, werd in het slotdeel van Mendelssohn een ideale flow bereikt: deze ‘Saltarello’  leek wel geschapen voor de kleine bezetting. Mendelssohns typerende motiefjes, de feeërieke fluitstaccato’s bij voorbeeld, kwamen perfect naar voren. Maar op andere momenten leek de intieme nonet-bezetting juist níet te passen bij Mendelssohns uitbundigheid. De sprankeling van het openingsdeel bleef te ingehouden en technisch, je miste de volle glorie van een symfonieorkest. De musici speelden te veel als een gekrompen orkest, niet genoeg als een uitvergroot kamerensemble. De oorzaak moest deels gezocht worden in Spyckerelles arrangement, dat dicht bij Mendelssohns partijen blijft. Maar een kamerensemble heeft een totaal andere balans dan een symfonieorkest. Zo was de vitale bas van Jorge Hernandez steeds goed hoorbaar. Spyckerelles viool was daarentegen eerder een afsluitend krulletje op de volle houtblazerklank dan de hoofdrolspeler, ondanks geregelde dubbeling van de alt.  Bij Mendelsssohn, die de melodie geregeld aan de violen toebedeelt, was dat een probleem. Je verlangde naar een creatievere benadering. Recensie Klassiek Nicolas van Poucke (piano) en het Intercontinental Ensemble. Gehoord: 28/9, Hertz, TivoliVredenburg. 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/van-poucke-etst-schumann-met-fijne-naald-a4143448
2022-09-29||Melancholie en verveling zijn rode draad in het bizarre werk van Ragnar Kjartansson||‘De choreografie van de macht is belangrijk”, stelt de IJslandse kunstenaar Ragnar Kjartansson, terwijl op de achtergrond vrouwen op een draaischijf tussen gouden gordijnen staan en een akkoord in e-mineur aanslaan op een elektrische gitaar. Ze oefenen zijn performance Woman in E die tijdens de overzichtstentoonstelling Time Changes Everything van Kjartansson in het Tilburgse Museum De Pont de hele dag te horen zal zijn. Het is een merkwaardige performance: de vrouwen kijken niemand aan, de klank is somber, het jaren-tachtigachtige glitter en al het goud in het decor werken op je lachspieren. Ondertussen vraag je  je  af of een vrouw op zo’n gouden draaischijf anno 2022 wel kan.  De gemengde gevoelens typeren  veel  werk van Kjartansson.  De Britse krant The Guardian omschreef de IJslander als een van de geniaalste kunstenaars van dit moment omdat hij de kijker steevast verward achterlaat, maatschappelijke kwesties absurd uitvergroot, melancholie aan verveling koppelt en aangename gekte in zijn werk toelaat. Zo duren zijn videowerken enorm lang: soms zes uur, maar het dubbele kan ook. Veel stof deed hij op opwaaien op de Biënnale in Venetië 2009 waarvoor hij namens IJsland was geselecteerd. Zijn geboorteland, dat een belangrijke rol speelde in het ontstaan van de bankencrisis in 2008, stond er wereldwijd niet goed op. Kjartansson kwam met de performance The End: op elk van de 144 dagen dat de Biënnale open was, maakte hij een portret van een IJslandse kennis aan de oever van het Grand Canal. Behalve de hoeveelheid schilderijen groeide ook de hoeveelheid lege bierflesjes van de twee gestaag. De kunstenaar gaf een signaal af: IJsland was bankroet, maar de schilder ploegde voort op eigen kracht, zonder duur paviljoen of dure, grote kunstobjecten. De IJslandse kunstenaar Ragnar Kjartansson (1976) werkt met alle denkbare media. Van  video-installaties, performance en keramiek, tot schilderkunst, theater, opera en popmuziek. In 2009 vertegenwoordigde hij IJsland tijdens de Biënnale in Venetië.    Time Changes Everything  is zijn eerste solo-expositie in Nederland. In De Pont kun je nu (in theorie) twaalf uur kijken naar de videoperformance Bliss. In real time is te zien hoe zangers twaalf uur achter elkaar één aria uit Mozarts opera Le nozze di Figaro herhalen. Het is een uitputtingsslag waar een kijker, als die het zelf volhoudt,  getuige van kan zijn. Een even grote uitputtingsslag is te zien in het optreden van de Amerikaanse band The National die het lied  ‘A Lot of Sorrow’ zingt, al duurt die video maar zes uur. De ene kijker wordt er rustig van, de ander sterft haast van verveling. Op een andere video zingt Kjartansson zelf achter elkaar de regel ‘Sorrow conquers Happiness’, en ook tijdens ons gesprek barst hij niet alleen vaak in lachen uit, maar zal hij een enkele keer gaan zingen. Maar zijn tekeningen, schetsboeken, videowerken en live performances in De Pont ogen minder opgewekt. Elke vijf jaar vraagt mijn moeder: ‘Schatje, moet ik je in je gezicht  spugen?’ „Je moet het akkoord hard aanslaan”, legt Kjartansson aan de gitaristen uit, „dat werkt het best. En je moet het publiek niet aankijken.” Dat de vrouwen als object gezien kunnen worden, is juist een deel van het kunstwerk, antwoordt Kjartansson na de repetitie. „Het stuk is oorspronkelijk gemaakt voor een autoshowroom, het werk is een hommage aan Detroit en de globalisering, maar gaat ook in op de vrouw als object: hoe ze tentoon wordt gesteld en tegelijkertijd de ruimte opeist met de gitaar en het akkoord dat ze aanslaat.   „Deze levende sculptuur gaat eigenlijk over de constante verandering van machtsstructuren. In mijn werk speel ik graag met de rituelen rondom macht. Hoezeer choreografie en macht met elkaar verbonden zijn, zag je ook bij de begrafenis van koningin Elizabeth II. Het hele gebeuren is zo bedacht om de overgang van de macht mogelijk te maken, en om Charles geaccepteerd te laten worden. Denk ook aan de choreografie bij het wisselen van de wacht bij de onbekende soldaat. Dat is de houding die de vrouwen hebben bij Woman in E. Ze staan boven de situatie waarin ze geplaatst zijn.” De IJslandse kunstenaar Ragnar Kjartansson :  „Ik maak alleen werk dat ik zelf niet volledig begrijp.” Foto Merlijn Doomernik
  IJsland heeft een orale cultuur bij gebrek aan objecten, stelde je ooit. Hoe zit dat? „IJsland heeft  geen oude kunstvoorwerpen, omdat het tot het einde van de negentiende eeuw een Deense kolonie was. Alles wat enigszins waardevol of interessant was, is door de Denen gejat. IJsland hield alleen een oude orale cultuur over. Ik kreeg dat als kind al vroeg mee. Mijn opa kon over de Vikingen vertellen alsof het vrienden van hem waren. Dan begon hij met ‘weet je wat Gunnar deed toen hij die en die tegenkwam’ en dan ging het over een IJslands opperhoofd uit de tiende eeuw.” In literatuur is melancholie gangbaarder dan in de beeldende kunst. In jouw kunst zit  veel melancholie.  Komt dat door de orale cultuur en de verhalen die je als kind al vroeg meekreeg?  „Ja, al mijn werk komt voort uit de literatuur, ik probeer een soort poëzie over te brengen. Mijn over-over-overgrootmoeder, Skáld Rósa (1795-1855), schreef het belangrijkste liefdesgedicht van IJsland. Daarin zit een diep gevoel van melancholie, en dat is een belangrijke inspiratiebron voor me. De melancholie zat er al in voordat ik kunstenaar werd.” Kunst maken zonder melancholie was dus niet eens mogelijk geweest? „Ik denk dat geen enkele kunstenaar zonder melancholie kan. Dat gevoel is de basdrum in elk kunstwerk, een repeterende bodem die onontkoombaar is. Met de herhaling zet je de tijd een beetje stil of je gaat terug in de tijd. Dat zijn allemaal uitingen van melancholie.” Melancholie, herhaling, de enorme tijdsduur van de video’s: zijn dat allemaal pogingen om de tijd stil te zetten of schuilt daar een behoefte aan tijdloze kunst achter?  „Het is de kick van het voelen van de tijd in die performances. Door een handeling telkens te herhalen voel je de tijd voorbij glijden, en dat geeft een raar gevoel. Dat is waarom in religieuze riten herhaling zo belangrijk is. Ik zie kunst nooit als tijdloos. In elk werk zie je terug wanneer dat gemaakt is. Het hele idee dat kunst tijdloos kan zijn, is onzin. Dat iemand kunst maakt om voor altijd te blijven bestaan, daar geloof ik niet in. Waarschijnlijk word je vergeten. Met geluk onthouden ze één gedicht van je, zoals bij mijn over-over-overgrootmoeder. Er is geen archief van haar, geen museum, alleen dit  gedicht. Dat is het coolste wat kan gebeuren.” In het videowerk ‘Me and my mother’ spuugt je moeder je in je gezicht. Daar zit weinig melancholie in.  „Nee, dat is waarschijnlijk mijn meest komische werk. We doen dit elke vijf jaar en mijn moeder vraagt dan: schatje, moet ik je weer even in je gezicht spugen en als we dat dan weer filmen probeer ik niet in lachen uit te barsten.”  Voor de kijker komt dat niet zo over. Door de tijdsperiode van vijf jaar zie je jullie niet alleen ouder worden, maar wordt de reactie ook anders. In de eerste werken reageer je nog als je moeder je in je gezicht spuugt, in de laatste werken lijk je dat te hebben opgegeven.  [Hard lachend] „Ik heb haar nog niet helemaal opgegeven hoor.  In het begin vonden we het een raar idee dat we gingen uitvoeren, nu is het normaal geworden, zo van: oh, het is weer zo ver en dan drinken we daarna koffie. Het leuke is dat de kijker er iets anders in kan zien. Zoals The Rolling Stones zingen: ‘No expectations’. Die houding heb ik ten opzichte van de kijker. Er is geen goed of fout in het interpreteren van werken.” Dat zeggen kunstenaars vaker, maar je maakt een werk toch met een bepaalde intentie, het kan niet anders dan dat sommige reacties teleurstellend zijn. „Ja, als iemand je werk shit vindt, is dat altijd een teleurstelling. Maar nee, een geheel andere interpretatie dan de mijne is prima. Sterker nog: ik maak alleen werk dat ik zelf niet volledig begrijp. Als ik het zelf al  snap, waarom zou ik dan nog de moeite nemen het te maken? Er moet een zeker mysterie in zitten, alsof je ergens naar op zoek bent. En een zucht, er moet altijd een zucht in zitten.” ‘Sorrow conquers happiness’ zing je in het gelijknamige videowerk. Is dat altijd zo?  „Ik heb lang gedacht dat dat wel zo was, maar naarmate ik ouder word, word ik steeds optimistischer.” ? [Hard lachend] „Ja, oké, ik maak veel pessimistische werken, inderdaad. Maar ik sta elke morgen enthousiast op. Als mens word ik optimistischer, mijn werk wordt pessimistischer. Waarom  dat is, weet ik niet. Er zijn veel donkere en duistere onderwerpen, maar wat nou zo leuk is aan de 21ste eeuw, is dat alles gedeconstrueerd is. Ik hoef niet met vuisten op tafels te slaan of te schreeuwen om dingen te ontmantelen, je kunt nu van alles brengen en de duisternis in de dingen zien zonder dat je daarmee iets of iemand representeert. „Humor is daarbij de komische kant van de afgrond. Ik vind Edvard Munch bijvoorbeeld hilarisch. Een vriend van me zei ooit: ‘hou  de filosoof Montesquieu in gedachten toen hij zei dat  serieusheid  het masker van stupiditeit is’. Die plaats ik naast een regel van de IJslandse schrijver Halldór Laxness: ‘Niets is mooi tenzij het serieus is’. Ze hebben allebei gelijk en tussen die twee uitspraken probeer ik te bewegen met mijn werk.” Als ik naar je werk kijk, dan heb ik het idee dat het van geluk naar leed naar hopeloosheid beweegt. We zijn het leed voorbij. Of is die lijn er niet? „In mijn laatste videowerk No Tomorrow dat ik maakte met de choreograaf Margrét Bjarnadóttir en songwriter Bryce Dessner, is inderdaad alle hoop verdwenen. Toen we het maakten, beseften we dat dit werk over niets gaat. Er is niets. Maar dat was ook het spannende, ik maak een werk over niets. Het niets is het ultieme onderwerp voor kunstwerken.” En nu?  „Misschien is het wel het eind. Ja… Of nou, weet ik ook niet.  Mijn recentste werk voelt altijd alsof het het laatste zal zijn, maar er komt altijd weer wat.”  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/melancholie-en-verveling-zijn-rode-draad-in-het-bizarre-werk-van-kunstenaar-ragnar-kjartansson-2-a4143447
2022-09-29||Provincies: maak onteigenen boeren makkelijker||Het Rijk moet de stikstofwetten en -regels aanscherpen, zodat het makkelijker wordt boeren te onteigenen of  hun vergunning in te trekken. Dat blijkt uit een advies van het Interprovinciaal Overleg (IPO), ingezien door NRC.  De oproep van de provincies, die vorige week naar minister Christianne van der Wal (Natuur en Stikstof, VVD) is gestuurd, schetst de „randvoorwaarden” en „condities” die ervoor moeten zorgen dat Nederland in 2030 zijn  stikstofuitstoot heeft gehalveerd. Dat is afgesproken in het coalitieakkoord.  Het advies is opvallend omdat minister en landbouwgedeputeerden de voorbije maanden juist geregeld tegenover elkaar stonden. Het kabinetsbeleid focust volgens de provincies te veel op het uitkopen van boeren en biedt de agrarische sector  te weinig perspectief. In die zin is het advies een kentering. Dit IPO-advies leest vooral als steun in de rug van de minister, nu het aandringt op aanscherping van wet- en regelgeving.    De provincies roepen op tot diverse maatregelen die gevoelig liggen in de sector. Meest opvallend is de oproep om te onderzoeken of onteigening van boerenland breder is toe te passen. Nu wordt onteigening vooral ingezet om aanleg mogelijk te maken van infrastructuur, zoals een brug of spoor, of om extra natuur te creëren.       Volgens een IPO-woordvoerder is het „nuttig om te onderzoeken” of onteigening ook kan worden ingezet „buiten natuurgebieden”. Onteigende boeren ontvangen een hogere vergoeding dan boeren die zich vrijwillig laten uitkopen. Ze krijgen niet alleen grond en stallen vergoed, maar ook gederfde inkomsten, en eventuele verhuis- of verbouwingskosten en andere zaken. Op die manier hopen de provincies meer boeren over de streep te trekken. Ook pleiten de provincies voor aanscherping van pachtregels. Boeren die zelf stoppen zijn nu vrij hun land te  verhuren aan collega’s en doen dit vaak voor één tot twee jaar aan „de hoogste bieder”. Dit stimuleert, volgens het IPO, op „geen enkele manier [...] duurzame bedrijfsvoering”. Verder dringen de provincies aan op maatregelen die direct invloed hebben op de praktische gang van zaken in het boerenbedrijf. Zo moet veevoer eiwitarmer worden. Dit is omstreden onder boeren, omdat koeien hierdoor bijvoorbeeld minder melk geven. Ruim twee jaar geleden probeerde toenmalig landbouwminister Carola Schouten (ChristenUnie) melkveehouders al op te leggen dat hun koeien minder eiwitrijk voer kregen. Dit stuitte  op veel verzet en ging op het laatste moment niet door. Uit een rapport van Wageningen University bleek dat de dieren erg zouden verzwakken. Volgens de provincies kan de veevoermaatregel via de Wet stikstofreductie en natuurverbetering worden ingevoerd.   Ook bepleiten provincies dat (boeren)bedrijven die willen uitbreiden een vergunning moeten aanvragen. Dat hoeft nu niet, als boeren tenminste kunnen aantonen dat ze niet meer stikstof gaan uitstoten. Een vergunning moet ervoor zorgen dat  provincies beter zicht krijgen op het aantal bedrijven dat uitbreidt en hun stikstofuitstoot. Ook moet ongebruikte stikstofruimte in de huidige vergunningen ingeperkt worden, vinden de provincies, zodat deze niet alsnog kan worden benut. De provincies schrijven in hun advies dat in de kabinetsplannen  „tot nu toe een duidelijk perspectief” voor de agrarische sector ontbreekt. Zij vinden zo’n perspectief „zo essentieel” dat zij hier momenteel zelf aan werken.   Een woordvoerder van het IPO benadrukt dat de provincies niet op eigen initiatief met hun advies zijn gekomen. Het ministerie van Landbouw, Natuur en Voedselkwaliteit had gevraagd om een overzicht van het „instrumentarium” dat nodig is om de stikstofuitstoot terug te brengen. ||https://www.nrc.nl//nieuws/2022/09/28/provincies-maak-onteigenen-boeren-makkelijker-a4143445
2022-09-29||Onderzoeker treft 3.600 jaar oude sauna in Nijmegen: &#8216;Meest raadselachtige vindplaats ooit&#8217;||Twintig jaar lang was het onderzoekers niet duidelijk wat de archeologische vondst in Nijmegen precies moest voorstellen. De overblijfselen werden aangetroffen tijdens de voorbereidingen voor de aanbouw van een nieuwe woonwijk aan de noordkant van de Waal in 2001. Na uitgebreid onderzoek blijkt de locatie een sauna uit de midden-bronstijd te zijn, zo’n 3.600 jaar geleden, zo maakte de gemeente Nijmegen woensdag bekend.  Een zeer zeldzame vondst: „Zulke vroege badplaatsen zijn nog niet eerder gevonden op het vasteland van Noordwest-Europa”, zegt archeoloog en hoofdonderzoeker Peter van den Broeke (70). Nu is Nijmegen volgens Van den Broeke een ‘hotspot’ voor archeologische vondsten, maar vooral voor die uit de Romeinse tijd, grofweg tweeduizend jaar geleden.  Het veldwerk werd gedaan in 2001 en 2003. Pas de afgelopen drie jaar – inmiddels is er op de vindplaats een woonwijk gebouwd – heeft Van den Broeke de foto’s van het onderzoek er weer bij gepakt, na zijn pensioen. „Het is de meest raadselachtige vindplaats waar ik ooit aan heb gewerkt”, zegt hij. De ontdekking begon met een dikke laag stookafval van voornamelijk verbrande kleibollen. Die werden gestookt en onder een bad gelegd om het water te verwarmen. Of er werd water overheen gegoten om stoom te creëren, zoals in hedendaagse sauna’s ook wordt gedaan met stenen.  Na even graven werden er ook verschillende waterkuilen gevonden, wat bijvoorbeeld koud- en warmwaterbaden kunnen zijn geweest. Alleen in Noord-Ierland en Schotland zijn soortgelijke plekken uit die tijd gevonden, legt Van den Broeke uit. Daar gebruikte men vroeger hete stenen om de baden te verwarmen, geen kleibollen. „In de buurt van Nijmegen vind je geen grote stenen. Daarom moeten ze bollen van leem en klei hebben gebruikt.”  Van den Broeke is zeer zeker van zijn conclusies, die naar verwachting later dit jaar gepubliceerd zullen worden. Van een eeuwenoude nederzetting of gaarkeuken kan geen sprake zijn: er lagen nauwelijks scherven of etensresten op de locatie, waarvan altijd veel gevonden worden bij vindplaatsen van nederzettingen. „We hebben het verkoolde materiaal laten analyseren in een lab. Daar werd geen één graankorrel tussen gevonden.”  De badplaats stond op een open plek in een eikenbos. In de rivierarm naast de locatie werd een maalsteen gevonden met een bronzen dolkje erbij. Dat wijst op een bekend offerritueel met kostbare voorwerpen uit de bronstijd, iets wat volgens de onderzoekers ook daar plaatsvond. De grote vraag blijft alleen wie het badhuis gebruikte al die eeuwen geleden. Dat kunnen families zijn uit de omgeving, of – gezien de zeldzaamheid van de plek – religieuzen uit een veel breder gebied. ||https://www.nrc.nl//nieuws/2022/09/28/onderzoeker-treft-3-600-jaar-oude-sauna-in-nijmegen-meest-raadselachtige-vindplaats-ooit-a4143426
2022-09-29||Hoogste ambtenaar Economische Zaken: gassector had ‘geen enkele invloed’ op benoemingen||Maarten Camps, secretaris-generaal bij het ministerie van Economische Zaken, voelde in 2013 „ongemak” omdat er bij het sollicitatiegesprek voor een nieuwe inspecteur-generaal voor het Staatstoezicht op de Mijnen (SodM) ook een vertegenwoordiger van de gas- en oliesector aanwezig was. Maar voor dat ongemak had Camps zelf gezorgd: hij was als secretaris-generaal verantwoordelijk voor het sollicitatieproces.  Het was een ongemakkelijke kwestie die de parlementaire enquêtecommissie in Den Haag Camps, die van 2013 tot 2020 secretaris-generaal was, woensdagochtend bijna meteen na zijn binnenkomst in de verhoorzaal voorlegde. Kon hij verklaren waarom er destijds een vertegenwoordiger van de NOGEPA, de brancheorganisatie van olie- en gasbedrijven, aanwezig was geweest bij het sollicatiegesprek van Harry van der Meijden naar de functie van inspecteur-generaal? De kandidaat die werd uitgekozen zou later toezicht moeten houden op deze sector. Van der Meijden had dinsdag tijdens zijn verhoor verteld dat hij die aanwezigheid „niet zuiver” had gevonden. Camps verklaarde dat het ministerie, ook hijzelf, het belangrijk had gevonden dat er bij de sollicitatiegesprekken voor een nieuwe inspecteur-generaal iemand aanwezig was met kennis van de olie- en gaswinning. De vertegenwoordiger van de NOGEPA zat er alleen in een „adviesfunctie”, benadrukte hij. Die moest helpen beoordelen: „Hebben we hier nu iemand met kennis van zaken?” Maar de olie- en gassector had volgens Camps „op geen enkele manier” invloed op de besluitvorming over de nieuwe inspecteur-generaal of andere posities binnen het ministerie. Dat nam niet weg dat hij zelf ook „ongemak” had gevoeld over de aanwezigheid van iemand uit de sector waarop de nieuwe inspecteur-generaal toezicht zou moeten houden. Het was een van de voorbeelden die de enquêtecommissie Camps voorhield om erachter te komen hoe groot de invloed van de olie- en gassector was binnen het ministerie. Camps moest ook uitleggen hoe het zat met de aanwezigheid van de directeuren van NAM, Shell en ExxonMobil bij een gesprek in 2015 tussen het SodM en toenmalige minister Henk Kamp (VVD). Dat ging over een SodM-advies over de gaswinning. De toezichthouder vond dat die verder omlaag moest. Waarom de directeuren bij het gesprek aanwezig waren „weet ik niet meer”, zei Camps, waarschijnlijk was het „eens wens van de minister om in één keer het gesprek te voeren waarin alle inzichten op tafel kwamen”.  ‘Het ging over geld’
Jaren later in 2018, besluit Kamps opvolger Eric Wiebes (VVD) de gaswinning in Groningen af te bouwen tot nul. Een zware beving in Zeerijp in januari van dat jaar en een daarop volgend advies van het SodM om de gaswinning te verlagen naar 12 miljard kubieke meter, waren daarvoor volgens Camps de aanleiding. „Dat rapport riep de vraag op of de opbrengst van 12 miljard kubieke meter gas wel in verhouding stond tot de kosten van de schade-afhandeling en versterking van huizen”, zei Camps. „Het ging over geld, maar ook over de impact op de mensen in Groningen.” Maar met dat besluit om de gaswinning in de toekomst te stoppen, werd ook de versterking van huizen stopgezet. Minder gaswinning zou leiden tot minder zware bevingen en dus minder benodigde maatregelen om huizen preventief te versterken, was de gedachte vanuit het ministerie. „We wilden niet de trein voort laten denderden, maar even stilzetten en weer laten rijden als we wisten waar die trein naar toe moest.” De versterkingsoperatie moest onder de loep worden genomen vanwege de verminderde gaswinning. Het leidde tot veel kritiek in de regio en uiteindelijk zelfs tot het opstappen van Hans Alders, als Nationaal Coördinator Groningen (NCG), verantwoordelijk voor de versterkingsoperatie. Alders had namelijk in januari van dat jaar ruim 1.500 bewoners beloofd hun huis te versterken, maar die belofte werd door dit besluit niet ingelost. „De kritiek vond ik begrijpelijk”, zei Camps. „Maar met alle nadelen en chagrijn die dat opriep in de regio was het toch verstandig om even stil te staan. Met pijn in het hart, want er was geen optimale keuze.” Later deze woensdag wordt Hans Alders gehoord door de enquêtecommissie. ||https://www.nrc.nl//nieuws/2022/09/28/hoogste-ambtenaar-economische-zaken-gassector-had-geen-enkele-invloed-op-benoemingen-a4143427
2022-09-29||Gomarus definitief niet strafrechtelijk vervolgd||De Gomarus Scholengemeenschap in Gorinchem wordt definitief niet strafrechtelijk vervolgd voor het discrimineren van homoseksuele leerlingen en leraren. Twee oud-leerlingen wilden het Openbaar Ministerie (OM) er via een artikel-12-procedure alsnog toe bewegen om de middelbare school te vervolgen. Het gerechtshof in Den Haag heeft hun eis woensdag afgewezen.  De rechters vinden dat er „voldoende aanwijzingen” zijn dat de school zich schuldig heeft gemaakt aan discriminatie tussen 2016 en 2017. Maar inmiddels is het beleid van de school aangepast en hebben nieuwe incidenten zich voor zover bekend niet voorgedaan. Volgens de Onderwijsinspectie zijn de tekortkomingen van de school hersteld.  Uit onderzoek van NRC in 2021 bleek dat het Gomarus in Gorinchem door docenten jarenlang een onveilige plek was voor leerlingen die geen hetero zijn. Homoseksualiteit werd op de school gezien als „zonde tegen de natuur” en een „gruwel in de ogen van God.” Zo kwam een van de leerlingen gedwongen uit de kast. Daarnaast kregen homoseksuele leerlingen het advies om „genezing” te zoeken van hun geaardheid.||https://www.nrc.nl//nieuws/2022/09/28/gomarus-definitief-niet-strafrechtelijk-vervolgd-a4143435
2022-09-29||Bank of England grijpt in om financiële stabiliteit te waarborgen in het VK||De Bank of England grijpt in om de „financiële stabiliteit” te waarborgen in het Verenigd Koninkrijk. De Britse centrale bank gaat tijdelijk staatsobligaties opkopen, om te voorkomen dat de rentes op die leningen verder omhoogschieten. Dit heeft de bank woensdag    in een persbericht aangekondigd.  Op de financiële markten is het onrustig sinds de nieuwe regering van premier Liz Truss vrijdag begrotingsplannen bekendmaakte. Kwasi Kwarteng, Truss’ minister van Financiën,   kondigde voor 45 miljard pond lastenverlichting aan. Eerder werd bekendgemaakt dat voor 150 miljard pond (165 miljard euro) maatregelen worden genomen om de energiekosten voor huishoudens en bedrijven te beteugelen. Beleggers vrezen dat deze maatregelen onbetaalbaar zijn en de inflatie aanwakkeren. De koers van het Britse pond maakte een duikvlucht en de rente op Britse staatsobligaties schoot omhoog. Dit laatste zorgde de voorbije dagen voor acute problemen  bij onder meer pensioenfondsen, die de waarde van hun obligatiebeleggingen zagen kelderen.  De Bank of England gaat nu „tijdelijk” Britse staatsobligaties opkopen, aldus haar verklaring, om de rentes daarop te drukken. De centrale bank stond eigenlijk juist op het punt om obligaties te vérkopen. Zij  is door de regering in een zeer lastig parket gebracht. De Bank of England  wilde  de rentes juist verhógen om de piekende inflatie te temmen. Nu moet ze de regering uit de brand helpen door de rente op staatsobligaties in bedwang te houden.   Dinsdag uitte het Internationaal Monetair Fonds forse kritiek op de Britse begrotingsplannen. Volgens het fonds zou de regering-Truss die moeten „heroverwegen”.  In reactie op de interventie van de Bank of England daalde woensdagmiddag de rente op Britse staatsobligaties met een looptijd van tien jaar van zo’n 4,5 naar ruim 4 procent. Het pond daalde van krap 1,070 dollar naar 1,055 dollar. ||https://www.nrc.nl//nieuws/2022/09/28/noodinterventie-britse-centrale-bank-voor-financiele-stabiliteit-a4143430
2022-09-29||Stedelijk  over kritiek op Studio Drift: ‘Wij zijn er niet alleen voor moeilijke kunst’||Volgens Hans den Hartog Jager draagt het Stedelijk Museum Amsterdam bij aan de uitholling van de beeldende kunst (Waarom de goochelkunst van Studio Drift hypocriet is, NRC 15/9). Het museum doet dat volgens hem doordat „de design-afdeling (…) consumenten-kitsch” naar binnen haalt. Hij doelt daarmee onder meer op de installatie Volkswagen Beetle 1980 (2018) uit de serie Materialism van Drift, die het museum aankocht. Als het werk geëxposeerd wordt, wordt de volledige materialenlijst vermeld. 
De blokken van groot naar klein: katoen / polyurethaan / paardenhaar / staal / rubber / teer / aluminium / houtpoeder / Tectyl / glas / polyoxymethyleen (POM) / lakverf / polyvinylchloride (PVC) / zuur / aluminium-magnesium legering / papier / smeer / motorolie / tandwielolie / polyamide / acrylonitril-butadieen-styreen (ABS) / remvloeistof / lood / polymethylmethacrylaat (PMMA) / rvs / koper / bakeliet / hoge dichtheid polyetheen  (HDPE) / kurk / messing / glaswol / porselein / plexiglas / polybutyleentereftalaat (PBT) / magneet / kit / grafiet / Vitrite / blik / chroom / wolfraam. Den Hartog Jager verbaast zich over de geringe hoeveelheid materiaal in de installatie, in vergelijking tot de afmeting van de auto. Het werk komt echter wel degelijk voort uit een getrouwe materiaalanalyse. Het bestaat bovendien uit meer blokken dan het werk op de foto bij zijn artikel – de Dandelight-installatie uit dezelfde serie: 41 in plaats van 17. Laten we meteen ook maar een ander misverstand uit de weg ruimen. Het Stedelijk heeft geen aparte afdelingen meer voor beeldende kunst en vormgeving. En ook geen aparte aankoopbudgetten, zoals in het artikel van Renée Steenbergen staat vermeld (Verwar autonome kunst niet met creatieve industrie, NRC 22/9). Hiermee volgt het museum de ontwikkelingen in de kunsten. Er zijn wel conservatoren met expertise op een bepaald vakgebied, zoals vormgeving in ons geval, maar over aankopen wordt met het hele inhoudelijke team en vertegenwoordigers van de afdelingen collectiebeheer en development een besluit genomen. Grensoverschrijding tussen beeldende kunst, fotografie en vormgeving is van alle tijden. Architect-ontwerper Charlotte Perriand maakte foto’s; grafisch vormgever Cassandre schilderde; beeldhouwer Donald Judd ontwierp meubels. Sinds enkele decennia zien we ook steeds meer werk dat niet zozeer een grens overschrijdt, maar zich op het grensvlak van verschillende disciplines afspeelt. Het werk van Drift is daarvan een voorbeeld, maar ook dat van Bernadette Corporation dat de vorm aanneemt van mode en sieraden. Sarah Zapata’s sculpturen zijn opgebouwd uit tapijten en een installatie van Czar Kristoff bestaat onder meer uit door hem ontworpen folders. Deze voorbeelden zijn allemaal in de collectie van het Stedelijk opgenomen. Maakt het daarbij uit welke opleiding de kunstenaars of ontwerpers oorspronkelijk genoten? Wij vinden van niet. Kunnen makers een conceptueel uitgangspunt combineren met een aansprekende vormentaal die een groot publiek aanspreekt? Zeker. Dat doen ontwerpers overigens al sinds het Italiaanse radical design uit de jaren zestig en voor het werk van beeldend kunstenaar Jeff Koons geldt dit ook. Kan het museum dergelijk werk tonen en in de collectie opnemen of moet het museum vooral ‘moeilijke kunst’ ondersteunen zoals Hans den Hartog Jager betoogt? Het Stedelijk wil een breed palet aan verschillende posities en stemmen tonen: van weerbarstige kunst tot meer toegankelijk werk en van autonome installaties tot gebruiksvoorwerpen. De functie van het museum als platform voor discussie is daarbij ook van belang. Wij juichen deze discussie dan ook toe. Het museum werkt samen met makers van uiteenlopende achtergronden en doet dat voor een zo breed mogelijk publiek. Dat mag ook worden verwacht van een publieke instelling. Wat het museum in ieder geval niet wil, is hedendaags werk in hokjes plaatsen, omdat ook makers dat zelf niet doen.  En wat betreft het commerciële aspect: wij zijn ons er natuurlijk van bewust dat het tonen, verzamelen of alleen al noemen van werk van bepaalde makers mogelijk invloed heeft op het verkrijgen van ‘prestigieuze’ opdrachten en op de positie van hun werk op de kunstmarkt. Dat is een gegeven. Dat Drift hiervan gebruik zou maken is niet verrassend, want wie vermeldt niet trots op zijn website tentoonstellingen en aankopen.  Het lijkt Den Hartog Jager vooral te storen dat ze dat nu in een beeldende-kunstcontext doen. Zoals algemeen bekend gaat er veel meer geld om in de markt van de beeldende kunst dan in die van de vormgeving – in de wereld van galeries, beurzen en veilingen heerst immers nog wel vaak een sterke scheiding. De wens om daarin door te dringen zegt minstens evenveel over de hiërarchie in die markt als over Drift. In het artikel van Renée Steenbergen wordt betoogd dat makers met een vormgevings- of architectuurachtergrond in toenemende mate opdrachten in de openbare ruimte krijgen ten koste van beeldend kunstenaars (in het verleden meestal beeldhouwers). Het is de vraag of dit erg is, maar als daar verandering in gebracht zou moeten worden, dan is er meer nodig dan musea die iets wel of niet de ruimte geven. Bijvoorbeeld meer discussie over de inzet van kunstsubsidies, over de kunstopleidingen en over de aandacht voor kunst en cultuur op alle beleidsniveaus. Zoals geschreven, het museum blijft open staan voor debat, in en buiten het museum, over deze en andere kwesties. Zo kunnen we elkaar ‘scherp houden’. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/stedelijk-over-kritiek-op-studio-drift-wij-zijn-er-niet-alleen-voor-moeilijke-kunst-a4143428
2022-09-29||Oud-advocaat van tableau geschrapt na aanwijzen cliënt als dader van kindermoord||Oud-advocaat Anthony Wijnberg is van het tableau geschrapt omdat hij afgelopen mei in NRC vertelde dat zijn overleden cliënt schuldig is aan de moord op de 7-jarige Cheryl Morriën, die in 1986 in IJmuiden verdween. Dat blijkt uit een uitspraak van de Raad van Discipline.  De aanleiding voor het NRC-interview was het verschijnen van de documentaire De Sneeuwman over kindermoordenaar Michel S. op Videoland. In die documentaire vertelt Wijnberg  dat zijn voormalig cliënt S., die in 2001 overleed, achter de moord op Morriën zit. Wijnberg had dit kort na diens overlijden ook aan een officier van justitie  verteld. De advocaat wilde de  nabestaanden van  Morriën duidelijkheid geven, mede omdat haar lichaam nooit is gevonden.  Vanwege het interview in NRC diende Eef van de Wiel, als deken van Noord-Nederland regionaal toezichthouder op de advocatuur, een tuchtklacht tegen de oud-advocaat in vanwege het schenden van de geheimhoudingsplicht.  De Raad van Discipline Arnhem-Leeuwarden besloot daarop deze week om Wijnberg van het tableau, de officiële lijst van personen die als advocaat mogen optreden, te schrappen wegens het tweemaal overtreden van zijn geheimhoudingsplicht: in NRC én in de documentaire. Wijnberg is niet meer actief als advocaat en liet zich enkele jaren geleden dan ook uitschrijven als advocaat. Desondanks stelt de Raad van Discipline dat Wijnberg nog tuchtrechtelijk verantwoordelijk gehouden kan worden voor zijn acties. De geheimhoudingsplicht van een advocaat blijft namelijk ook na beëindiging van de beroepsuitoefening bestaan. Doorbreking van de geheimhoudingsplicht  is volgens de tuchtrechter „slechts in zeer uitzonderlijke gevallen gerechtvaardigd”, bijvoorbeeld bij een directe dreiging die niet zonder het doorbreken van de geheimhouding kan worden afgewend. Voor het doorbreken van de geheimhouding dient de advocaat dan bovendien eerst met de deken te overleggen. In het geval van het NRC-interview en de documentaire is dat niet gebeurd, in tegenstelling tot 2001 toen Wijnberg met een officier van justitie sprak. Wijnberg zegt „ontzettend ontdaan” te zijn door de uitspraak van de tuchtrechter. Hij vertelt om „een menselijke reden” aan de documentaire en het interview te hebben meegewerkt: duidelijkheid bieden over het lot van Morriën. Dat hij niet met de deken in conclaaf is gegaan, is omdat hij geen advocaat meer was.  In het interview zei Wijnberg dat hij dacht niet tuchtrechtelijk aangepakt te kunnen worden, omdat hij zich al als advocaat had uitgeschreven. Van die uitspraak neemt de tuchtrechter nadrukkelijk afstand. Volgens de tuchtrechter is een maatregel nodig die richting de advocatuur en maatschappij „een normbevestigend effect” zal hebben.  En dus legt de Raad van Discipline hem de zwaarste sanctie op: schrapping van het tableau. Die sanctie is juridisch bijzonder omdat Wijnberg, toen hij enkele jaren geleden stopte, zich reeds als advocaat liet uitschrijven van datzelfde tableau. Concreet lijkt het schrappen te betekenen dat hij zich in de toekomst niet opnieuw als advocaat kan inschrijven, een ambitie die hij niet zegt te koesteren. Deken Van de Wiel, die de tuchtklacht indiende, zegt dat zij daartoe om principiële redenen, vanwege het vertrouwen in de advocatuur, genoodzaakt was. „Advocaten hebben een geheimhoudingsplicht. Iedereen moet weten dat je je eigen  advocaat echt kan vertrouwen en alles kan vertellen. Anders gaan er dingen mis in de rechtsstaat.”||https://www.nrc.nl//nieuws/2022/09/28/oud-advocaat-van-tableau-geschrapt-na-aanwijzen-client-als-dader-van-kindermoord-a4143416
2022-09-29||Column | Ongekende kwellingen, zoals het ‘zeitgeist cookbook’||Nummer 1 is ‘IJsjes’. Nummer 26: ‘Stiekem in zee plassen’. Nummer 994: ‘Kappers die luisteren naar hoe jij het wilt’. Ze staan op de lijst van „dingen die het leven de moeite waard maken”, in het  toneelstuk Every Brilliant Thing  (door Covid werd het vaak geannuleerd,  Het Nationale Theater brengt het vanaf januari 2023 opnieuw – gelukkig). Ja, lijstjes. In de roman Kalme Chaos van Sandro Veronesi maant de hoofdpersoon de herrie in zijn hoofd tot stilte door allerlei overbodige lijstjes op te stellen, zoals „Luchtvaartmaatschappijen waarmee ik gevlogen heb”,  of „Kometen die ik heb gezien” (een lijstje van twee).  Soms zijn doodgewone dingen plotseling onbetaalbaar mooi. Ik zag kookboekenfenomeen Nigella Lawson een bitterbal eten – en stond paf. Ik zag een bekende danseres bij een begrafenis een hand zand pakken en op de kist laten vallen – wát een gebáár. Oftewel: ik zou weleens een boodschappenlijstje van Sandro Veronesi  willen zien.  Ik krijg de kans in het Amsterdamse Museum van de Geest (verscholen in De Hermitage) bij de expositie 31553580 (obsessie) voor nummers & schema’s.  Curator Hanne Hagenaars en kunstenaar Jan Hoek (moeder en zoon, ze zijn samen een oerschema) verzamelden  overzichten en schema’s en reeksen en lijstjes waarmee kunstenaars orde aanbrengen. Althans, dat denken ze. We kijken en zien, inderdaad, kalme chaos. De museumzalen zijn hersenpannen, schedels zijn gelicht, gevoelens liggen naakt te kronkelen.  George Widener, kunstenaar en wiskundig genie, weet zeker  dat de  wereld wordt overgenomen door kunstmatige intelligentievormen en ontwierp maar vast een wiskundig schema als entertainment voor die intelligente machines. Een supersuperieur ganzenbord, met cijfers. Niemand kan het begrijpen, ik al helemaal niet,  maar ik beschouw het als een lust voor mijn oog en ik hoop nu maar dat die A.I.’s bij machte  zullen zijn om schoonheid te zien (kunstgenot vereist  roekeloosheid; is iemand erg slim dan ligt dat moeilijk).  Wacht,  ik maak even een lijstje van de werken die je snel over het hoofd ziet (en ten onrechte): 1. Zdenek Kosek, die het weer beïnvloedt (en zijn schema met de vogels deelt.) 2. Hoe maak je een goed schilderij in zeven kenmerken van vader Mark Rothko voor zoon Christopher (onthullend voor Mark). 3. Stanley Brouwns overzicht van zijn toekomstverwachtingen voor het jaar 4000 (no past, only future).   Nee, verkeerd. De kleine knoestige collage Things to do in Hell, van Simon Evans, is natuurlijk nummer 1. Een variatie op de middeleeuwse hel, vol ongekende kwellingen zoals  ‘storytelling traffic jam’ en ‘zeitgeist cookbook’ en ‘global desk lamp’. Maar wat doet de kreet ‘Egg’ daar?  Ja, wat doet dat ei daar? Wat doen die luchtvaartmaatschappijen  in die roman? Controle is het doel. Alle schema’s, alle rijtjes zijn bezweringsformules. Controle is niet meer dan een plof op een kist. Aanvulling 28/9: In een eerdere versie van dit artikel hoopte Joyce Roodnat dat Het Nationale Theater ‘Every Brilliant Thing’ opnieuw zou brengen. Het Nationale Theater herneemt het stuk vanaf januari 2023. Dat is hierboven aangepast. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/ongekende-kwellingen-zoals-het-zeitgeist-cookbook-a4143415
2022-09-29||Vannacht sliepen toch mensen buiten in Ter Apel||In de nacht van dinsdag op woensdag hebben er volgens hulporganisatie MiGreat ondanks de eerder afgekondigde noodverordening toch asielzoekers noodgedwongen buiten geslapen. Het zou gaan om veertig mensen. Het Centraal Orgaan opvang asielzoekers (COA) kan dit aantal niet bevestigen en zegt nog uit te zoeken wat er vannacht gebeurd is. Het is voor zover bekend de eerste keer dat in Ter Apel asielzoekers slapen sinds de opening van de alternatieve opvanglocatie in Zoutkamp begin september.  Een woordvoerder van Stichting Vluchtelingenwerk zegt dat hulpverleners vanochtend twintig tentjes aantroffen op het terrein van Ter Apel. Een vergelijkbaar beeld is te zien op foto’s van dinsdagnacht van een vrijwilliger van Migreat. Ook een cameraman van de NOS heeft woensdagochtend nog tentjes bij het aanmeldcentrum gezien. Volgens hem waren het er op dat moment nog tien. De woordvoerder van burgemeester en voorzitter Veiligheidsregio Groningen Koen Schuiling bevestigt dat er tenten op het voorterrein van Ter Apel hebben gestaan.  Eerder deze maand beloofde staatssecretaris Eric van der Burg (Asiel, VVD) dat er bij Ter Apel niemand meer buiten hoefde te slapen. Om het aanmeldcentrum te ontlasten, is in het Groningse Zoutkamp een verblijf geopend voor asielzoekers die nog op hun registratie in Ter Apel wachten. Daarnaast werd een ‘ticketsysteem’ ingevoerd, dat duidelijkheid moet geven over de volgorde waarin de mensen zich mogen aanmelden.  Dinsdagavond maakte het COA nog bekend dat er die nacht genoeg plek was voor iedereen. Waarom het nieuwe systeem toch gehaperd heeft, is nog niet duidelijk. Woensdagochtend staan er volgens de woordvoerder van Vluchtelingenwerk zo’n tweehonderd asielzoekers voor de hekken. ||https://www.nrc.nl//nieuws/2022/09/28/vannacht-sliepen-toch-mensen-buiten-in-ter-apel-a4143405
2022-09-29||Europese Commissie bezorgd over Nord Stream-gaspijpleidingen||De Europese Commissie heeft bezorgd gereageerd op de lekkages van de Nord Stream-gaspijpleidingen in de Oostzee. Buitenlandchef Josep Borrell kondigt een „robuuste en verenigde reactie” aan. Ook stelt hij de beveiliging van de leidingen aan te scherpen. Borrell en Ursula von der Leyen, voorzitter van de Europese Commissie, gaan uit van sabotage. Ook NAVO-chef Jens Stoltenberg spreekt van sabotage. Meerdere landen hebben gereageerd op de onrustige situatie rondom de pijpleidingen. Denemarken, Noorwegen en Zweden treffen maatregelen om de veiligheid rondom de pijpleidingen te garanderen. Wat voor maatregelen dat precies zullen zijn, wordt niet gespecificeerd. Volgens verschillende landen zijn de lekken in de leidingen een gevolg van sabotage. De Noorse minister van Energie, Terje Aasland, heeft dinsdagavond maatregelen bekendgemaakt in een verklaring. Aasland zegt dat de Noorse regering „maatregelen gaat nemen om de veiligheid van infrastructuur, onshore-terminals en faciliteiten op het Noorse continentale platform te vergroten”. Nord Stream zelf zegt nog niet te weten hoeveel tijd de reparatie zal kosten. Aanleiding voor de maatregelen zijn de krachtige explosies die maandag zijn gemeten langs Nord Stream 1 en 2, waarvan analisten vermoeden dat Rusland erachter zou kunnen zitten. De explosies, bij het Deense eiland Bornholm, sloegen gaten in beide pijpleidingen. Noorse oliemaatschappijen maakten eerder meldingen van drone-waarnemingen rond hun productieplatforms in de Noorse wateren, waarna de Norwegian Petroleum Safety Authority opriep tot „verhoogde waakzaamheid van alle operators en reders op het continentale platform”. De leidingen lopen vanaf Rusland naar Duitsland via de Oostzee.  NAVO en Brussel zeggen dat de schade aan de pijpleidingen opzettelijk is veroorzaakt. Buitenlandchef van de Europese Commissie Borrell zei erg verontrust te zijn door de lekkages. „Veiligheids- en milieukwesties hebben nu de hoogste prioriteit. Deze incidenten zijn geen toeval en raken ons allemaal. Iedere opzettelijke verstoring van de Europese energie-infrastructuur is onacceptabel en kan rekenen op een robuuste en verenigde reactie.” De Verenigde Staten hebben hulp aangeboden voor het onderzoek naar de toedracht van de schade aan de gaspijpleidingen. Ook Von der Leyen, voorzitter van de Europese Commissie, spreekt van een „sabotagedaad”.  De Zweedse minister van Buitenlandse Zaken, Ann Linde, zei dinsdag tegen de Zweedse publieke omroep SVT, dat de vermoedelijke sabotage geen aanval is op Zweden omdat het niet in hun territorium gebeurde. Linde noemde het een internationaal incident. Ook Denemarken zegt dat de explosies zich buiten hun territoriale wateren voordeden. Dinsdagavond zijn de Zweedse en Deense regeringen samengekomen voor een crisisvergadering om de situatie te bespreken.  De Deense minister van Defensie, Morten Bodskov, zegt zich zorgen te maken over de veiligheidssituatie in het Oostzeegebied, na een ontmoeting met secretaris-generaal van de NAVO Stoltenberg, in Brussel. Bodskov wees woensdag in een verklaring op de „aanzienlijke militaire aanwezigheid in het Oostzeegebied” van de Russen. De Deense autoriteiten hebben gevraagd het niveau van paraatheid in de elektriciteits- en gassector te verhogen. Volgens Bodskov zal het ongeveer twee weken duren voordat het rustig genoeg is in het gebied om een onderzoek te starten. Het Kremlin ontkent woensdag alle aantijgingen. Tijdens een persconferentie zei woordvoerder Dmitri Peskov dat de beweringen „vrij voorspelbaar en dom” waren. Daar voegde hij aan toe dat de Verenigde Staten zich tegen de pijpleidingen hadden verzet en dat Amerikaanse bedrijven „enorme winsten” maken door vloeibaar aardgas aan Europa te leveren. Volgens Peskov willen ze daar graag mee doorgaan.  In de eerste vier maanden van dit jaar hebben de VS al bijna driekwart van al hun vloeibaar aardgas naar Europa gestuurd. Het plan is om dit jaar nog minstens 15 miljard kubieke meter vloeibaar aardgas te leveren aan de Europese Unie. Dit betekent dat de VS nu bijna de helft van de Europese LNG-invoer voor hun rekening nemen, ongeveer twee keer zoveel als vorig jaar.  Een woordvoerder van het Russische ministerie van Buitenlandse Zaken eist dat de Amerikaanse president Joe Biden verantwoordelijkheid neemt voor de explosies. „Op 7 februari 2022 zei Joe Biden dat Nord Stream voorbij zou zijn als Rusland Oekraïne binnenvalt. (…) Biden moet antwoord geven op de vraag of de VS hun dreigement op 25 en 26 september 2022 hebben uitgevoerd.” Ook de Poolse voormalige minister van Buitenlandse Zaken Radek Sikorski, nu Europees Parlementslid, heeft op Twitter de VS ‘bedankt’ voor de explosies bij de pijpleidingen. Kremlin-woordvoerder Peskov zei dat hij „uiterst bezorgd” is over de lekken, en voegde eraan toe dat de mogelijkheid van een opzettelijke aanval niet kon worden uitgesloten.||https://www.nrc.nl//nieuws/2022/09/28/europese-commissie-extra-veiligheidsmaatregelen-rond-gaspijpleidingen-sprake-van-sabotage-bij-lekken-nord-stream-a4143404
2022-09-29||Onbekend portret van dichter Constantijn Huygens ontdekt|| Op zoek naar zeefdrukken van Andy Warhol doorzocht kunsthistoricus Joost Willink ruim twee jaar geleden online-catalogi van veilinghuizen. Een aardig tijdverdrijf, zegt hij, vlak na het uitbreken van de coronapandemie. Bij Nye & Company, een klein veilinghuis in Bloomfield, New Jersey, viel Willinks oog op iets anders dan pop-art: een ongedateerd, aan de zeventiende-eeuwse schilder Nicolaes Maes toegeschreven portret van dichter Constantijn Huygens, richtprijs 2.000 tot 4.000 dollar. Verbaasd zoomde hij in op de niet zo beste foto van het oude schilderij. Er zat een fraaie oude lijst omheen en in de beschrijving stond dat Christie’s het eerder al eens als een Maes-portret had aangeboden. Een goed teken, zegt Willink, als zo’n schilderij door de ballotage van een groot veilinghuis is gekomen. Willink had nauwelijks concurrentie van andere bieders; inclusief veilingkosten hoefde hij slechts 3.520 dollar te betalen. Later ontdekte hij pas dat Nye het portret in 2017 en 2018 eerder te koop had aangeboden, toen met aanzienlijk hogere richtprijzen – precies op het goede moment was zijn oog er dus op gevallen. Maar had hij echt een schilderij gekocht van de virtuose Rembrandt-leerling Nicolaes Maes (1634-1693)? En dan nog wel een onbekend portret van Constantijn Huygens (1596-1687), de grote dichter, diplomaat, geleerde, componist, architect en polyglot? Dat stond allerminst vast.  Willink, bekend van zijn studies naar  de negentiende-eeuwse ontdekkingsreiziger en fotograaf Alexine Tinne, dook twee jaar onder in archieven. En hij onderwierp het kleine portret aan allerlei moderne onderzoeksmethoden. De resultaten van zijn studie legde hij vast in een 42 pagina’s tellend artikel dat hij voorlegde aan vooraanstaande kunsthistorici. Die delen zijn voornaamste conclusies: het door hem gekochte schilderij is een onbekend, door Nicolaes Maes geschilderd portret van Constantijn Huygens, het negende contemporaine portret dat van de dichter bekend is. De Duitse Maes-specialist Léon Krempel stelde op stilistische gronden en op basis van de gebruikte signatuur vast dat het portret rond 1656 is gemaakt. De destijds 22-jarige Maes begon toen met portretschilderen. De kleding en de zwarte hoed van de geportretteerde man en de ouderdom van het gebruikte houten paneel passen bij die datering. Het Maes-portret lijkt sprekend op een gelijksoortig Huygens-portret door de zeventiende-eeuwse schilder Caspar Netscher, in de collectie van het Rijksmuseum. De afgebeelde houding en de kleding op de twee portretten is vrijwel identiek. Alleen de zwarte hoed die Huygens in 1656 droeg en die zestien jaar later ouderwets was geworden, is op het portret uit 1672 vervangen door een zogenoemd kalotje, een klein mutsje voor binnenshuis. Huygens verbleef de jaren voordat Netscher zijn portret schilderde in Engeland. In het verleden is verondersteld dat Netscher als voorbeeld een drie jaar eerder door hem geschilderd schetsportret van Huygens gebruikte, een portret in bezit van het Haags Historisch Museum. Die conclusie is nu dus achterhaald: Netscher moet wel het Maes-portret als uitgangspunt hebben gebruikt. De kleding en houding mag identiek zijn, op het vroegste portret had Huygens nog rossig haar, op het latere portret is hij grijs en duidelijk ouder. De drie genoemde portretten hangen tot en met begin december naast elkaar in het Huygensmuseum Hof-wijck in Voorburg. Tot grote tevredenheid van directeur Lea van der Vinde. „Door het onderzoek van Willink zijn we meer te weten gekomen over hoe Huygens met kunst omging. De portretten door Maes en Netscher, waarvan we weten dat ze bij hem thuis hingen, geven een rijker beeld van hoe hij zichzelf zag. Het is een veronderstelling, maar het zou me niet verbazen als Huygens aan Netscher vroeg het Maes-portret als uitgangspunt te nemen. Zo van: zo zag ik er uit toen ik jong was, zo ben ik nu. Huygens was een man met humor.” Van der Vinde hoopt dat de portretten bijeenblijven. De 75-jarige Willink houdt zich op de vlakte over zijn plannen met het Huygens-portret in zijn bezit. „Voorlopig hangt het hoog en droog in Hofwijck”, zegt hij. Het slechts 28 bij 22,5 centimeter metende portret dat hij tweeënhalf jaar geleden voor drieduizend euro kocht, is inmiddels voor 125.000 euro verzekerd. „Het is een betekenisvol schilderij voor Nederland”, zegt Willink laconiek. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/28/onbekend-portret-van-dichter-constantijn-huygens-ontdekt-a4143403
2022-09-29||Sinan Can interviewt niet, hij práát met mensen||Buurten waar veel mensen zonder geld, een fatsoenlijk huis en iets van perspectief  wonen, noemen we in Nederland probleemwijken. In de naamgeving ligt nog iets hoopvols besloten, problemen zijn er om op te lossen, nietwaar? Ik wil zo graag geloven dat ‘onze’ buurten niet eens in de buurt komen van de ellende in de ‘getto’s’, de ‘sharia-enclaves’, de ‘no-go-area’s’ van  andere Europese steden. Voor Breuklijnen reisde programmamaker Sinan Can een jaar lang op en neer tussen vier beruchte wijken in vier hoofdsteden en maakte daar vier afleveringen van die deze week worden uitgezonden. Maandag was hij in Clichy-sur-Bois in Parijs, dinsdag in Tower Hamlets in Londen, woensdag en donderdag volgen Rinkeby in Stockholm en Molenbeek in Brussel.  Zo te zien heeft Sinan Can  zijn intrek genomen in die wijken, in elk geval tijdelijk. Hij heeft er een huis, een bed, en doet er boodschappen. Hij interviewt  mensen, of beter, hij práát met ze, dat is toch net wat anders. Echte mensen met echte namen en achternamen nodigen hem bij zich thuis uit, geven hem hun eten en vragen hem mee op stap. Ook als dat helemaal niet zo heel veilig voor ze voelt. Hij mag binnenkomen in een huis op de negende verdieping van een verkrotte flat waar zeker twaalf ‘ongedocumenteerden’ wonen, of ‘veiligelanders’ zoals we ze noemen. Jonge mannen uit Algerije zonder papieren en zonder hoop op een beter bestaan.  Hij wandelt met Erika DeLoffre door de straten van departement 93, op een metrokwartier afstand van het centrum van Parijs. We zien de haveloze huizen, de straathandel, jongens weg ritselen achter  containers. Ze vertelt over het jaar waarin haar huis  elke maand werd overvallen. De politie deed niks, de buren ook niet. „Je denkt dat je veilig bent omdat je zwart bent en onder eigen mensen woont.” Maar zo is het niet. Regel één is overleven, zegt ze. Desnoods door andere overlevers te bestelen. Haar ogen schieten nerveus alle kanten op, iemand neemt foto’s, ze worden in de gaten gehouden.  Erika DeLoffre is getrouwd, haar man Cyril is bekeerd tot de islam, samen hebben ze acht kinderen. Zij is lerares en draagt een hoofddoek. Twee dingen die in Frankrijk niet meer samengaan. President Macron scherpte drie jaar geleden de wet aan: in publieke gebouwen zijn alle uitingen van religie verboden. DeLoffre deed haar hoofddoek vóór school af en na school weer op. Mocht ook niet, want zo gaf ze het verkeerde voorbeeld aan meisjes. Ze is ontslagen, en ze mag ook niet met haar kinderen mee op schoolreisje.  Net als je denkt dat er in Frankrijk rare regels gelden, neemt Sinan Can je een televisiedag later mee naar Londen. Staat en kerk slapen in het Verenigd Koninkrijk wel op één  kussen, en daar kruipen andere religies handig tussen. Zo kon het gebeuren dat  in de wijk Tower Hamlets niet de regels  van het land worden gevolgd, maar die van Allah. Aparte scholen voor jongens en meisjes, gescheiden sportscholen en restaurants. Over de voordelen daarvan praat Sinan Can met meisjes (al winkelend) en met de imam (al gewichtheffend).  Zorgelijker is dat ook de rechtspraak in religieuze handen is. Islamitische rechters  beoordelen scheidingen, voogdijkwesties, huiselijk geweld. Bij hoge uitzondering mag er een camera mee in een van de sharia-rechtbanken. Bij rechter Haitham al-Haddad meldt zich een man met een erfeniskwestie. Toen zijn vader overleed kregen alle kinderen een gelijk deel, ook zijn zeven zussen. Precies volgens de wet en de wens van zijn vader, maar tegen de wil van Allah die voorschrijft dat vrouwen de helft erven van wat een man krijgt. Oordeel van de ‘rechter’: de zussen hebben gestolen. Straf krijgen ze niet. Nu niet, orakelt al-Haddad en hij wijst naar boven. Daar zit zijn opperrechter.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/28/sinan-can-interviewt-niet-hij-praat-met-mensen-a4143400
2022-09-29||2021: Meer mannen vermoord, totaal aantal slachtoffers stabiel gebleven||In 2021 kwamen 126 mensen om het leven door moord of doodslag, dat zijn er vijf meer dan het jaar ervoor. Daarmee is het aantal geregistreerd slachtoffers stabiel gebleven. Dat blijkt woensdag uit cijfers van het Centraal Bureau voor Statistiek (CBS). De afgelopen vijf jaar kwamen gemiddeld 123 mensen om het leven door moord of doodslag. Dit gemiddelde is relatief laag, in de periode tussen 2002 en 2004 lag het jaarlijks dodental nog op 231 slachtoffers.  Het aantal mannelijke slachtoffers steeg van 77 naar 88 in 2021. Bij mannen was er niet vaak een dader in beeld. In zeker 13 procent van de gevallen ging het om een criminele afrekening. Onder vrouwen was er sprake van een daling, van 44 naar 36 slachtoffers. Bij de meeste vrouwen was er ook een dader in beeld. In zes van de tien gevallen ging het namelijk om een partner of een ex-partner.  Één derde van de moorden werd in drie grote steden gepleegd: Amsterdam, Rotterdam en Den Haag. De meeste slachtoffers waren tussen de 20 en 60 jaar oud, zo’n 70 procent. De afgelopen vijf jaar werden 31 kinderen om het leven gebracht. Bij 28 gevallen werd dit gedaan door een moeder of vader.  Nederland behoort samen met Noorwegen tot de vijf landen in Europa waar relatief de minste moorden worden gepleegd. Italië, Slovenië en Zwitserland hebben de laagste aantal moorden per 100.000 inwoners. In Rusland, Oekraïne en Moldavië is het aantal relatief gezien het hoogst. Het CBS hanteert bij dit onderzoek twee bronnen: de gegevens van door een arts ingevulde doodsoorzaakformulieren en dossiers van het Openbaar Ministerie.||https://www.nrc.nl//nieuws/2022/09/28/2021-meer-mannen-vermoord-totaal-aantal-slachtoffers-stabiel-gebleven-a4143399
2022-09-29||Protesten in India na dood leerling vanwege spelfout||In India zijn protesten uitgebroken nadat een 15-jarige scholier uit de Dalit-gemeenschap, de laagstgeplaatsten in het hindoeïstische kastensysteem, zou zijn doodgeslagen door zijn leraar, omdat hij een spelfout had gemaakt. Dat bevestigt de Indiase politie aan persbureau Reuters. De demonstraties ontstonden in het Auraiya district in de noordelijke Indiase staat Uttar Pradesh, waar het incident plaatsvond. De leraar is nog voortvluchtig en wordt gezocht door de politie. Een autopsie moet de exacte doodsoorzaak van de jongen nog bevestigen.  De 15-jarige Nikil Dohre werd eerder deze maand door zijn leraar met een stok geslagen en geschopt, nadat hij het woord  ‘sociaal’ verkeerd had gespeld in een examen. Dat zegt de familie van de jongen tegen de politie. Maandag overleed de scholier in het ziekenhuis aan zijn verwondingen, negentien dagen na het incident. Na zijn dood gingen honderden mensen de straat op om te protesteren tegen het kastensysteem en discriminatie tegen Dalits. Bij de demonstraties werden zo’n twaalf mensen gearresteerd. Dalits behoren volgens het Indiase kastensysteem tot het laagste niveau en zijn al eeuwenlang slachtoffer van discriminatie en (seksueel) geweld. Vroeger werden Dalits ook wel de ‘onaanraakbaren’ genoemd, omdat sommige Indiërs uit een hogere kaste hen niet willen aanraken. Hoewel kastendiscriminatie officieel verboden is, steeg de criminaliteit tegen Dalits volgens het National Crime Records Bureau van 45.961 gevallen in 2019 tot 50.291 gevallen in 2020.  In juli dit jaar werd Indra Meghwal, een negenjarige leerling uit de deelstaat Rajasthan, door zijn leraar doodgeslagen. Volgens klasgenoten en zijn familie werd de jongen geslagen omdat hij water had gedronken uit een pot die was gereserveerd voor leraren uit hogere kasten. Ook zijn dood leidde tot hevige protesten in het land. ||https://www.nrc.nl//nieuws/2022/09/28/protesten-in-india-nadat-docent-leerling-doodslaat-vanwege-spelfout-a4143398
2022-09-29||Radicaal-rechts aan de macht in Italië: hoe nu verder?|| Drie dagen geleden behaalde Fratelli d’Italia een zege tijdens de Italiaanse verkiezingen. Een partij die als radicaal-rechts wordt gezien. Zal partijleider Giorgia Meloni de radicale standpunten ook echt gaan uitvoeren? Italië-correspondent Ine Roox denkt dat het zo’n vaart niet zal lopen.||https://www.nrc.nl//nieuws/2022/09/28/radicaal-rechts-aan-de-macht-in-italie-hoe-nu-verder-a4143397
2022-09-29||Wat vindt NRC | Westen mag niet buigen voor Poetins nucleaire chantage||Poetins oorlog bevindt zich sinds vorige week in een nieuwe fase, een fase die ook een verhoogd risico voor het Westen met zich meebrengt. De oorlog verloopt voor het Kremlin al geruime tijd niet zo als gehoopt. Nadat Kiev een onneembare veste bleek te zijn, concentreerde Rusland zich op het zuiden en oosten om ook daar na aanvankelijke terreinwinst vast te lopen. In een verbluffend tegenoffensief wist Oekraïne begin deze maand zelfs duizenden vierkante kilometer terrein te heroveren.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Poetins problemen zijn niet beperkt tot het slagveld. Grote landen die hem in eerste instantie niet bekritiseerden, nemen  steeds openlijker afstand. China, India en Turkije hebben gewezen op de gevolgen van de oorlog en opgeroepen tot onderhandelingen. De Turkse president Erdogan zei zelfs dat Rusland bezette gebieden moet teruggeven, waaronder de Krim, die Rusland al in 2014 inpalmde. In eigen land werden hardliners afgelopen weken openlijk steeds kritischer over het verloop van de oorlog. Poetins antwoord was drieledig. Hij kondigde een gedeeltelijke mobilisatie aan, die nogal chaotisch verloopt en tot een uittocht van jonge mannen heeft geleid. Hij liet bovendien referenda houden in vier door Rusland bezette regio’s in het zuiden en oosten van Oekraïne. De bevolking mag zich uitspreken over annexatie door Rusland, een volksraadpleging waarvan het resultaat al bij voorbaat vaststaat.    Daarnaast stelde Poetin  dat elke bedreiging van de territoriale integriteit van Rusland beantwoord zal worden „met alle middelen die we ter beschikking hebben”.  Sindsdien heeft oud-president Medvedev al twee keer herhaald dat Rusland het recht heeft zich met kernwapens te verdedigen. Ook de te annexeren delen van Oekraïne vallen straks in principe onder de nucleaire paraplu van Moskou.  Poetin heeft een uitzonderlijk onzekere situatie gecreëerd. Directe dreigementen met kernwapens worden niet vaak geuit. De VS hebben in de jaren vijftig China eens bedreigd met een atoombom. Pakistan en India hebben elkaar nooit bedreigd met kernwapens. En in de Cubacrisis wilde Rusland slechts kernwapens stationeren in de nabijheid van de VS. Het is goed denkbaar dat Poetin bluft. Toch is er maar één reactie mogelijk op zijn dreigement: sla het niet in de wind, maar buig er ook niet voor.  Analisten en wapenexperts hebben erop gewezen dat er voor Poetin weliswaar enorme nadelen kleven aan het gebruik van een kernwapen, maar dat je nooit zeker weet wat een wanhopige leider zal doen als zijn conventionele wapens niet de gewenste winst opleveren. Het zou dus onverantwoord zijn om schouderophalend aan het dreigement voorbij te gaan. De adviseur voor nationale veiligheid van president Biden,  Jake Sullivan, zei zondag dat de VS Moskou hebben duidelijk gemaakt dat het gebruik van een nucleair wapen „catastrofale” gevolgen zal hebben.  Nog gevaarlijker dan het dreigement negeren is   ervoor door de knieën gaan. Westerse politici hebben afgelopen dagen  terecht duidelijk gemaakt dat  niet van plan te zijn. Premier  Rutte was stellig. In een telefoontje met Kiev  herhaalde hij de Nederlandse steun voor Oekraïne en stelde nieuwe wapenleveranties in het vooruitzicht. Om te onderstrepen dat je nooit moet toegeven aan een man als Poetin stelde Rutte  hem in een interview zelfs op één lijn met Adolf Hitler, een vergelijking waartoe politici zich doorgaans niet laten verleiden. Het is tekenend voor de verhoudingen dat een vergelijking van de Russische president met de personificatie van kwaad geen stof doet opwaaien.||https://www.nrc.nl//nieuws/2022/09/28/westen-mag-niet-buigen-voor-poetins-nucleaire-chantage-a4143353
2022-09-29||FNV: stakingen bij Bijenkorf|| Medewerkers van de Bijenkorf gaan staken, zo heeft vakbond FNV bekendgemaakt.  Op dinsdag verliep een ultimatum dat de bond had gesteld. Als de directie niet snel over de brug zou komen met een „fatsoenlijke loonsverhoging”, zou het werk worden neergelegd. De laatste keer dat er werd gestaakt bij de Bijenkorf was volgens de bond in 1971. Volgens FNV-bestuurder Linda Vermeulen verdienen de medewerkers van de Bijenkorf met 11 tot 12 euro per uur over het algemeen maar iets meer dan het minimumloon. In eerste instantie zou het loon met 10 procent omhoog moeten, maar het liefst zou de bond zien dat minstens 14 euro per uur wordt betaald. (ANP) ||https://www.nrc.nl//nieuws/2022/09/28/loonconflict-fnv-stakingen-bij-bijenkorf-a4143379
2022-09-29||Column | Macht en onmacht van Meloni’s Italië in Europa||Wat brengt de forse verkiezingszege van Giorgia Meloni en haar rechtse blok in Italië voor de rest van Europa? Zorgen bij regeerders in Washington, Berlijn en Brussel over een post-fascistische partij. Vreugde om een succesvol geestverwant bij Hongaars premier Viktor Orbán en bij rechts-nationalisten van de Oostenrijkse FPÖ tot het Spaanse Vox.  Als vanzelf schrijft zich zo het verhaal van een Europa-wijde, door Rome aangejaagde ruk naar rechts. Toch is dat te eenvoudig en te vroeg.  Allereerst kozen de Italiaanse kiezers opnieuw voor de duidelijkste vorm van oppositie. In 2018 voor de onbeproefde Vijfsterrenbeweging van komiek Beppe Grillo. Ditmaal voor Meloni, die met haar partij Broeders van Italië als enige buiten Mario Draghi’s regering van nationale eenheid was gebleven. Ze won dankzij deze uitdagersrol, maar krijgt nu zelf – in oorlogs- en crisistijd – te maken met Italiës enorme vertrouwensverlies in de politiek, waarvan ook de ongekend lage opkomst getuigde. Italië is naar bevolking en economie het derde land van de Europese Unie, tevens trots lid van de G7. Noord-Italië behoort tot Europa’s rijkste regio’s. Geen reden om, zoals in Den Haag voorkomt, meewarig te blijven hangen in oei-oei-schuldenberg- en maffia-clichés. Tegelijk beschikt elke Italiaanse premier over beperkte bewegingsruimte en macht. In de Europese arena bokst het zwak bestuurde land stelselmatig onder zijn gewicht. Na het Britse vertrek uit de EU hoopte Rome te kunnen aansluiten bij Berlijn en Parijs als lid van de ‘nieuwe Grote Drie’. Onder Mario Draghi lukte dat soms, zoals met de belangrijke Kiev-treinreis door de drie regeringsleiders, in juni dit jaar.  Collega-regeringsleiders in de Europese Raad weten twee dingen van Italiaanse premiers: met al die wankele coalities staan ze binnenlands niet sterk en zelden zitten ze lang; sinds WO II gemiddeld amper anderhalf jaar. Ook bij  Meloni zullen collega’s het dus eerst aankijken.  Ideologisch harkte Meloni haar ideeën afgelopen jaren bijeen uit Amerikaans en Europees conservatisme en nationalisme, eerder dan uit fascistische oerbron. Hierin lijkt zij op Marine Le Pen, de voorvrouw van het Franse nationalisme: terwijl Le Pen de neonazi-erfenis van vader Jean-Marie moest witwassen, zat Meloni met de Mussolini-fan in haar jongere zelf. Hoe geloofwaardig de schoonmaak is, zal moeten blijken.  De alarmbellen over fascistisch gevaar waarmee centrum-links campagne voerde, maakten geen indruk. Economisch heeft Meloni haar anti-Europese koers gematigd. Een vertrek uit de euro bepleit ze niet meer. Daarmee voelt ze de stemming aan. Het anti-europartijtje  Italexit  kwam zondag niet boven de 2 procent stemmen. De Italianen weten dat hun land de miljarden uit de EU-herstelfondsen hard nodig heeft. Meloni onderhoudt goede relaties met Draghi en zoekt voor de sleutelpost Financiën een bekwame politicus-technocraat. Zorgen over een eurocrisis zijn voorbarig. Hoe zit het dan met haar conservatieve waardenagenda? Daarmee kan ze meer aanrichten, zeker binnenlands, waar vrouwenorganisaties zich terecht zorgen maken. In het buitenland valt Meloni’s liefde voor familie en vaderland  goed bij de illiberale regeringen in Hongarije en Polen. Zo kort na het verkiezingssucces van de Zweedse rechts-nationalisten ontwaren waarnemers een trend, wie weet een nieuwe golf rechts-populisme, zoals in 2016 met Brexit en Trump. Eén factor doorkruist deze alliantie van nationalisten: de Russische oorlog. In 2022 ligt de beslissende breuklijn niet langer tussen liberaal individualisme en traditionele familiewaarden, maar tussen anti- en pro-Rusland. In rap tempo zijn de relaties tussen Polen (intens meelevend met de Oekraïners) en Hongarije (dat telkens EU-sancties tegen Rusland blokkeert) danig bekoeld. Deze geostrategische twist overtroeft hun waardenband. En juist op de scheidslijn voor/tegen Rusland plaatst Meloni zich helder aan westerse zijde, anders dan haar Poetin-bewonderende coalitiepartners Salvini en Berlusconi. Wat overblijft is migratie. Patrouilleren voor de Noord-Afrikaanse kust, reddingsbootjes voor bootvluchtelingen dwarszitten: met dat soort acties kan Meloni een ronduit nationalistische politiek bedrijven, zonder zenuwen op de financiële markten of irritatie onder NAVO-partners tot gevolg. Onder Meloni dus geen uitweg uit de Europese ruzies en impasse inzake migratie en asiel. Uiteindelijk zal de factor tijd beslissend zijn. Hoe lang houdt zij het vol? Wordt ze de zoveelste in de rij kortstondige leiders, of een nieuwe Silvio Berlusconi, driemaal premier  en bewonderd van Fortuyn tot Trump? Indien zij langdurig regeert, zal zij geestverwanten, zoals Marine Le Pen in Frankrijk, een enorme impuls kunnen geven. Pas daar zit de echt gevaarlijke schok. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/09/28/macht-en-onmacht-van-melonis-italie-in-europa-a4143349
2022-09-29||Column | 'Ach, du kleiner Junge'||Oorlogen zijn broedplaatsen voor gewetensconflicten, zoals ook in de Oekraïense oorlog steeds weer blijkt.  Ik herinner me uit het begin van de oorlog de Oekraïense mannen die een uitreisverbod negeerden en haastig naar het buitenland ontsnapten toen de Russen hun land binnenvielen. Hoe zullen ze daar nu op terugkijken terwijl hun vaderland zich dankzij de thuisblijvers aan de Russische houdgreep ontworstelt? Durven ze nog wel terug te keren?  En wat zegt de Russische deserteur die zijn land wil ontvluchten tegen zijn broer die besloten heeft zich wél bij het leger van Poetin te voegen? Trouwens, wat zegt die broer tegen hém? Hele gezinnen en families zullen op die manier voorgoed gespleten worden. Voor literaire schrijvers zijn zulke conflicten goudmijnen waaruit ze zonder schroom kunnen putten. Denk aan Bill Styron die in zijn roman Sophie’s Choice  de grenzen van het melodrama opzocht toen hij zijn personage Sophie, gedwongen door een kamparts in Auschwitz, liet kiezen tussen haar twee kinderen, een jongen en een meisje. Slechts één van hen mocht ze houden. Ze besluit haar achtjarige dochter Eva op te offeren – een beslissing die haar tot haar dood zal achtervolgen. In het boek Wij overleefden van Sytze van der Zee stuitte ik op een onthutsende, waargebeurde variant van Styrons fictieve vondst. Voor dit in 2019 verschenen boek heeft Van der Zee ongeveer tachtig overlevenden van de Tweede Wereldoorlog opgezocht om hun herinneringen op te tekenen. Het heeft oral history van de bovenste plank opgeleverd, vergelijkbaar met het werk van de Amerikaanse interviewer Studs Terkel. John Blom, de zoon van een Joodse banketbakker in Amsterdam-Zuid, is twaalf jaar als er ’s avonds wordt aangebeld. „Twee mannen van de Zwarte Politie kwamen de trap op stommelen. Moeder lag al maanden ziek op bed en kon bijna niet meer lopen. Ik hoorde vader voor de deur van mijn slaapkamer zeggen: ‘Ik ga niet mee. Jullie kunnen hoog of laag springen. Mijn vrouw is ziek. Zij kan niet mee en ik ga niet zonder haar.’ Hij hield voet bij stuk: ‘Ik ga echt niet zonder haar.’ Waarop een politieman heel duidelijk verstaanbaar zei: ‘Dan nemen we de kleine jongen mee.’ Vader antwoordde:  ‘Neem dan maar de kleine jongen, maar ik ga niet mee.’”  John werd naar het hoofdkwartier van de SD  gebracht waar een van de Duitse functionarissen tegen hem zei: „Ach, du kleiner Junge, wat doe je hier nog? Ga toch weg.” Twee uur later stond John weer met zijn koffertje voor de deur van zijn ouderlijk huis. „Neem dan maar de kleine jongen.” Zoals Sophie in Sophie’s Choice koos voor haar zoon, zo koos Bloms vader voor zijn vrouw. Heeft hij het ook als een gewetensconflict ervaren? En hoe ging het verder tussen vader en zoon? Dat  vermeldt de geschiedenis niet. De zoon kon later via de onderduik gered geworden, maar zijn ouders en broer werden in de Duitse kampen vermoord.  John: „De jaren daarna gedroeg ik me naar de buitenwereld toe heel sociaal. Eenmaal alleen zakte ik in en voelde me enorm depressief. Ik had niet in de gaten dat het door de oorlog kwam. Het heeft lang geduurd voordat ik er overheen was.”  Resteert de vraag of de Nederlandse politieman die zo verstaanbaar zei: „Dan nemen we de kleine jongen mee” die nacht nog goed heeft geslapen.  ||https://www.nrc.nl//nieuws/2022/09/28/ach-du-kleiner-junge-a4143348
2022-09-29||Opinie | Eva||Ik rijd met een kennis naar een gezamenlijke bestemming. Er is een omvangrijke omleiding, dus ik schakel de navigatiebegeleiding in. Voor een splitsing klinkt het commando: „Sla linksaf.” Tegelijkertijd hoor ik precies dezelfde stem met de vertrouwde intonatie zeggen: „Hier rechtsaf slaan.” Totale verwarring, wat moet ik doen? Mijn passagier blijkt de teksten voor TomTom te hebben ingesproken. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/28/eva-a4143346
2022-09-29||Sudoku van woensdag 28 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/28/sudoku-a4143330
2022-09-29||In het midden||Horizontaal: 1. Goed hoorbaar 6.  Mike of Johnson 10.  Door Normaal bezongen meisje 11.  Zij wil hetzelfde 13.  Vlegel 15.  Sombere overdenkingen 17.  Toon 18.  Daar woonde Napoleon tien maanden 19.  Opgeheven beweging 23.  Past na pus of leg 25.  Hulde bewijzen 26.  Geen blik hier 28.  Lopen af en aan 30.  Dierenbeul 32.  ‘Stijgende weerstand in Rusland tegen __’ 33.  Kersverse coach van Vitesse  34.  Die __ Hosen, band 35.  Worden bepaalde wilgen     Verticaal   1.  ‘Meer dan 500 aangiftes tegen zwendel met __’ 2.  __ d’ Huez 3.  Géén zus van Ben Cramer 4.  Wonnen zondag van de Fransen 5.  ‘Mr. __ eist miljoenen euro’s van Sony’  6.  Aantrekkelijk ding 7.  De A van 12 verticaal  8.  Hoor je op een breiclubje 9.  ‘__ stemt voor meer lhbti-rechten’ 12.  Bitter drankje   14.  Zwammen 16.  Door Enya bezongen Venezuelaanse rivier 20.  Kolderiek 21.  Onaangenaam smakend 22.  Minimaal 24.  Tijdelijk minder nat 25.  Platenlabel 27.  Waardeloos  29.  Strafwerktuig 31.  Giovanni of Johnson  Oplossing puzzel 27 september. Horizontaal:   1. ZWALUW 8. NAZI-TWEET 12. KAMPIOENE 15. RIE 16. TUIT 17. EDE 18. REM 22. PEE 23. OMA 24. AGE 25. OUR 26. RANGEREND 30. EREBURGER 31. LANDEN   Verticaal 1. ZAKT 2. ADMIREREN 3. UNI 4. WAO 5. LINDE 6. VERREGEND 7. ITEMS 9. ZEEGANG 10. TEEN 11. EIEREN 13. AUTEUR 14. PTA 19. NORU 20. SMART 21. DAR 22. POEL 27. GEL 28. ERA 29. DUN  In het midden: TRANSGENDERS  ||https://www.nrc.nl//nieuws/2022/09/28/in-het-midden-a4143328
2022-09-29||Spicy belugalinzen||Breng een middelgrote pan gevuld met 1 liter water en 1 eetlepel zout aan de kook. Voeg de belugalinzen toe, roer goed door en laat 15-20 minuten op laag vuur koken. Ze mogen vooral niet papperig worden. Giet het water af en meng vervolgens de knoflook, zwarte peper, komijnpoeder, kaneelpoeder en de urfa-pepervlokken door de linzen. Bereid de couscous volgens de instructie op de verpakking en meng deze daarna door de linzen. Voeg ook de kikkererwten toe en vervolgens de tahin. Verwarm 1 eetlepel olijfolie in een grote bakpan en bak hierin de ui. Voeg na 2 minuten de selderij, broccoli en groene peper toe. En tot slot de abrikozen. Schep de groenten uit de pan. Verwarm een klein beetje olijfolie in de pan en rooster hierin de amandelen kort goudbruin. Meng de groenten met de linzen, couscous en kikkererwten. Voeg de helft van de koriander toe en breng het geheel op smaak met wat zout.  Maak de saus door alle ingrediënten goed met een vork door elkaar te mengen in een kleine kom. Verdeel de linzensalade over een schaal of bord, schep de saus er overheen en bestrooi met de amandelen, de korianderzaadjes en de rest van de koriander.  Voor 4-6 personen: Salade: Saus: U kunt dit gerecht ook zonder couscous maken. Esther Erwteman Tahin Fontaine Uitgevers 256 blz. € 33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/28/thuiskok-spicy-belugalinzen-a4143323
2022-09-29||Column | Dit  heeft de mensheid nooit eerder gedaan||Zondagmiddag. Bericht van Misha, mijn Russische ex-vakantievriendje met wie ik jaren geleden langs de westkust van Groenland zeilde. Of ik weet in welk EU-land hij een visum kan krijgen „om uit deze horrorfilm te ontsnappen”. Ik antwoord wat ik in de krant gelezen heb: dat Duitsland het meest gastvrij lijkt, dat ook Nederland belooft geen deserterende Russen terug te sturen naar het front.   Ik zit op een museum-wc in Tate Modern, banaler kan de timing nauwelijks zijn. Even later kijk ik minutenlang naar filmbeelden over mieren die confetti versjouwen. De Braziliaanse kunstenaars hebben de felgekleurde snippers ingesmeerd met varkensvet en suiker als lokmiddel. Argeloze acteurs in een carnavalsparade, het oogt vrolijk en treurig tegelijk. Eén keer komt het tot een korte confrontatie tussen een kleine zwarte mier en een grote rode.  Het doet denken aan een citaat van Kurt Vonnegut, dat jaren geleden op internet circuleerde: „(…) Rode mieren tegen zwarte mieren. Ze vechten niet, tenzij je de glazen pot waar ze in zitten blijft schudden.” Ik zie Poetin voor me, met een reusachtige weckpot vol Oekraïners en Russen. Alsmaar schudden, schudden, schudden.  Zondagavond. Bij Hyde Park kom ik terecht in een demonstratie. Al dagen wordt hier geprotesteerd tegen de Iraanse zedenpolitie. Mensen roepen om gerechtigheid, houden foto’s omhoog ter nagedachtenis aan Mahsa Amini. De gevel van de Iraanse ambassade is besmeurd met rode verf. Even houd ik stil, om stilzwijgend steun te betuigen. Pas later, als ik sushi eet, denk ik: waarom heb ik niet  meegeroepen? Dinsdagochtend, terug in Nederland. Voor het eerst in de geschiedenis is het gelukt om de koers van een natuurlijk hemellichaam te wijzigen. Ruimtesonde DART botste geheel volgens plan op planetoïde Dimorphos, die daardoor van baan veranderde. „Dit heeft de mensheid nog nooit eerder gedaan”, verkondigt NASA-wetenschapper Tom Statler na het galactische biljart trots op de Amerikaanse radiozender NPR.  Dat kun je over van alles beweren, en in 99 procent van die gevallen had de mensheid het ook beter nooit kunnen doen (atoombom, The Voice of Holland, het drinken van bubble tea). Het is dan ook niet Statlers opmerking die tot de verbeelding spreekt, maar de afdeling waar hij werkt: Planetary Defense. Een Star Trek-achtige term die bedrieglijk geruststellend klinkt. Planeetbeschermers als hoeders van de aarde, als soldaten die hun mierennest beschermen tegen kwaad van buitenaf. Gaat u maar rustig slapen. Maar niet al het onheil laat zich zo effectief afwenden als ongewenste ruimterotsen. Oorlog en klimaatverandering liggen op ramkoers.   Biologen becijferden onlangs dat er op aarde zo’n 20 biljard mieren leven. Zo’n 2,5 miljoen mieren per mens, en toch maken ze er lang zo’n zootje niet van als wij.  ||https://www.nrc.nl//nieuws/2022/09/28/dit-heeft-de-mensheid-nooit-eerder-gedaan-a4143390
2022-09-29||Column | Klein huishoudelijk leed verslaat alles||Bij de groenteboer vroeg een vrouw of een eventuele atoombom in Oekraïne gevolgen zou hebben voor de prijzen van groente en fruit. Het was voor het eerst dat ik iemand in Wormer hardop hoorde filosoferen over de mogelijke escalatie van de oorlog in het Oosten.  We keken beiden naar de assistente van de groenteboer, die onverstoorbaar met een grote plastic pollepel door de bak gesneden fruit harkte.  „Oekraïne is toch meer graan en zo”, zei ze. „Ik kan een-twee-drie geen groenten noemen uit dat gebied.” Ze keek over haar bril de winkel in. „Wortels, aardappels, boerenkool, zuurkool…”, zei ik. De vrouw die de vraag had gesteld leek gerustgesteld.  „Maakt u zich zorgen?”, vroeg ik. „Wel over de prijzen”, zei ze.  Een andere klant, ze kenden elkaar van het korfbal, begon over de zorgverzekeringspremie.  „Alles wordt duurder. Alles.” Ik filosofeerde door over de nucleaire dreiging, en over een mogelijke kernoorlog. Hier zat echt niemand op te wachten. Ik moest aan mijn vader denken. Hij was vijftien toen de oorlog uitbrak, ik had hem vaak gevraagd of ze de dreiging voelden aankomen. Hij herinnerde zich de mobilisatie, een broer op een uitkijkpost bij de Afsluitdijk  en dat zijn ouders in Middelbeers zich tot vlak voor de Duitse inval vooral druk maakten over de gestegen boterprijs.  ‘De boter was destijds zo duur dat ze ‘ons Frans’ naar België stuurden voor roomboter.” (‘Ons Frans’ was een oudere, licht autistische broer die later schoenmakersassistent zou worden, en  Middelbeers ligt op een halve dag wandelen van België.) „En als hij dan terugkwam met boter, dan was het feest. Dat smeerden we overal op. Ja, die boter was dan zo op.” Tijdens de bezetting drukte het gebrek aan tabak op het gezin, de vader van mijn vader was behalve hoofdonderwijzer ook vooral kettingroker. Klein huishoudelijk leed verslaat alles. De berichten over de verschrikkingen die tijdens de  bezettingstijd tot in Middelbeers doorsijpelden, vielen vaak in het niet bij het verplicht plakken van bonnen voor het doen van de boodschappen. Ook nu legt de actualiteit het af tegen de economische werkelijkheid.  Mocht het allemaal toch fout gaan qua escalatie en we overleven het, dan zal ik het nageslacht vertellen over hoe het leven toch doorging. Dat iedereen vooral bezig was met zichzelf en dat we elkaar vonden in de angst dat alles nog duurder zou worden. ||https://www.nrc.nl//nieuws/2022/09/28/duurder-a4143360
2022-09-29||In Vancouver mag je straks 2,5 gram harddrugs bij je hebben|| Een man hangt achterover op een stoel in een portiek ten oosten van het centrum van de Canadese stad Vancouver. Hulpverleners buigen zich over de bewusteloze man, gekleed in een sportjack en een honkbalpet. Ze klappen voor zijn gezicht in hun handen, en er wordt een zuurstoftank aangevoerd om hem te redden van, vermoedelijk, een overdosis drugs. Het is een gebruikelijk tafereel  aan Hastings Street in  Downtown Eastside in Vancouver. De Canadese miljoenenstad aan de westkust staat bekend om zijn spectaculaire natuurschoon  en torenhoge vastgoedprijzen – en om zijn hardnekkige drugsprobleem. Zeker in dit deel van het centrum, het  Canadese equivalent van Skid Row in Los Angeles. Niemand kijkt dan ook op van de interventie, tussen vervallen panden met dichte rolluiken. Om de hoek staat een jonge vrouw in een tanktop zich te injecteren. Een man zit schuin en half achterover op het trottoir. In stegen doen gebruikers hun zaken. Evenals elders in Canada en in de VS kampt Vancouver met een dodelijke opiatencrisis: sinds 2016 zijn in de westelijke provincie British Columbia bijna tienduizend mensen overleden aan een overdosis, van wie ruim 2.200 in 2021 – voornamelijk door een toestroom van giftig fentanyl, oorspronkelijk een pijnstiller. „We zitten in een enorme overdosiscrisis”, zegt Brittany Graham van het Vancouver Area Network of Drug Users (VANDU), een hulp- en belangenorganisatie aan Hastings Street. „Door de toxiciteit van de drugs gaan mensen sneller dood, we verliezen veel twintigers en dertigers.”  Vancouver liep in Noord-Amerika al voorop met de opening van  een ‘spuitkliniek’ waar verslaafden veilig kunnen gebruiken. Binnenkort wordt de stad   het toneel van een proefproject dat de huidige crisis moet verzachten: van de Canadese  regering mag British Columbia het bezit van kleine hoeveelheden harddrugs decriminaliseren om het drugsgebruik te decriminaliseren. Vanaf 31 januari zullen drugsgebruikers boven de achttien niet meer worden gearresteerd voor het bezit van maximaal 2,5 gram aan heroïne, fentanyl, cocaïne, crystal meth of ecstasy. Ook worden die drugs niet in beslag genomen.  De uitzondering op federale drugswetten geldt voor drie jaar. Handelen in drugs blijft strafbaar, en bezit in de buurt van scholen of kinderdagverblijven en op vliegvelden valt niet onder de regeling.   Het initiatief past in een beleid van zogeheten harm reduction, een aanpak waarbij schadelijke gevolgen van drugsgebruik worden teruggedrongen en verslaving wordt gezien als een gezondheidskwestie, niet een juridisch probleem. „Door de angst voor criminalisering weg te nemen, zullen mensen zich veiliger voelen om zich tot de zorg te wenden”, stelde het ministerie van Mentale Gezondheid en Verslaving van de  provincie eind mei  in een verklaring. „Criminalisering beweegt mensen ertoe hun gebruik van drugs te verbergen en om die alléén te gebruiken. Gezien het groeiende aanbod van giftige drugs, kan dat fataal zijn.” Verslaving wordt bij deze aanpak gezien als een gezondheidsprobleem, niet als iets crimineels Volgens Graham vormt de stap een erkenning dat de ‘oorlog tegen drugs’ niet werkt. „Mensen gebruiken niet minder drugs als ze een strafblad hebben. Hen blijven bestraffen terwijl het beoogde effect uitblijft, is gekkenwerk.” Canada volgt met de aanpak een handvol andere landen. Portugal had in 2001 een wereldprimeur met de decriminalisering van harddrugs, om overdoses, hiv-besmettingen en criminaliteit terug te dringen. Nederland, Estland en Tsjechië hanteren verschillende modellen van decriminalisering. In Noord-Amerika ging de Amerikaanse staat Oregon, ook aan de westkust, British Columbia voor; daar is de maatregel in februari 2021 na een referendum ingevoerd, als mogelijk model voor andere staten. Volgens critici gaat de stap echter lang niet ver genoeg. De grens van 2,5 gram is ontoereikend, zegt Graham, omdat die geen rekening houdt met de tolerantieniveaus van verslaafden. Haar organisatie had aangedrongen op een limiet van 18 gram, de autoriteiten van de provincie vroegen om 4,5 gram. De federale overheid gaf, mede op aanraden van de politie, toestemming voor 2,5 gram – al noemt Carolyn Bennett, de Canadese minister van Mentale Gezondheid en Verslaving, dat cijfer „een beginpunt”. Ook Jon Braithwaite, een aan VANDU verbonden drugsgebruiker, vindt de  stap niet toereikend. „Ik ben een dagelijkse gebruiker van opiaten en straatdrugs, dus ik zit er middenin”, zegt Braithwaite (45), die al zo'n twintig jaar verslaafd is. „Ik gebruik ongeveer een gram per dag. Maar als ik erop uitga om drugs te scoren, doe ik dat om een paar dagen toe te kunnen, dus zoek  ik een eight-ball, zo’n 3,5 gram. Dat is boven het niveau waar B.C. mee begint. En ik ben een gewone jongen. Anderen kopen veel meer  per dag. De drempel is te laag, is onrealistisch.” Volgens Braithwaite zou het pas een doorbraak zijn als de autoriteiten kiezen voor een safe supply, een veilig aanbod van drugs om giftige straatdrugs te vervangen. „We moeten naar een systeem waarbij je mensen veilige drugs biedt,  anders houd je verslaafden in het gezondheidsstelsel.”  Zwitserland zette in 1994 als eerste  de baanbrekende stap om farmaceutische heroïne te verstrekken aan verslaafden. Maar hoewel Canada onder de regering van premier Trudeau cannabis heeft gelegaliseerd en de productie ervan heeft gereguleerd, zit zo’n aanpak voor harddrugs er volgens experts nog niet in. De publieke opinie is er ook niet rijp voor: ongeveer de helft van de bevolking van British Columbia steunt decriminalisering van het bezit van harddrugs, slechts 35 procent is voor  legalisering. Toch is de decriminalisering  „een goede stap”, vindt Graham van VANDU. „Mensen uit het criminele systeem  halen is een belangrijk manier om hen te helpen.”||https://www.nrc.nl//nieuws/2022/09/28/in-vancouver-mag-je-straks-25-gram-harddrugs-bij-je-hebben-a4143395
2022-09-29||Zelensky bij VN: onderhandelen met Rusland niet meer mogelijk na schijnreferenda||Oekraïne kan volgens president Volodymyr Zelensky niet meer onderhandelen met Rusland na de schijnreferenda in vier Oekraïense regio’s over annexatie. Dat maakte Zelensky dinsdagavond duidelijk in een videoboodschap voor de VN-Veiligheidsraad. De Russische bezetters zeggen dat „een overgrote meerderheid” voor annexatie heeft gestemd in de referenda die sinds vrijdag zijn gehouden. „De erkenning door Rusland van de schijnreferenda als ‘normaal’ betekent dat er met de huidige Russische president nergens meer over te praten valt”, zei Zelensky in zijn videoboodschap. Hij wees er op dat hetzelfde scenario zal worden uitgevoerd als op de Krim en dat er een zoveelste poging komt om een deel van het grondgebied van Oekraïne te annexeren. Volgens Zelensky plaatst Poetin zich daarmee tegenover „de gehele mensheid”. Russische bestuurders claimden dinsdagavond dat een overweldigende meerderheid in vier bezette regio’s voor aansluiting bij Rusland hebben gestemd: meer dan 98 procent van de stemmers in Loehansk, ruim 93 procent in Zaporizja, 87 procent in Cherson en ruim 99 procent in Donetsk.  „De referenda zijn voorbij en de resultaten zijn duidelijk”, zei voormalig president en vicevoorzitter van de Russische Veiligheidsraad Dmitri Medvedev. „Welkom thuis in Rusland”. Volgens het Kremlin kunnen de bezettingsautoriteiten nu een formeel verzoek indienen bij president Poetin om deel uit te gaan maken van Rusland.||https://www.nrc.nl//nieuws/2022/09/27/zelensky-bij-vn-onderhandelen-met-rusland-niet-meer-mogelijk-na-schijnreferenda-a4143396
2022-09-29||Rusland opent dienstplichtcentra bij grenzen, Poetin geeft fouten toe||						Dit blog over de oorlog in Oekraïne is gesloten. Lees voor de laatste ontwikkelingen verder in ons nieuwe blog.
					 						Russische autoriteiten hebben bij de grens met Kazachstan militaire dienstplichtcentra opgezet in een poging vluchtende Russen nog voor hun vertrek uit het land te kunnen rekruteren. Dat meldt persbureau AP. In de regio’s Saratov en Astrachan zouden bureaus zijn geopend. Eerder deze week werden soortgelijke centra geopend bij de grenzen met Georgië en Finland, waar ook duizenden Russen naartoe zijn gevlucht. Nadat het Kremlin vorige week aankondigde tot 300.000 Russen op te roepen om te vechten in de oorlog in Oekraïne ontstond er een voor Rusland ongekende storm van protest in tientallen steden. Zeker tweeduizend mensen werden opgepakt. Ruim 190.000 Russen zouden het land inmiddels zijn ontvlucht om mobilisatie te ontlopen. Kremlingezinde opiniemakers hebben kritiek geuit op de regering, mede omdat mensen werden opgeroepen die volgens de oorspronkelijke aankondiging niet in aanmerking zouden komen voor een oproep. President Vladimir Poetin heeft donderdag tijdens een vergadering met de Russische Veiligheidsraad gereageerd op de commotie die is ontstaan vanwege de mobilisatie. Hij zei dat alle fouten bij het versturen van oproepen naar Russen gecorrigeerd moeten worden. „Het is noodzakelijk om elk van deze gevallen afzonderlijk te behandelen, maar als er een fout is gemaakt, moet die worden hersteld. Het is noodzakelijk om degenen die zonder goede reden zijn opgeroepen, terug te halen”, zei Poetin volgens persbureau Reuters. „Ik denk bijvoorbeeld aan vaders van veel kinderen, of mensen die aan chronische ziekten lijden, of die de dienstplichtige leeftijd al voorbij zijn.” Gerekruteerde Russen in de rij om de trein in de stappen. Foto AP 						De Russische president Vladimir Poetin heeft vrijdag decreten ondertekend waarmee hij de bezette Oekraïense regio’s Cherson en Zaporizja erkent als onafhankelijke gebieden. De decreten zijn een eerste stap in aanloop naar de ceremonie die vrijdag wordt gehouden in Moskou, waarbij de annexatie van de regio’s Loehansk, Donetsk, Cherson en Zaporizja naar verwachting wordt aangekondigd. Eerder deze week werden de resultaten bekendgemaakt van de schijnreferenda die plaatsvonden in de vier bezette gebieden. In de referenda, waar geen onafhankelijke waarnemers bij aanwezig waren en die deels onder dwang zouden hebben plaatsgevonden, zouden inwoners massaal voor annexatie door Rusland hebben gestemd. Naar verwachting ondertekent Poetin nog voor de annexatieceremonie op vrijdag decreten over de onafhankelijkheid van Loehansk en Donetsk.  						Rusland zegt open te staan voor nieuwe gesprekken met de Verenigde Staten over de beperking van kernwapens. Het gaat om onderhandelingen over hernieuwde inspecties van het nucleair ontwapeningsverdrag New Start, dat een rem zet op het aantal langeafstandsraketten met kernkoppen dat beide grootmachten mogen hebben, meldt persbureau Reuters donderdag. Dat verdrag uit 2011 werd in februari 2021 met vijf jaar verlengd. Alleen zijn onderlinge fysieke inspecties op de naleving van kernwapenbeperking sinds 2020 opgeschort vanwege de coronapandemie. Het Kremlin bestudeert momenteel naar eigen zeggen de mogelijkheid van persoonlijke ontmoetingen van Russische en Amerikaanse onderhandelaars om nieuwe afspraken te maken over de naleving van het verdrag. Daarvoor moet een nieuwe adviescommissie worden opgericht met vertegenwoordigers van beide landen, zei een woordvoerder van het Russische ministerie van Buitenlandse Zaken donderdag tijdens een persbriefing in de hoofdstad Moskou. Het New Start-verdrag is volgens de EU ook van het „grootste belang” voor de veiligheid in Europa. Het verdrag vergroot „de voorspel­baarheid en het wederzijds vertrouwen tussen de twee grootste kern­machten”, schreef de Europese Raad van regeringsleiders vorig jaar in een verklaring waarin het reageerde op de vijfjaarse verlenging van het verdrag.

De ondertekening van het eerste New Start-verdrag in 2010 door de Amerikaanse president Barack Obama en de Russische president Dmitri Medvedev. Foto Michael Reynolds/EPA

 De ondertekening van het eerste New Start-verdrag in 2010 door de Amerikaanse president Barack Obama en de Russische president Dmitri Medvedev. Foto Michael Reynolds/EPA 						Finland gaat met ingang van donderdagnacht de grenzen sluiten voor Russische reizigers. Dat heeft de Finse minister van Buitenlandse Zaken donderdag bekendgemaakt in een persconferentie. Russen die werken of studeren in Finland of daar familie hebben, mogen nog wel het land in. De Finse regering probeert hiermee de toestroom van vluchtende Russen te beperken.  Door de maatregel zal het voor Russische burgers niet langer mogelijk zijn om Finland als doorreisland te gebruiken in hun tocht naar andere Schengenlanden. De Finse regering zegt daarnaast ook plannen te hebben om de controle aan de grens tussen Finland en Rusland te verbeteren door middel van een grenshek. Of dat doorgaat, wordt later deze week bekendgemaakt.  Sinds de aankondiging van de gedeeltelijke mobilisatie in Rusland proberen Russen massaal het land te verlaten. In het weekend na de afkondiging van de mobilisatie zijn zeker 17.000 Russen de grens met Finland overgestoken. Russen die in het bezit zijn van een Schengenvisum kunnen naar de EU reizen, maar het wordt steeds moeilijker om een visum via het Finse consulaat te verkrijgen. Russen die niet kunnen bevestigen dat ze ooit terug zullen keren naar Rusland, krijgen geen visum.  Door de maatregel zal het voor Russische burgers niet langer mogelijk zijn om Finland als doorreisland te gebruiken in hun tocht naar andere Schengenlanden. Foto Alessandro Rampazzo/AFP 						De vier door Rusland bezette oostelijke Oekraïense regio’s Donetsk, Loehansk, Cherson en Zaporizja worden vrijdag tijdens een ceremonie in Moskou officieel aan Rusland toegevoegd. Dat heeft het Kremlin donderdag laten weten, meldt het Russische persbureau Tass. De Russische president Vladimir Poetin is daarbij aanwezig en zal een toespraak houden. Tijdens de ceremonie zullen om 15.00 uur in de middag (lokale tijd) verdragen worden ondertekend door de hoofden van de vier regio’s, die inmiddels in Moskou zijn aangekomen. Dit na de vijfdaagse ‘referenda’ die afgelopen dinsdag afliepen en waarin een grote meerderheid van de inwoners zou hebben gestemd voor toetreding tot Rusland. Zowel Oekraïne als het Westen heeft de referenda afgedaan als schijnvertoningen waarvan de uitslag bij voorbaat vaststond. De inlijving van de vier regio’s, in navolging van het Oekraïense schiereiland de Krim in 2014, heeft volgens de Oekraïense president Volodymyr Zelensky directe gevolgen voor het verdere verloop van de oorlog in Oekraïne. Zelensky zegt niet meer te kunnen onderhandelen met Rusland. „De erkenning door Rusland van de schijnreferenda als ‘normaal’ betekent dat er met de huidige Russische president nergens meer over te praten valt”, zei Zelensky dinsdag in een videoboodschap.

De voorbereidingen van de ceremonie nabij het Rode Plein in het centrum van Moskou zijn begonnen. Foto Evgenia Novozhenina / Reuters

 De voorbereidingen van de ceremonie nabij het Rode Plein in het centrum van Moskou zijn begonnen. Foto Evgenia Novozhenina / Reuters 						De NAVO zal „verenigd en vastberaden” reageren op elke opzettelijke aanval op de cruciale infrastructuur van lidstaten, zoals pijpleidingen. Dat schrijft het militaire bondgenootschap donderdagochtend in een verklaring over de schade aan de gaspijpleidingen Nord Stream 1 en 2.   Aanvallen op de energiesector en andere drukmiddelen in het kader van hybride oorlogsvoering „door staten en niet-statelijke actoren”, staan volgens de NAVO hoog op de agenda. „We bereiden ons erop voor, werken aan afschrikking en zullen ons ertegen verdedigen.” Hoe de NAVO dat wil doen, zegt de organisatie niet – net zoals ze ook geen uitspraken doet over hoe een „verenigde en vastberaden” reactie op een eventuele aanval eruit zou zien. Maandag werden krachtige explosies gemeten langs Nord Stream 1 en 2. Voor zover bekend heeft dat op vier plaatsen een lek in de pijpleidingen veroorzaakt. In de verklaring schrijft de NAVO zich „grote zorgen” te maken over de schade en het risico dat deze vormt voor de scheepvaart en het milieu. Volgens de NAVO wijst alle beschikbare informatie erop dat de schade het gevolg is van „opzettelijke, roekeloze en onverantwoorde sabotage”. Een dronefoto van de pijpleidingen bij de aanlandingsfaciliteiten van de ‘Nord Stream-2’-gasleiding in het Duitse Lubmin. Maandag werden krachtige explosies plaats langs Nord Stream 1 en 2. Dat heeft vier lekker in de leidingen veroorzaakt.  Foto Hannibal Hanschke/EPA 						Personenauto’s hebben sinds woensdag „beperkt toegang” tot Noord-Ossetië. Dat heeft Sergej Menjajlo, het hoofd van de Russische deelstaat, via Telegram bekendgemaakt. Volgens het Russische staatspersbureau Interfax geldt de beperking ook voor voetgangers. Grensoverstekers die door de Russische autoriteiten zijn opgeroepen voor het leger, worden aangehouden. „Alleen al in de afgelopen twee dagen zijn meer dan twintigduizend mensen Georgië binnengekomen via ons deel van de grens”, schrijft Menjajlo. Veel Russen vluchtten de afgelopen dagen het land uit omdat ze vrezen te worden opgeroepen om te vechten in Oekraïne. President Poetin kondigde vorige week een „gedeeltelijke mobilisatie” aan van zeker 300.000 Russen.  Volgens Menjajlo is de overheid niet in staat om „orde en veiligheid” te garanderen als er zoveel mensen de regio binnenstromen, maar zijn decreet lijkt er ook op gericht om desertie tegen te gaan. Inwoners van Noord-Ossetië zelf of buurland Georgië mogen nog wel de grens over, net als vakantiegangers die de „benodigde documenten” bij zich hebben.  						De door Rusland aangestelde autoriteiten in de bezette Oekraïense regio’s Cherson, Loehansk en Zaporizja hebben woensdag een verzoek ingediend bij president Vladimir Poetin. Zij vragen daarin of de gebieden officieel kunnen worden geannexeerd door Rusland, melden internationale persbureaus. Naar verwachting komt Poetin vrijdag met een reactie. De Russische Doema vermeldde eerder deze week dat alle vier bezette regio’s 4 oktober geannexeerd worden. De aangewezen pro-Russische leiders verwijzen naar de ‘uitkomsten’ van de schijnreferenda, die de afgelopen dagen zijn gehouden in de bezette Oekraïense gebieden. Inwoners zouden zijn gevraagd of ze willen toetreden tot Rusland. Volgens de uiteindelijke resultaten, die woensdagochtend door Russische staatsmedia zijn gepubliceerd, hebben miljoenen mensen gestemd en steunt een grote meerderheid de toetreding. In de regio Zaporizja zou 93 procent voor toetreding tot Rusland zijn, in Cherson 87 procent, in Loehansk 98 procent en in Donetsk zelfs 99 procent. Donetsk zal naar alle waarschijnlijkheid ook een officieel toetredingsverzoek indienen.  De uitslagen worden, net als de schijnreferenda, internationaal niet erkend en onwettig verklaard. De 43-jarige Ljubomir Bojko, een inwoner van een dorp in Cherson, zei tegen persbureau Reuters dat bijna niemand heeft gestemd. Gewapende troepen zouden langs de deuren zijn gegaan om binnen vijf dagen stemmen te verzamelen, maar niemand zou hebben opengedaan. „Het is grappig: niemand heeft gestemd”, zei Bojko, „en toch zijn de resultaten binnen.”
					 						Met een reeks nieuwe sancties wil de Europese Commissie de Russische economie verder raken. Voorzitter van de Europese Commissie Ursula von der Leyen presenteerde woensdag het achtste sanctiepakket sinds het begin van de Russische bezetting van Oekraïne, met onder andere nieuwe importverboden en een uitbreiding van de lijst met Russische persona non grata. De nieuwe sancties zijn een reactie op de schijnreferenda die Rusland vorige week in bezette Oekraïense gebieden organiseerde, de gedeeltelijke mobilisatie die het afkondigde en zijn nucleaire dreigementen. „Rusland heeft de invasie van Oekraïne naar een nieuw niveau getild”, aldus Von der Leyen, en zal „daarvoor de prijs betalen”. De Europese Commissie stelt onder meer voor de lijst met importverboden op Russische producten verder aan te vullen. Ook wil ze de bestaande verboden op de export aan Rusland uitbreiden, vooral voor belangrijke legertechnologie zoals luchtvaartonderdelen, elektronische apparatuur en chemische substanties. Nieuw is tevens een voorstel om Europeanen die verbonden zijn aan Russische staatsbedrijven sancties op te leggen. Op de sanctielijst komen als het aan Brussel ligt onder anderen ook de Russen die bij de organisatie van de referenda betrokken waren. Met het nieuwe sanctiepakket wil de Europese Commissie ook het prijsplafond op Russische olie waarover de G7-landen eerder al een principeakkoord bereikten, verder uitwerken. Tenslotte wil de Commissie losse eindjes van de vorige sancties aanpakken zodat het moeilijker wordt die te omzeilen. Voordat de sancties van kracht worden, moeten EU-lidstaten nog wel unaniem akkoord gaan. De afgelopen dagen heeft Brussel weliswaar het draagvlak voor de maatregelen gepeild, maar toch blijft zo’n akkoord in de praktijk altijd onzeker. Vooral over de steun van Hongarije zijn groeiende zorgen. In mei lag Boedapest al weken dwars bij onderhandelingen over het vorige sanctiepakket en de afgelopen weken liet de Hongaarse premier Viktor Orbán meermaals weten dat er wat hem betreft eerder minder dan meer sancties zouden moeten komen.

Voorzitter van de Europese Commissie Ursula von der Leyen en EU-buitenlandchef Josep Borrell woensdag in Brussel. Foto Yves Herman/Reuters

 Voorzitter van de Europese Commissie Ursula von der Leyen en EU-buitenlandchef Josep Borrell woensdag in Brussel. Foto Yves Herman/Reuters 						Oekraïne kan volgens president Volodymyr Zelensky niet meer onderhandelen met Rusland na de schijnreferenda in vier Oekraïense regio’s over annexatie. Dat maakte Zelensky dinsdagavond duidelijk in een videoboodschap voor de VN-Veiligheidsraad. De Russische bezetters zeggen dat „een overgrote meerderheid” voor annexatie heeft gestemd in de referenda die sinds vrijdag zijn gehouden. „De erkenning door Rusland van de schijnreferenda als ‘normaal’ betekent dat er met de huidige Russische president nergens meer over te praten valt”, zei Zelensky in zijn videoboodschap. Hij wees er op dat hetzelfde scenario zal worden uitgevoerd als op de Krim en dat er een zoveelste poging komt om een deel van het grondgebied van Oekraïne te annexeren. Volgens Zelensky plaatst Poetin zich daarmee tegenover „de gehele mensheid”. Russische bestuurders claimden dinsdagavond dat een overweldigende meerderheid in vier bezette regio’s voor aansluiting bij Rusland hebben gestemd: meer dan 98 procent van de stemmers in Loehansk, ruim 93 procent in Zaporizja, 87 procent in Cherson en ruim 99 procent in Donetsk.  „De referenda zijn voorbij en de resultaten zijn duidelijk”, zei voormalig president en vicevoorzitter van de Russische Veiligheidsraad Dmitri Medvedev. „Welkom thuis in Rusland”. Volgens het Kremlin kunnen de bezettingsautoriteiten nu een formeel verzoek indienen bij president Poetin om deel uit te gaan maken van Rusland. De Oekraiense president Volodymyr Zelensky spreekt de VN-Veiligheidsraad toe Foto Bebeto Matthews/AP 						In dit blog doet NRC verslag van de oorlog in Oekraïne.||https://www.nrc.nl//nieuws/2022/09/27/oekraineblog-28-september-a4143366
