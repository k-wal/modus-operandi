2022-09-05||Klopjacht na bloedbad in Canada|| De Canadese politie heeft een klopjacht ingezet naar twee mannen die worden verdacht van een reeks steekpartijen in de westelijke prairieprovincie Saskatchewan, waarbij zondag tien mensen zijn omgekomen en zeker vijftien anderen gewond zijn geraakt. De twee voortvluchtigen, de 31-jarige Damien Sanderson en de 30-jarige Myles Sanderson, zijn volgens de politie gewapend en gevaarlijk. De meeste slachtoffers van de steekincidenten, op dertien verschillende plaatsen, vielen zondagochtend in de afgelegen inheemse gemeenschap James Smith Cree Nation, een nederzetting van ongeveer 3.400 inwoners, op bijna tweehonderd kilometer ten noordoosten van de stad Saskatoon. Ook in het nabijgelegen dorpje Weldon, dat zo’n tweehonderd inwoners telt, vielen enkele slachtoffers. „Het is afschuwelijk wat er vandaag in onze provincie is gebeurd”, zei Rhonda Blackmore, ondercommandant van de politie in Saskatchewan. Volgens haar lijkt het erop dat sommige slachtoffers gericht zijn aangevallen, terwijl anderen willekeurig zijn gestoken. Over de motieven van de verdachten is nog niets bekend. Het was maandagavond ook onduidelijk of ze nog bij elkaar zijn. De twee verdachten zijn volgens de politie gevlucht in een zwarte Nissan Rogue. Die zou zondag rond het middaguur voor het laatst zijn gezien in Regina, een stad ongeveer 320 kilometer ten zuiden van de aanvallen. In de drie prairieprovincies Saskatchewan, Alberta en Manitoba is een noodtoestand uitgeroepen. Inwoners zijn opgeroepen binnen te blijven. De Canadese premier Justin Trudeau heeft met afschuw op het geweld gereageerd. „De aanvallen vandaag in Saskatchewan zijn afschuwelijk en hartverscheurend”, schreef hij op Twitter. „Ik denk aan degenen die een dierbare hebben verloren en degenen die gewond zijn geraakt.” De eerste steekincidenten in James Smith Cree Nation, die bestaat uit drie inheemse gemeenschappen, werden tegen zes uur ’s ochtends plaatselijke tijd gemeld bij de politie. Eén van de verdachten, Myles Sanderson, werd sinds mei gezocht. Hij was na een veroordeling tot bijna vijf jaar wegens beroving, geweldpleging, baldadigheid en bedreiging, voorwaardelijk vrijgelaten, maar kwam in mei niet meer opdagen bij zijn reclasseringsambtenaar. De relatie tussen de twee verdachten is onbekend; de naam Sanderson komt veel voor in de gemeenschap.  De steekpartijen behoren tot de bloedigste aanvallen in de Canadese geschiedenis. In april 2020 doodde een man vermomd als politieagent 22 mensen  in de provincie Nova Scotia. In de zomer van 2019 hield een  klopjacht naar twee jonge mannen uit British Columbia het land twee weken in zijn greep, nadat ze waren aangewezen als verdachten van de moorden op drie mensen in een afgelegen gebied van die provincie aan de westkust. Zij werden dood gevonden in de prairieprovincie Manitoba.||https://www.nrc.nl//nieuws/2022/09/05/klopjacht-na-bloedbad-in-canada-a4140836
2022-09-05||Geldstress? Schaam je niet, en zoek vooral tijdig hulp||Ze redt het nog, zegt Monique van Dijk (53), maar ze maakt zich wel zorgen. „Ik moet het komende jaar 2.000 euro aan beugelkosten voor mijn kind betalen. Dat geld moet ergens uit het leefgeld komen, in mijn geval toch al geen vetpot: 500 euro per maand, voor eten, drinken, kleding, persoonlijke verzorging en extraatjes. En ik heb geen buffer waarmee ik me kan redden in tijden van nood.”  Van Dijk is niet de enige. Vanwege de stijgende prijzen kampen steeds meer Nederlandse huishoudens met financiële stress. Niet alleen de minima, ook de middeninkomens ervaren geldstress. Het Nibud berekende in juli dat een op de drie Nederlandse huishoudens worstelt met het rondkrijgen van de begroting. „De boodschappen worden naar verwachting minstens 1.500 euro per jaar duurder”, zegt Nadja Jungmann, die als lector aan de Hogeschool Utrecht gespecialiseerd is in schuldenproblematiek. „Terwijl de jaarlijkse energierekening gemiddeld naar 4.000 euro per gezin stijgt. Logisch dat veel mensen daar stress van krijgen. Het kan de kant op gaan van de Verenigde Staten, waar volgens recent onderzoek van de American Psychological Association liefst 90 procent van de Amerikanen last heeft van onrust over de prijsstijgingen.”  Nu zou je kunnen zeggen: een beetje geldstress is zo erg niet, als je maar adequaat reageert. Even de broekriem aanhalen en wachten op betere tijden. Maar zo simpel is het helaas niet, zegt Jungmann. „Ik leg het mijn studenten vaak als volgt uit. Ons stress-systeem is gebouwd op de fysieke wereld, niet op die van incassobureaus. En dat leidt vaak tot de verkeerde reflexen. Bij fysiek gevaar kun je beter wegrennen, maar bij geldstress is vluchtgedrag meestal onverstandig. Je kunt beter je rekenmachine pakken.” Geldstress kan ervoor zorgen dat je juist het verkeerde gaat doen, zegt Nibud-directeur Arjan Vliegenthart. „Daar is de laatste jaren veel onderzoek naar gedaan. Mensen raken meer gericht op de korte termijn. Verliezen de lange termijn uit het oog. Gaan meer handelen vanuit emotie, hebben minder ruimte in hun hoofd voor rationele besluiten. Komen in een overlevingsmodus en nemen beslissingen die op de lange termijn negatief uitpakken.” Vraag je mensen met geldstress: ‘wil je vandaag 25 euro of morgen 30 euro?’, dan kiezen de meesten die 25 euro. Vliegenthart verwijst naar het boek Scarcity (2013) van gedragseconoom Sendhil Mullainathan en psycholoog Eldar Shafir. „Zij berekenden dat je brein gewoon minder goed werkt: je IQ ligt 12 punten lager, zolang je die geldstress ervaart. Dat verklaart waarom mensen met geldzorgen juist domme dingen gaan doen, waardoor ze nog verder in de penarie belanden.”  De kans op impulsaankopen wordt bij geldstress juist groter. Je vermogen om verleidingen te weerstaan neemt af. Omdat je zoveel stress hebt, ben je eerder geneigd jezelf te verwennen Erik Scherder neuropsycholoog Inderdaad heeft financiële stress impact op het functioneren van je brein, zegt neurowetenschapper Erik Scherder (Vrije Universiteit). „Juist die frontale netwerken die gericht zijn op plannen, organiseren en in de toekomst kijken, hebben onder geldstress te lijden. Dat zijn nu net de netwerken die je nodig hebt om de juiste beslissingen te nemen wanneer je in geldnood komt. Ondertussen wordt de kans op impulsaankopen juist groter, want je vermogen om verleidingen te weerstaan neemt af. En omdat je zoveel stress hebt, ben je eerder geneigd jezelf te verwennen.” Dat mensen dit niet weten, zegt Scherder, heeft tot gevolg dat ze hun eigen vermogen hun problemen op te lossen overschatten. „Dat maakt het des te noodzakelijker met anderen te praten over je geldzorgen”, aldus Scherder. „Ik adviseer iemand erbij te halen die jouw stress niet ervaart en die dus beter in staat is om probleemoplossend te denken en rationele keuzes te maken.” Dat kan een vriend of familielid zijn, een online buddy of lokale vrijwilliger of – afhankelijk van de ernst van de problemen – een budgetcoach of schuldhulpverlener van de gemeente.  Toch is tijdig hulp zoeken juist niet wat mensen doen, observeert gedragswetenschapper Minou van der Werf, voorheen verbonden aan het Nibud, nu aan Maastricht University. „Dat heeft onder meer te maken met gevoelens van trots, schuld en schaamte. Er rust een taboe op geldzorgen. Heb je schulden, dan wordt dat vooral in het calvinistische Nederland vaak letterlijk gezien als je eigen schuld: je bent onverantwoord met geld omgegaan en daarom zit je nu in de problemen. Dat is meestal onterecht, want vaak zijn het life events zoals ziekte, ontslag of scheiding die ervoor zorgen dat iemand grip verliest.” Het ideaal van zelfredzaamheid pakt vaak verkeerd uit, zegt Van der Werf. „Mensen denken dat ze het zelf wel kunnen oplossen, maar gaan meestal het ene gat met het andere vullen. Dingen met creditcard kopen, rood staan, kopen op krediet. Zo gaat het van kwaad tot erger.” Daarom moeten we extra alert zijn, zegt Van der Werf, nu we in Nederland allemaal wat krapper komen te zitten. „Het is tijd voor budgetteren, ook voor mensen die tot nu toe prima geld konden uitgeven zonder precies bij te houden waar het heen ging. Mensen hebben vaak een allergische reactie bij het idee van een kasboek, maar je hebt tegenwoordig ook allerlei apps waarmee je heel makkelijk je financiën kunt bijhouden en die je helpen budgetteren.”  Als je dan toch nog te krap komt te zitten, is het zaak tijdig in actie te komen, zeggen alle experts. „Dat hoeft niet meteen te betekenen dat je bij de schuldhulp aanklopt”, zegt Vliegenthart. „Gemeenten organiseren financiële cafés en er zijn laagdrempelige platforms zoals Geldfit.nl, waar je bij beginnende geldzorgen terecht kan.”  Geldfit.nl is een publiek-private samenwerking, waarbij onder meer zorgverzekeraars, banken en gemeenten zijn aangesloten. Je kunt er met een korte, anonieme test kijken hoe ‘geldfit’ je bent. „En zo nodig verwijzen we je door naar het juiste loket voor hulp”, zegt Martin Suithoff, directeur van de Nederlandse Schuldhulproute, de organisatie achter Geldfit.nl. Het is momenteel drukker dan ooit op Geldfit.nl, zegt Suithoff. „Sinds onze oprichting in 2019 werd de site door ruim een miljoen Nederlanders bezocht, en de laatste tijd is sprake van recorddrukte. Vanochtend tussen negen  uur en half een hebben alweer zestienduizend mensen onze test gedaan, vooral omdat ze door de hoge energieprijzen in de knel komen. En dat gaat om steeds grotere groepen: zzp’ers, ouderen, jongeren. Een snelgroeiend aantal Nederlanders kampt met financiële stress.” Voor Jungmann is dit de grote vraag van Prinsjesdag, de derde dinsdag van september: „Wat gaat de overheid doen om de financiële stress van de Nederlandse bevolking tegen te gaan? Het kabinet denkt tot nu toe in incidentele maatregelen, terwijl structurele oplossingen nodig zijn om Nederland mentaal gezond te houden. Stress maakt ziek, leidt tot grotere druk op de wijkteams en gezondheidszorg, structuren die nu al overbelast zijn. Ook daarom is het zo belangrijk schuldenproblematiek te voorkomen. Anders zullen de maatschappelijke kosten gigantisch zijn.” Financiële stress is een collectief probleem, zegt Vliegenthart. „We kunnen wel praten over psychologische aspecten van financiële stress en  tips geven voor individuen, maar we moeten ook niet alle verantwoordelijkheid bij het individu leggen.  Veel mensen redden het simpelweg niet.” Daarom is het bittere noodzaak dat – zoals het kabinet nu van plan lijkt te zijn – de uitkeringen en het minimumloon verhoogd worden, zegt Suithoff, van de Nederlandse Schuldhulproute. „En we moeten het simpeler maken. Vroeger zaten de meeste mensen in het ziekenfonds. Nu betalen ze een dure zorgverzekering en krijgen ze soms zorgtoeslag, maar je moet dat wel zelf regelen, en soms de premie voorschieten. Het Nederlandse toeslagenstelsel is voor grote groepen mensen veel te complex. Mensen durven vaak niet eens een toeslag aan te vragen, onder meer vanwege de toeslagenaffaire. En het is administratief ingewikkeld. We kunnen die toeslagen beter direct aan de zorgverzekeraar en de verhuurder uitkeren, zodat mensen alleen nog het restant hoeven over te maken.” Financiële stress is niks om je voor te schamen. De coronacrisis was nog niet voorbij of de oorlog in Oekraïne begon en er volgden een energiecrisis, inflatie, stijgende prijzen – en ook in Nederland is een recessie op komst Martin Suithoff De Nederlandse Schuldhulproute Wat ook kan helpen, is ‘stress-sensitieve dienstverlening’, zegt gedragswetenschapper Van der Werf. „De toon van een brief maakt veel verschil. Een vriendelijke, empathische benadering werkt beter dan formele, juridische taal. Ook ontdekte ik bij mijn onderzoek: als je mensen op de dag dat ze een afspraak hebben met een instantie een sms’je stuurt, reduceert dat het aantal no-shows met 50 procent.” Lector Jungmann van Hogeschool Utrecht stelt voor een gedragsunit op te richten voor financiële stress en geldzorgen, naar analogie van de Corona Gedragsunit die tijdens de pandemie onderzocht hoe mensen dachten over coronaregels en ermee omgingen. „Ik denk aan een interdisciplinair team dat gaat onderzoeken hoe mensen omgaan met de stijgende prijzen en geldstress en hoe we ze kunnen stimuleren om financieel gezond te blijven.” Zulke maatregelen zijn volgens Scherder niet voldoende. „Een mentaliteitsverandering is noodzakelijk. De collectieve verantwoordelijkheid begint bij opheffen van het taboe op geldzorgen. Weg met het eigen-schuld-dikke-bultdenken. Want anders gaan mensen zich verstoppen.” Jungmann sluit zich daarbij aan. „Om te zorgen dat mensen tijdig hulp zoeken is het nodig het taboe op geldzorgen te doorbreken. Anders gaat het bij grote groepen echt mis. En dan zit de hele samenleving straks met de gevolgen.” Financiële stress is niks om je voor te schamen, vindt Suithoff, zeker niet in deze tijd. „De coronacrisis was nog niet voorbij of de oorlog in Oekraïne begon en er volgden een energiecrisis, inflatie, stijgende prijzen – en ook in Nederland is een recessie op komst. Het is dus een goed moment om ons denken over geldzorgen te veranderen.” ||https://www.nrc.nl//nieuws/2022/09/05/geldstress-schaam-je-niet-en-zoek-vooral-tijdig-hulp-a4140821
2022-09-05||Hoe SNS Bank  wél haar filialen open kan houden||‘Blijven jullie gewoon open?”, vraagt een oudere vrouw in de vestiging van SNS Bank in Bussum. „Ik hoor van allemaal sluitende banken.” Het antwoord van de bankmedewerker stelt haar gerust: ja SNS houdt haar winkels open. Met alleen een stapeltje overschrijfenveloppen gaat ze weer naar buiten. SNS gaat er prat op. In de afgelopen jaren is het aantal vestigingen van de bank stabiel gebleven op net iets meer dan 200 ‘winkels’, zoals de Volksbank-dochter haar vestigingen noemt. De drie grootste banken van Nederland sluiten juist in hoog tempo hun veelal grotere kantoren. Zo sloot ABN Amro afgelopen anderhalf jaar 65 vestigingen, waardoor er nu nog 47 over zijn. Rabobank ging van 157 begin dit jaar naar 130 nu. ING heeft medio dit jaar nog 63 volledige filialen, vorig jaar waren dat er nog 100.  Op een hete woensdag in augustus aan de Huizerweg in Bussum is duidelijk dat – naast de koud afgestelde airco – de belofte van SNS om geen winkels te sluiten als een grote pre wordt ervaren door de, veelal oudere, klanten die langskomen.  Sommigen zijn zelfs net klant geworden juist vanwege het idee dat je altijd kunt binnenlopen als het geld overmaken via de smartphone even niet lukt. „Bij de bank waar we eerst zaten, kunnen we daarvoor niet meer terecht”, vertelt een 77-jarige vrouw die met haar dochter (53 jaar) is langsgekomen om internetbankieren te activeren. De dochter, die al klant was, valt haar bij: „Mijn ervaring met andere banken is dat ze heel onpersoonlijk zijn en verkeerd advies geven. Daarom zei ik tegen mijn ouders: kom ook bij SNS.” Dat SNS zoveel winkels open denkt te kunnen houden, heeft meerdere redenen. De winkels zitten veelal in kleinere, en dus goedkopere panden in winkelstraten. Er is geen geldautomaat of kasfunctie, wat personeel en veiligheidsmaatregelen scheelt. En misschien wel de belangrijkste reden is het franchisemodel waarmee SNS werkt. Twee derde van de 200 winkels is niet van SNS zelf, maar van lokale ondernemers die SNS betalen voor het voeren van hun logo op de gevel.  SNS koos er tien jaar geleden voor om met franchisers te gaan werken, om makkelijker buiten de regio’s waar de bank oorspronkelijk actief was, vestigingen te kunnen openen. „Door met franchisenemers te werken krijg je een ondernemer die wel wortels heeft in de regio waar je een vestiging opent. Die kent daar de huizenmarkt en de behoefte van de plaatselijke mkb’ers”, legt Ronald Pieters uit. Hij is als directielid verantwoordelijk voor de franchiseformule. „Die ondernemer wil vechten voor zijn of haar marktgebied – of zijn of haar klanten tevreden zijn bepaalt immers de verdiensten. Dat is toch anders dan iemand die in loondienst voor je werkt.” In Bussum is Maud Niemöller sinds 2018 de franchisenemer. Ze woont in Almere, maar groeide op in het Gooise dorp. Ze begon ooit in de reiswereld, maar stapte snel over naar de Rabobank waar ze achter de balie begon, hypotheekadviezen gaf en uiteindelijk private banker werd. Hierdoor had ze ook al een zakelijk netwerk in Bussum, waar ze nu profijt van heeft, nu ze ondernemer is geworden. „Voor mezelf beginnen, dat leek me zo fijn. Om m’n eigen team op te bouwen.” De voornaamste inkomsten voor Niemöller en de andere franchisenemers? Dat zijn de hypotheken die ze adviseren. Anders dan andere banken, bieden ze niet alleen leningen van SNS aan, maar ook zeven andere merken. Voor Niemöller is de hypotheekadviseur aan de overkant van de straat, die nog veel meer aanbieders op het schap heeft, dan ook een grotere concurrent dan de ING die even verderop aan de rotonde zit. Niemöller krijgt ook een vaste vergoeding voor het aantal klanten dat ze voor SNS van dienst is. Klanten die naar het algemene nummer van SNS bellen, komen bij haar medewerkers uit in de winkel – met een grote klanttevredenheid voor SNS tot gevolg. Ze heeft twee mensen voor de service in de winkel en de telefoontjes, en zij en een andere collega doen de hypotheken en zakelijke leningen. Alle klanten die de goed gekoelde SNS-winkel deze woensdag spontaan binnenlopen, worden vriendelijk te woord gestaan door Aaron Appiah, in een blauw pak met sportieve bies en kleine SNS-broche op de borst.  Medewerker Aaron Appiah legt onder meer ouderen uit hoe ze digitaal kunnen bankieren Appiah is normaal zaterdagkracht – dan is de winkel ook open – maar werkt deze zomer ook doordeweeks. Met engelengeduld legt hij de veelal oudere klanten uit hoe ze de app op hun smartphone kunnen bedienen, of hoe ze op hun iPad inloggen om een overboeking te doen. Telkens als de toegangscode moet worden ingetoetst, draait hij netjes zijn hoofd weg. Makkelijk is het niet. Sommige klanten hebben hun smartphone of tabletcomputer niet meegenomen – dan laat Appiah kort zien op het scherm van zijn computer hoe het moet of hij schrijft de stappen op voor thuis. „Als het u niet lukt, kunt u later nog terugkomen met uw iPad”, stelt hij de klanten steeds gerust. Al met al duren de gesprekken zoals Appiah die voert, best lang. Dat is een dilemma, zegt Niemöller. Want de deuren staan wel open voor alle klanten, maar het kan ook voor SNS niet uit als haar medewerkers steeds met simpele servicevragen bezig zijn. „Dat kost gewoon geld, want je had in die tijd telefoontjes kunnen opnemen en vooral andere interessante gesprekken kunnen voeren. Dus ook onze klanten moeten die simpele servicehandelingen digitaal gaan doen.” De vrij oude klantenkring van SNS in het Gooi, gewend aan een hoog serviceniveau, wordt door Niemöllers team actief opgevoed. „Klanten moeten veel meer zelf gaan doen via de app. Je kan ze nog een paar keer helpen, en dat doen we ook, maar daarna hopen we ze voldoende op weg te hebben geholpen om het zelf te doen.” Ze heeft in Bussum nog wel twee handjes vol klanten bij wie het echt niet lukt. „Ja, dan moet je denken: wat wil je ermee? Toch maar één op één blijven begeleiden?” Appiah zit in de winkel niet achter een hoge balie, maar aan een vierkante lage tafel waar klanten bij kunnen aanschuiven.  Het idee daarachter is, dat klanten meer ontspannen zitten, waardoor de bankmedewerker toekomt aan waar SNS wel graag de tijd voor wil nemen: advies. Over de verzekeringen van de klant. Over beleggen. En in de toekomst mogelijk advies over huren. Als klanten meerdere producten afnemen, levert dat SNS en de franchisenemer geld op in de vorm van een vergoeding, een fee.  Niemöller verzint dat allemaal niet zelf. SNS is een ‘harde’ franchise, wat betekent dat in principe in alle SNS-winkels alles hetzelfde is. Dat het bureau van Appiah laag is, wordt bedacht op het hoofdkantoor in Utrecht. En dat wachtende klanten overal goede koffie kunnen halen uit dezelfde automaat is ook daar bepaald – al zal het geen strategie zijn dat door het malen van de verse bonen de adviseur en de klanten elkaar even niet kunnen verstaan. Of SNS en de franchisenemers meer adviezen weten te geven en daardoor meer inkomsten krijgen, is cruciaal voor moederbedrijf de Volksbank, dat ook eigenaar is van ASN, Regiobank en BLG Wonen. Van de 3,3 miljoen klanten van de Volksbank, is ongeveer de helft van SNS.  De Volksbank is nog altijd in handen van de staat na de nationalisatie in 2013. Na al die jaren onder de vleugels van de staat is de bank nog altijd niet winstgevend genoeg om verzelfstandigd te kunnen worden, concludeerde minister van Financiën Sigrid Kaag (D66) eerder dit jaar opnieuw.  De Volksbank heeft vorig jaar een nieuwe strategie gepresenteerd, die ervoor moet zorgen dat in 2025 wel een nieuwe eigenaar gevonden kan worden. Belangrijke pijler is het bereiken van nieuwe doelgroepen. Voor SNS zijn dat jongeren, starters op de woningmarkt en kleine ondernemers. Voor de fees van die groepen houdt SNS de winkels open, ook op zaterdag, ook op koopavonden, zodat de drempel laag is om binnen te stappen. De bank is ervan overtuigd dat het steeds meer via apps en beeldbellen oplossen, waar naar de drie grotere Nederlandse banken streven, niet de enige weg is – ook niet voor jongeren.   „Die mensen hebben behoefte aan financiële coaching, zodat ze later wel een huis kunnen kopen of een lening kunnen krijgen”, vertelt de begin 2022 aangetreden SNS-topvrouw Angela Eijlander. „Die willen dat advies via persoonlijk contact, die willen echt niet alles digitaal, blijkt uit onze onderzoeken. Daarmee willen we ons onderscheiden van andere banken. Daar durven deze groepen soms niet eens binnen te lopen, horen wij.” Bij groei kan ik werknemer aannemen om events te organiseren voor jongeren en zzp’ers In Bussum is duidelijk dat de marketingplannen uit Utrecht in de praktijk minder makkelijk zijn. Het klantenbestand van SNS in het Gooi is vergrijsd, jongeren kunnen de veelal grote huizen moeilijk betalen en trekken weg naar Amersfoort en Flevoland – zoals Niemöller zelf ook ooit deed. „Je kan ze dan nog wel leuk helpen met de hypotheek, maar daarna zijn ze hier geen klant meer.”  Voorlopig lukt het Niemöller goed te groeien via haar bestaande netwerk, zegt ze. „En pas dan kan ik een nieuwe werknemer aannemen om events te organiseren voor jongeren of zzp’ers. Er zitten immers maar 24 uur in een dag.”  Het zijn wel de franchisenemers van SNS zoals Niemöller, die de plannen moeten uitvoeren. Die worden inmiddels door het hoofdkantoor goed betrokken bij de strategie en het testen van nieuwe plannen. „Wij kennen onze klanten uiteindelijk natuurlijk beter dan de collega’s in Utrecht”, zegt voorzitter van de Franchiseraad Ralph Driezen. Hij is eigenaar van vier SNS-winkels, in onder meer Enschede en Hengelo.  Volgens Driezen is het adviseren aan jongere doelgroepen en kleinere ondernemers een goed plan. „Maar dan moet je wel de producten aanbieden die daarbij passen. We hebben daarvoor niet altijd die gereedschapskist goed gevuld. Zo bieden we nu geen hypotheek aan voor panden waarin zowel gewoond als gewerkt wordt. Dat is juist precies de hypotheek voor kleine mkb’ers die wij als klant willen. En we hebben ook geen arbeidsongeschiktheidsverzekering, waar de zzp’ers juist naar op zoek zijn.” Ook Niemöller heeft nog wel een wensenlijst voor het hoofdkantoor – al is die wat meer gericht op haar oudere doelgroep in ’t Gooi. Ze zou dolgraag een overwaardehypotheek in het schap willen hebben. „Ik had daar van de week weer klanten voor: die mensen wilden 150.000 euro lenen om lekker van te eten en leuke dingen van te doen. Die hadden vijf ton overwaarde op het huis, maar ze konden het niet betalen op hun pensioeninkomen. Dat zijn er veel hier. Juist in deze regio heb je vaak oud-ondernemers die nooit iets aan hun pensioen hebben gedaan en prachtig wonen. Maar nu met een klein pensioen het onderhoud niet kunnen bekostigen maar er wel willen blijven wonen. Die moet ik nee verkopen. Dat is echt zonde.”||https://www.nrc.nl//nieuws/2022/09/05/hoe-sns-bank-wel-haar-filialen-open-kan-houden-a4140826
2022-09-05||Het opstappen van minister Staghouwer vertraagt het toch al complexe stikstofdossier  van het kabinet||Anderhalve minuut had Henk Staghouwer (ChristenUnie) op maandagavond nodig om duidelijk te maken waarom hij per direct opstapt als minister van Landbouw, Natuur en Voedselkwaliteit (LNV). „Ik heb mij de vraag gesteld of ik de juiste persoon ben om leiding te geven aan de opgaven die er liggen”, zei hij op een kort persmomentje. Ik ben afgelopen weekend tot de conclusie gekomen dat ik die persoon niet ben.” Vragen beantwoordde hij niet.  Met Henk Staghouwer (60) vertrekt de eerste bewindspersoon van het kabinet-Rutte IV. De voormalige gedeputeerde was vanuit Groningen naar Den Haag gekomen, zo zei hij zelf, om de boeren perspectief te bieden in een onzekere tijd. Maar in die missie slaagde  hij in acht maanden nooit. Weinigen in Den Haag zijn écht verbaasd over zijn vertrek. Staghouwer had weinig krediet in de Tweede Kamer, in het kabinet en op zijn eigen ministerie.  Staghouwer werd door de ChristenUnie naar voren geschoven om een van de meest complexe dossiers van Rutte IV op zich te nemen: de stikstofcrisis. In het coalitieakkoord staat dat de stikstofuitstoot met 50 procent moet zijn verminderd in 2030. Dat vereist harde ingrepen in de landbouw. Om die klus te klaren trok Staghouwer op het ministerie van Landbouw op met Christianne van der Wal (VVD), de minister voor Stikstof en Natuur.  Op het eerste oog had Van der Wal  de moeilijkste portefeuille. Zij gaat over het uitkopen van boeren, zij moet zorgen dat het kabinet de harde reductiedoelen haalt waartegen boeren al maanden protesteren. Staghouwer mocht de zachte hand van het kabinet vertegenwoordigen. Aan hem de taak om te laten zien hoe boeren het in de toekomst dan wél konden volhouden, te midden van nieuwe technieken, nauwere regels en banken die nog niet staan te springen voor de stap naar biologische landbouw.  De doelen van Rutte IV zijn ambitieus, maar de uitvoering liet te wensen over. In juni presenteerden Staghouwer en Van der Wal een – inmiddels berucht – kaartje waarop per gebied was ingekleurd hoever de stikstofuitstoot moest worden teruggedrongen. Dat kaartje leidde direct tot boosheid onder boeren. Op dezelfde dag had Staghouwer ook zijn zogeheten perspectiefnota voor de landbouw gepresenteerd. Ook die kon op kritiek rekenen. Toen het ministersduo de plannen twee weken later in de Tweede Kamer verdedigde, liep hun lot verder uiteen. Van der Wal oogstte ondanks alle kritiek lof voor haar standvastigheid en duidelijkheid. De onvrede in de Kamer over Staghouwer nam alleen maar verder toe. De minister probeerde zich uit de situatie te redden door ter plekke te beloven om met een nieuw, veel gedetailleerder perspectief te komen. In september al, vóór Prinsjesdag. Op LNV   keken ze verbaasd op. Zo’n gedetailleerde brief, zo snel al? In de coalitie ontstonden in die tijd al twijfels over de vriendelijke, maar weifelend overkomende Staghouwer. In debatten oogde hij afwezig, zijn spreekteksten waren vaag, en de indruk ontstond dat Staghouwer intern weinig gezag had. Landbouwwoordvoerders van de vier coalitiepartijen (VVD, D66, CDA en ChristenUnie) kwamen geregeld langs op het ministerie om feedback te leveren voordat Kamerbrieven verstuurd zouden worden. Het viel Kamerleden op dat hij niet vaak zelf met ideeën kwam, maar onder druk stond van ambtenaren die niet zitten te wachten op een grote hervorming van de agrarische sector. Het leek volgens betrokkenen op een minister onder curatele – van zowel de coalitie als zijn eigen ambtelijk apparaat.  Complicerende factor was dat het kabinet naar aanleiding van  boerenprotesten Johan Remkes aanstelde als ‘onafhankelijk gespreksleider’. Remkes’ rol  werd groter dan alleen die van bemiddelaar. Hij moet ook een probleem in de coalitie oplossen. CDA-leider Wopke Hoekstra noemde onlangs 2030 als jaar dat de doelen gehaald moesten worden „niet heilig”. Vooral D66 hecht zeer aan 2030. Zolang Remkes niet met aanbevelingen komt, is deze mogelijke crisis even bevroren. De partijen hebben hun meningsverschillen even opgeschort. Duidelijk is dat in de coalitie verschillend wordt gedacht over het stikstofdossier.  Staghouwer beloofde vorige week nog dat hij snel klaar zou zijn met zijn brief, maar in de Kamer was er steeds minder vertrouwen in. Maandag stuurde Staghouwer een (laatste) brief naar de Kamer, waarin hij schreef dat zijn perspectief op de toekomst van de landbouw voorlopig is uitgesteld, in afwachting van Remkes.  Tot er een opvolger  is, wordt Staghouwer vervangen door partijgenoot Carola Schouten. Zij is nu minister voor Armoedebestrijding, maar ze is ook Staghouwers voorganger als minister van Landbouw. Hoe dan ook: het stikstofdossier loopt fikse vertraging op. ||https://www.nrc.nl//nieuws/2022/09/05/opstappen-staghouwer-vertraagt-complex-stikstofplan-van-kabinet-a4140846
2022-09-05||Tegen IJsland moet alles goed gaan voor de Oranje Leeuwinnen||‘Kaatsen, komaan! Hop, rechterbeen, andere rechterbeen. Tik, tik! Juist. Hard inspelen, naar je rechterbeen, niet naar je linkerbeen! Dat is goed, dat is goed. Tik, tik!” Wie Andries Jonker, de nieuwe bondscoach van de Nederlandse voetbalsters, de afgelopen week aan het werk zag weet: dit is een man met wie niet te spotten valt.  Met minder dan het maximale neemt hij geen genoegen, en wie niet kan meekomen moet dat eerlijk zeggen, maar dan is daar de deur. „Heel direct” noemde aanvoerder Sherida Spitse hem na een training in de aanloop naar de WK-kwalificatiewedstrijd van dinsdag tegen IJsland. „Old school.” Ze hield er wel van, zei ze, hoe directer hoe beter. „Iedereen zal  keihard moeten werken om weer stappen te maken met elkaar.” Na het teleurstellend verlopen EK onder Jonkers voorganger Mark Parsons staat er behoorlijk wat druk op die progressie, want van de wedstrijd tegen IJsland hangt veel af. Na zeven wedstrijden staat Oranje op de tweede plaats in de groep, met een achterstand van een punt op IJsland, dat vrijdag met ruim verschil Wit-Rusland versloeg. (6-0). Nederland moet winnen om als eerste in de poule te eindigen en daarmee kwalificatie voor het WK in Australië en Nieuw-Zeeland, volgend jaar zomer, af te dwingen. De nummer twee krijgt een herkansing in de play-offs.   In een laatste test voor de cruciale wedstrijd tegen IJsland won Oranje vrijdag  nipt van Schotland, de nummer 23 van de wereld. Nederland was aanzienlijk sterker, maar sprong slecht om met de vele kansen: 2-1.  Vivianne Miedema maakte in de tiende minuut  het eerste doelpunt, op aangeven van Daniëlle van de Donk, maar twee minuten later volgde al de gelijkmaker. Invalster Fenna Kalma maakte in de slotfase de winnende treffer.  Jonker sprak na afloop van een „prachtige avond”. Er zat volgens hem „veel energie en power” in de ploeg. „Alleen hebben we dit allemaal vergeten uit te drukken in de score. Het had gewoon 6-1 moeten zijn.” Wel erkende hij dat de defensie soms kwetsbaar was. „Maar dat heeft ook tijd nodig. Ik kan nu wel van blijdschap uit het stadion springen. Als je ons woensdag op de training had gezien: alles ging verkeerd.” Het vertrek van Parsons moet voor veel speelsters  een opluchting zijn geweest. Want al probeerde iedereen het P-woord in de eerste trainingsweek te mijden – „ik heb geen zin om ouwe koeien uit de sloot te halen”, zei Spitse – tussen de regels door werd wel duidelijk waar het aan heeft geschort. En dat is niet alleen de breedsprakigheid van de Brit, waar spits Jill Roord zich tijdens het EK kritisch over uitliet. Het is ook het gebrek aan fysiek vermogen op het internationale podium. „Zo fit als Engeland, Duitsland, Spanje en Frankrijk zijn”, zei Spitse,  „daar moeten wij een paar procent bij opzetten om aan te haken”. Als de ploeg fitter is, maakt het niet uit hoeveel procent balbezit de tegenstander heeft, zei ze, want dan kun je met uithoudingsvermogen veel tegenwicht bieden. „En Andries vraagt in dat opzicht veel van de ploeg.” Niet alleen bij het Nederlands elftal, maar ook bij hun clubs moeten speelsters  volgens Spitse aan hun fysieke gesteldheid  werken. „Daar moeten ze hun verantwoordelijkheid in nemen. Ben ik waar ik wil zijn? Ben ik tevreden of wil ik meer? Die vragen moet eenieder zichzelf elke dag stellen.” Maar de voetbalsters zijn het afgelopen jaar door meer zaken achterop geraakt. Parsons mag dan „een mooi mens” zijn, zei Shanice van de Sanden, maar een Van Gaal-achtige duidelijkheid is op dit moment  „echt nodig”. Nederlanders zijn heel direct, zei ze, en Jonker is – anders dan Parsons – „een echte Nederlander”. Van de Sanden, die na twee WK’s, een EK en de Olympische Spelen  op een zijspoor was beland onder Parsons, voelt zich „een heel gelukkig mens” sinds zij door Jonker aan de selectie is toegevoegd. Ze was niet boos dat Parsons haar buiten de selectie voor het EK had gehouden, maar wel teleurgesteld. „Je moet niet te lang in een teleurstelling blijven hangen”, zei ze. „Een dag of twee dagen verdrietig zijn en dan moet de kop weer omhoog.” Jonker lijkt vooralsnog een goede keus voor het Nederlands elftal in deze fase. Hij is veeleisend, direct, maar ook toegankelijk en gevat. „Speelsters mogen alles zeggen en vragen”, zei hij indirect verwijzend naar de  kritiek van Roord op zijn voorganger, maar „uiteindelijk beslis ik”. Inbreng van sporters is belangrijk, zeker  in een land als Nederland waar „iedereen een mening heeft over alles”, maar „iemand zal moeten beslissen”. Tijdens een training vorige week stond Jonker ontspannen te praten met Roord, een glimlach op het gezicht. Maar als het hem even later niet snel genoeg gaat tijdens het kaatsen, verheft hij zijn stem. „Ritme krijgen, Jill, ritme krijgen. Het moet perfect. Het is nog steeds niet perfect!” Bij zijn eerste kennismaking met de ploeg, een week geleden, had hij twee belangrijke boodschappen, vertelde hij vorige week aan de verzamelde pers. De eerste was dat speelsters „te allen tijde als groep moeten optreden”. Individualisten hadden beter voor tennis kunnen kiezen. Dan kun je je eigen ding doen. Bij voetbal moet je voortdurend rekening houden met je medespelers. De tweede boodschap was dat je in topsport alleen succesvol kunt zijn, als je er alles voor doet en laat. In het verleden behaalde resultaten bieden geen garantie voor de toekomst. „Als we ons dát realiseren, komt het talent vanzelf bovendrijven.”||https://www.nrc.nl//nieuws/2022/09/05/tegen-ijsland-moet-alles-goed-gaan-voor-de-groepswinst-a4140825
2022-09-05||Noodstroomverbinding met kerncentrale in Zaporizja afgesloten na brand||De kerncentrale van Zaporizja heeft de verbinding met het Oekraïense elektriciteitsnet, die de centrale ook van elektriciteit voorzag, ontkoppeld. Dat hebben het nationaal energiebedrijf Energoatom en het Internationaal Atoom Energie Agentschap (IAEA) maandag bekendgemaakt. Volgens het VN-atoomagentschap hebben Russische beschietingen een brand veroorzaakt in de centrale, waarna de noodstroomverbinding met een nabijgelegen thermische centrale opzettelijk werd losgekoppeld.  De stroomlijn is niet beschadigd en zal weer worden aangesloten als de brand volledig is geblust, zo hebben Oekraïense werknemers van de centrale aan het IAEA laten weten. De centrale ontvangt in de tussentijd nog wel de nodige elektriciteit van de enige werkende reactor. De Oekraïense president Volodymyr Zelensky zei maandag volgens persbureau Reuters dat de stroomuitval „één stap verwijderd was van een catastrofe”. Elektriciteit is cruciaal voor de koeling van de reactoren. Drie van de vier hoogspanningsleidingen naar de kerncentrale waren al eerder beschadigd door beschietingen van het Russische leger. Het VN-agentschap had vorige week een team van experts gestuurd naar de door Rusland bezette centrale in Zaporizja, de grootste van Europa, om de veiligheid in het complex te controleren en de stroomvoorzieningen te stabiliseren. Twee IAEA-experts blijven voorlopig op de locatie. Het agentschap heeft aangekondigd dinsdag een rapport uit te brengen over de missie naar de kerncentrale. De centrale in Zaporizja heeft zes reactoren die als ze allemaal aan staan 5,7 gigawatt aan elektrisch vermogen leveren, genoeg om ruim vier miljoen huishoudens van elektriciteit te voorzien. Vorige week sprak IAEA-baas Rafael Grossi zijn zorgen uit over de situatie in Zaporizja, nu beschietingen rondom het complex de afgelopen maand weer zijn toegenomen. ||https://www.nrc.nl//nieuws/2022/09/05/noodstroomverbinding-met-kerncentrale-in-zaporizja-afgesloten-door-brand-a4140827
2022-09-05||Russische oud-journalist Safronov veroordeeld tot 22 jaar cel voor hoogverraad||Een Russische rechtbank heeft ex-onderzoeksjournalist Ivan Safronov maandag tot 22 jaar celstraf veroordeeld voor „hoogverraad”, zo melden internationale persbureaus. De rechtbank in Moskou stelt dat Safronov zich schuldig heeft gemaakt aan het delen van staatsgeheimen, maar critici spreken van een politiek proces, bedoeld om een Kremlin-kritische (oud-)journalist het zwijgen op te leggen. Safronov moet zijn straf uitzitten onder een streng regime in een strafkolonie. Safronov (32) werd in juli 2020 gearresteerd en zit sindsdien in voorarrest. Hij werd beschuldigd van het delen van militaire geheimen met Tsjechische inlichtingendiensten en een Duitse staatsburger. Safronov pleitte onschuldig en noemde de aanklacht tijdens zijn slotpleidooi „absurd”. Hij zei nooit toegang te hebben gehad tot geheime documenten en benadrukte dat in het strafproces geen getuigenverklaringen zijn gebruikt ter ondersteuning van de aanklacht.  Ruim een jaar voor zijn arrestatie werd Safronov plotseling ontslagen door de zakenkrant Kommersant. Voor die krant schreef hij jarenlang over onder meer het Russische leger. Samen met een collega had hij gepubliceerd over het mogelijke vertrek van Valentina Matvienko, de machtige voorzitter van het Russische Hogerhuis en een bondgenoot van president Vladimir Poetin. Na het ontslag van Safronov en zijn collega stapte een groot deel van de redactie ook op bij de krant in solidariteit met hun collega’s. Safronov ging na zijn vertrek aan de slag als adviseur bij de Russische ruimtevaartorganisatie Roskosmos. Afgewezen schikking
Aan het eind van het proces bood de aanklager Safronov een schikking aan: in ruil voor een bekentenis zou hij een gevangenisstraf van twaalf jaar krijgen, de helft van de eis van 24 jaar. Volgens zijn advocaat liet Safronov in niet mis te verstane bewoordingen weten niet op het voorstel in te gaan, zo vertelde de raadsman aan The Guardian. Persbureau AP tekende op dat Safronov „ik houd van jullie allemaal” riep naar collega’s en vrienden die naar de rechtbank waren gekomen om hem te steunen. Volgens mensenrechtenorgannisatie Amnesty International toont de veroordeling van Safronov „de hachelijke realiteit waarmee journalisten in Rusland vandaag worden geconfronteerd”. Dat zei Natalia Priloetskaja, Rusland-onderzoeker voor Amnesty in een verklaring. De advocaten van Safronov lieten aan het Russische persbureau RIA Novosti weten in beroep te gaan tegen de uitspraak.||https://www.nrc.nl//nieuws/2022/09/05/russische-oud-journalist-safronov-veroordeeld-tot-22-cel-wegens-verraad-a4140774
2022-09-05||Nederland is koploper in het besparen op gasverbruik. Wat doen andere Europese landen?||Energieminister Rob Jetten (D66) zei het voor de zomervakantie al. De „crux” om deze winter een ramp te voorkomen, is gas besparen, en niets anders. Na dit weekend lijkt het de vraag hoe lang het kabinet daarbij nog uitgaat van de vrijwillige bereidheid van burgers en bedrijven, en wanneer het overgaat tot (meer) dwingende maatregelen. Vrijdag kondigde het Russische staatsgasbedrijf Gazprom aan dat de belangrijke Nord Stream 1-pijpleiding voorlopig niet meer opengaat, na een vermeende „lekkage”. Als het Westen zijn sancties intrekt en reparatiewerkzaamheden weer mogelijk zouden worden,  is er een kans dat er weer gas gaat stromen, claimde het Kremlin maandag. In de energieoorlog die Rusland sinds de invasie van Oekraïne  voert met Europa, lijkt het een zoveelste prik. Maar wie uitzoomt, ziet dat Moskou zijn gaswapen inmiddels zonder schroom inzet. Van de oorspronkelijke volumes die naar Europa stroomden, is nu minder dan een kwart over. De gasprijzen schoten maandagochtend  de lucht in. De euro daalde en Europese aandelenbeurzen gingen in het rood. Die onrust ontstond ondanks op het oog geruststellend nieuws dat steeds meer Europese landen – inclusief Nederland – hun wintervoorraden flink hebben aangevuld. De ontnuchterende waarheid is dat voor veel EU-landen die voorraden onvoldoende zijn om een volledige winter door te komen, bij een totale stop van de Russische gastoevoer. Dan komt het aan op alternatieven – maar die zijn schaars, en (peper)duur. Blijft over: besparen. Dat gebeurde tot nu met wisselend succes. In sommige EU-landen schiet het nauwelijks op, Nederland daarentegen is een Europese koploper. In een Kamerbrief die Jetten eind juli verstuurde, staat dat Nederland in de eerste vier maanden van dit jaar zijn gasverbruik met 20 procent had weten te verlagen. Dat was deels te verklaren door de milde winter. Maar burgers en bedrijven hadden ook daadwerkelijk flink bespaard op hun energieverbruik – al was dat soms noodgedwongen: sommige bedrijven hebben hun productie (deels) stilgelegd omdat ze de energierekening niet meer kunnen betalen. Of de trend doorzet, is nog onduidelijk. Of het genoeg zal zijn voor de winter evenmin. Volgens de Gasunie  komt zelfs bij een volledige stop van de Russische toevoer de gasvoorziening niet in gevaar, omdat Nederland over grote voorraden beschikt en verschillende alternatieven heeft. Maar die conclusie is onder andere gebaseerd op de aanname dat er een milde winter komt. En als Duitsland wél in problemen komt, zou het, de solidariteit inroepend, een  beroep kunnen doen  de Nederlandse voorraden. En Duitsland voorziet problemen. Maandag werd bekend dat twee kerncentrales in het zuiden, die met die in Nedersaksen eind december hadden moeten worden uitgeschakeld,  tot half april aan het stroomnet blijven.  Tot nu toe hebben vrijwel alle Europese landen, inclusief Nederland, met de zachte hand besparingen proberen af te dwingen.  Minister Jetten lanceerde voor de zomer een campagne (‘Zet ook de knop om’) om burgers en bedrijven aan te moedigen energie te besparen. Op Twitter deelde hij een gelikte gids met tips om minder energie te verbruiken. En er kwam meer en sneller geld om (kwetsbare) huishoudens te helpen met het verduurzamen van hun huis. Maar echt dwingend werd het nooit. Ja, de reeds bestaande zogeheten ‘energiebesparingsplicht’ voor bedrijven werd in juli aangescherpt. Ook van grotere bedrijven wordt nu geëist dat zij investeringen in verduurzaming doen, als daarvan bewezen is dat die zich binnen vijf jaar terugverdienen (zoals LED-verlichting installeren). Maar de controle op naleving van die wet was tot nu vrijwel non-existent, en moet zich straks nog maar bewijzen. Jetten heeft hiervoor extra geld aangekondigd. Net als andere Europese landen heeft Nederland wel een plan klaarliggen met dwangmaatregelen voor als het écht misgaat, het Bescherm- en Herstelplan. Daarin staat dat bedrijven op rantsoen gezet kunnen worden, of zelfs helemaal afgesloten. De vraag is of het niet te laat is als dat plan uit de kast gehaald moet worden. Hoewel het bedoeld is om chaos te voorkomen, breekt die mogelijk toch uit. Politici van verschillende partijen zeggen dat vooralsnog onvoldoende duidelijk is welke bedrijven  als eerste afgesloten worden, en welke pas later. Dat is een recept voor ruzie. Op dit moment grijpen steeds meer Europese landen  naar middelen om de financiële pijn  te verzachten en torenhoge energierekeningen betaalbaar te houden. Duitsland kondigde afgelopen weekend een gigantisch – derde – steunpakket aan ter waarde van 65 miljard euro. In Nederland plant het kabinet koopkrachtreparatiemaatregelen ter waarde van 15 miljard euro –  die pas begin volgend jaar van kracht worden. Zweden en Finland kwamen met vergaande hulp voor noodlijdende energiebedrijven.  Het blijft in zekere zin symptoombestrijding en kan zelfs averechts werken. Want valt de rekening minder hoog uit, dan verdwijnt de prikkel om gas te besparen. Precies het tegenovergestelde van wat Jetten graag wil.   De kern van de Franse strategie is sobriété énergétique, energiesoberheid. Mens en bedrijf moeten de komende twee jaar het nationale energieverbruik met 10 procent verlagen. Er zijn nog geen stringente maatregelen. Wel moeten bedrijven deze maand een plan presenteren hoe zij dit gaan doen. Wat de consequentie is als zij dit niet doen, is nog niet duidelijk. Ministeries publiceerden reeds plannen: van de thermostaat op maximaal 19 graden tot het vergroenen van het wagenpark. Burgers worden aangemoedigd „kleine gestes” te doen. Premier Élisabeth Borne beloofde dat ze niet hoeven te vrezen voor rantsoeneringen. Bedrijven zullen in het geval van energiequota als eerste moeten inleveren. De minister van Ecologische Transitie Agnès Pannier-Runacher toonde zich vrijdag optimistisch en zei dat Frankrijk goed op weg is de gasvoorraad op orde te krijgen. In combinatie met kernenergie en Europese solidariteit zou dit voldoende moeten zijn om de winter door te komen. Maar, de regering bereidt ook scenario’s voor waarin wel quota worden opgelegd en in het ergste geval geplande stroomuitvallen zullen plaatsvinden. Floor Bouma    Energiebesparing, nee, daar zet de Poolse regering voorlopig niet op in. Wel op kostenbesparing voor burgers die lijden onder de stijgende prijzen. Vier miljoen – vooral armere – huishoudens stoken kolen. Die kwamen vooral uit Rusland, maar Polen kondigde in april onmiddellijk een kolenboycot af. De prijs van steenkool voor thuiskachels dreigt te verdrievoudigen. De conservatief-nationalistische regering besloot burgers die van kolen afhankelijk zijn te subsidiëren. Het wegvallen van Russisch gas is voor Polen een minder groot probleem, maar verschillende fabrieken hebben vanwege de gasprijs aangekondigd hun productie terug te schroeven. Er dreigen tekorten aan bier, kaas, kunstmest en andere chemicaliën. Ook deze grootverbruikende producenten beloofde de regering financiële steun. Polen ligt op Europees niveau regelmatig dwars als het gaat om het reduceren van CO2-uitstoot en lijkt niet geneigd energiebesparing prioriteit te geven. Wel is er een hernieuwd initiatief mensen te helpen hun huis te isoleren. Steden waar de oppositie aan de macht is, lijken het meest geneigd tot energiebesparing, zoals het lager zetten van de thermostaat. Emilie van Outeren    De Belgische regering geeft zelf graag het goede voorbeeld door in alle federale overheidsgebouwen de airco niet lager te zetten dan 27 graden, en komende winter de thermostaat van 21 naar 19 graden terug te draaien. Hetzelfde is gevraagd aan bedrijven. Per graad omlaag geldt een energiebesparing van 7 procent. Dat ga je wel voelen, viel vrijdag in Het Laatste Nieuws te lezen. Maar, zeiden experts, binnen zeven tot tien dagen is een mens eraan gewend. In bejaardentehuizen kunnen bewoners wat langer nodig hebben zich aan te passen. Maar ook zij komen met een dikke trui de winter wel door. Ook buiten zal het op veel plaatsen wat minder warm gaan aanvoelen nu de dagen korten. Tussen zeven uur ’s avonds en zes uur ’s ochtends gaat de verlichting van monumenten en federale overheidsgebouwen uit. Op straat worden lampen gedoofd waar dat kan. Diverse gemeenten plaatsen nu in hun lantaarnpalen LED-verlichting. Ter inspiratie kregen Vlaamse gemeenten van minister Bart Somers (Open-VLD) van Binnenlands Bestuur vrijdag een gids met besparingstips voor de korte en lange termijn. De goede voorbeelden van ijverige besturen zijn legio; in Genk is de temperatuur van het zwembadwater verlaagd naar 28 graden en staat de douche een graad kouder, in Zaventem wordt de verlichting op sportvelden gedimd tot 75 procent – behalve bij wedstrijden. In Tervuren gaat de Jazzfontein voorlopig niet aan. Maar een echte ‘quick win’, staat in de gids, is verlagen van de temperatuur in ‘de vergeten ruimtes’; daar waar dataservers staan. Die worden meestal gekoeld om ze optimaal te laten werken. Dat blijkt, volgens Somers, helemaal niet nodig. Dennis Boxhoorn    In het Verenigd Koninkrijk gaat energie voorlopig niet op rantsoen. De nieuwe premier Liz Truss, sloot dit vorige week zelfs helemaal uit. Zoals een BBC-verslaggever deze week zei, „gaat zelfs de tip om een trui aan te trekken om energie te besparen onze politici al te ver”. Het VK is veel minder afhankelijk van Rusland voor gas dan veel andere Europese landen. Minister van Financiën Nadhim Zahawi zei vorige week echter dat „de realiteit is dat we naar onze energieconsumptie moeten kijken”. Concreter werd hij niet. Huishoudens in het VK gaan er volgens het Internationaal Monetair Fonds gemiddeld 8,27 procent aan koopkracht op achteruit, het hoogste percentage van West-Europa, iets meer dan in Nederland (8,25 procent). Huizen zijn over het algemeen matig geïsoleerd en veel verwarmingen draaien op gasketels. In Schotland en Noord-Ierland kijken de regeringen wat ze in overheidsgebouwen kunnen doen. En in het VK zijn ‘warmtebanken’ in oprichting; openbare voorzieningen waar mensen overdag terecht kunnen als ze de verwarming thuis niet kunnen betalen. Annemarie Kas    Wie deze zomer in een Duits zwembad sprong, kon onaangenaam worden verrast: openbare zwembaden draaiden de verwarming naar beneden of helemaal uit. Het ministerie van Economie en Klimaat roept sinds juli op om korter te douchen, onder het motto: „Wie energie spaart, versterkt de onafhankelijkheid van Duitsland”. Minder warm water betekent in de eerste plaats minder gasverbruik: in Duitsland wordt gevreesd voor lege gasopslag en een stilvallende industrie. Maar ook op stroom wordt bezuinigd. Warenhuisketen Galeria en elektronicamarkt Saturn zetten hun roltrappen stil. Openbare gebouwen mogen niet warmer dan 19 graden worden verwarmd. Etalageverlichting blijft uit. Bondspresident Frank-Walter Steinmeier kondigde aan zijn slot Bellevue alleen nog maar bij speciale gelegenheden te verlichten. Volgens de onlangs aangepaste energiewet mogen privézwembaden deze winter niet verwarmd worden. Sauna’s – ook openbare – moeten deze winter uitblijven, zoals de chef van het Duitse netbeheer, Klaus Müller voorstelt. „Op recreatiegebied doen alsof er niets aan de hand is”, aldus Müller, zou „grof onsolidair” zijn. Maandag werd bekend dat twee kerncentrales in het zuiden, die met die in Nedersaksen eind december hadden moeten worden uitgeschakeld, tot half april aan het stroomnet blijven. De maatregelen leiden tot politieke spanningen. De gemeente Bitterfeld-Wolfen in Saksen-Anhalt, kondigde aan het lokale zwembad te sluiten. Een regionale politicus van het rechts-populistische AfD riep op om daartegen te protesteren; de schattingen van de opkomst variëren tussen de 800 en 2.000 mensen. Vervolgens nam de gemeenteraad een resolutie aan die werd voorgesteld door de AfD, tegen de hoge stroomprijzen: Duitsland moet de sancties tegen Rusland opheffen, en niet langer wapens aan Oekraïne leveren. Verscheidene gemeentes uit Saksen-Anhalt ondertekenden deze week een brief aan minister Robert Habeck van Economie, waarin ze snelle hulp eisen voor de hoge energieprijzen en hun zorg uiten over sociale onrust in de gemeentes. Nynke van Verschuer ||https://www.nrc.nl//nieuws/2022/09/05/besparen-besparen-besparen-a4140838
2022-09-05||Europa is verwikkeld in een energie-oorlog met Rusland. De vraag die steeds urgenter wordt: wie heeft de langste adem?||Eigenlijk is er allang niemand meer die twijfelt aan het motief van de Russische president Vladimir Poetin om de gastoevoer naar Europa af te knijpen. Poetin zet Europa onder druk om het opmerkelijk eensgezinde anti-Rusland-front, dat na de inval in Oekraïne ontstond, uiteen te spelen. Rusland neemt daarbij altijd enigszins halfslachtig de moeite om zijn intenties te verdoezelen. De onderbreking van de gastoevoer via de befaamde Nord Stream 1-leiding, die Russisch gas naar Duitsland brengt, is maar tijdelijk, heette het eerst. De oorzaak van de onderbreking is een technisch mankement. Het wachten is op nieuwe onderdelen. Maandag kwam het Kremlin met een nieuwe, scherpere variant. Nord Stream 1 werd vrijdag volledig gesloten, omdat Europa Rusland sancties heeft opgelegd, zei woordvoerder Dmitri Peskov. „De problemen met het pompen van gas ontstonden omdat westerse landen sancties tegen ons land en een aantal bedrijven afkondigden. Er zijn geen andere oorzaken voor dit probleem.” Op de vraag of de pijpleiding weer open zou gaan als de sancties worden opgeheven, antwoordde Peskov volgens persbureau Reuters: „Zeker!” De Europese Commissie merkte op dat Nord Stream 1 niet de enige pijpleiding is die Russisch gas naar Europa brengt, maar dat de aanvoer via die andere leidingen niet substantieel is verhoogd. Oud-president Dmitri Medvedev, nu leider van de Russische Veiligheidsraad, beschuldigde Duitsland ervan een „hybride oorlog” tegen Rusland te voeren. De onzekerheid die Rusland keer op keer zaait met de gaskraan, is genoeg om handelaren en politici in het Westen in de gordijnen te jagen. Maandagochtend schoot de prijs voor gas omhoog. Met 30 procent. Europa is verwikkeld in een regelrechte energie-oorlog. En dat aan de vooravond van het stookseizoen. De messen liggen op tafel en één vraag wordt steeds belangrijker: wie heeft de langste adem? In theorie zijn democratische landen in zo’n confrontatie met een autocratie, waar de stem van de bevolking op het tweede plan komt, in het nadeel. Torenhoge energieprijzen kunnen in het Westen vroeg of laat leiden tot de prangende vraag of Oekraïne die extreme gasprijs wel waard is. Het klinkt cru en zover is het nog niet, maar het is geen buitenissig scenario. In Praag, hoofdstad van tijdelijk EU-voorzitter Tsjechië, gingen  zaterdag zeventigduizend mensen de straat op om te demonstreren tegen de EU, de NAVO én de hoge energieprijs, een dag nadat de regering een motie van wantrouwen over de energieprijzen net had overleefd. In Duitsland probeert die Linke mensen te mobiliseren door de verantwoordelijkheid voor de hoge energieprijs bij regeringspartij De Groenen te leggen. In Italië is het juist nationalistisch rechts dat de Russische sancties bekritiseert. We moeten Oekraïne steunen, zei Matteo Salvini, leider van Lega, maar hij wilde geen sancties die meer pijn doen in de landen die ze opleggen dan in het land dat ze opgelegd krijgt. Enfant terrible Hongarije maakt al maanden problemen als het om Europese sancties gaat en neemt sinds vorige week doodgemoedereerd méér gas af van Gazprom. In Nederland nemen critici het kabinet op de korrel omdat het niet genoeg zou doen om duidelijk te maken waarom de geopolitieke offers noodzakelijk zijn. Minister Wopke Hoekstra (Buitenlandse Zaken, CDA) waarschuwde maandag uitdrukkelijk dat de oorlog lang kan duren en dat ‘oorlogsmoeheid’ dreigt. „Inmiddels is de oorlog van de meeste voorpagina’s verdwenen, maar zijn hoge energieprijzen voor gezinnen in heel Europa keihard voelbaar geworden”, zei hij bij de opening van het academisch jaar in Leiden. „Oorlogsmoeheid ligt in zo’n situatie op de loer. En reken maar dat Poetin zal proberen deze vermoeidheid aan te wakkeren. Toch is er geen alternatief voor volhouden. Volhouden, in de volle wetenschap dat er geen enkele garantie is dat deze oorlog binnenkort voorbij is.” Hoekstra herhaalde dat steun voor Oekraïne óók noodzakelijk is omdat in Oekraïne ook de vrijheid van de rest van Europa wordt verdedigd. „Zij vechten daar voor de onafhankelijkheid van hun land, en voor waarden die ook de onze zijn: vrijheid, zelfbeschikking, mensenrechten en de  rechtsstaat.” Het is een bekende en steekhoudende argumentatie, maar zal de abstracte vrijheidsstrijd opwegen tegen reëel gevoelde sanctiepijn? Komen  steunpakketten  die huishoudens tegen extreme prijzen moeten beschermen op tijd? Intussen is het ook de vraag hoelang Poetin het zonder inkomsten uit gasleveringen  kan uitzingen. Autocraten hebben weliswaar minder last van demonstraties, ze zijn niet almachtig. Sancties zijn een populair instrument van buitenlands beleid, maar ze zijn niet zonder risico. Ze zijn vaak schadelijk voor de partij die ze uitvaardigt, bijvoorbeeld omdat ze leiden tot prijsstijgingen. En ze maken een tegenreactie los. Toen het Westen Oekraïne steeds nadrukkelijker ging steunen – met  militaire trainingen en zware wapens – kwam de vraag op hoe Poetin op die provocaties zou antwoorden. Dat antwoord is er nu.||https://www.nrc.nl//nieuws/2022/09/05/poetin-voert-de-druk-op-in-de-energie-oorlog-met-europa-a4140837
2022-09-05||Reed trucker M. motoragent Arno expres dood?||Buiten de rechtbank hangen zwarte en witte ballonnen en een spandoek met daarop #rustzachtArno. Binnen in de rechtszaal ligt op een schrijftafel een politiehelm met daarachter een foto van Arno de Korte, de Rotterdamse motoragent die op 7 juli 2021 omkwam na een aanrijding met een vrachtwagen, bestuurd door een trucker uit Melissant (Goeree-Overflakkee). De entourage van de zaak, maandag en dinsdag in de Rotterdamse rechtbank, over het dodelijk ongeluk, week af van die bij andere zaken. Daarvan getuigden niet alleen spandoek en helm. Politiemensen vervulden in de zaal niet slechts de gebruikelijke bewakingstaken, maar waren ook bij de zitting aanwezig, uit solidariteit met hun gestorven collega. Trucker M. (47) wordt er door het Openbaar Ministerie van verdacht de motoragent expres te hebben aangereden, dit uit „rancune” tegen de politie. Het OM legt M. moord ten laste, het opzettelijk doodrijden dus van De Korte, en daarnaast ook het doorrijden na de botsing. De verdachte ontkende, ook deze maandag weer, de beschuldiging. Hij heeft steeds volgehouden dat hij de motoragent niet tijdig had opgemerkt, doordat die plots voor hem kwam rijden en stopte. OM en verdediging sloegen elkaar maandag ter zitting met camerabeelden en een animatie om de oren. Justitie wilde een beeld scheppen dat de truck al lang gevolgd werd door de motoragent, die daarna op ruime afstand voor hem ging rijden om een volgteken te geven. De animatie moest dat beeld ondersteunen.  De advocaat van M. stelde daar andere camerabeelden uit andere hoeken tegenover. Die moesten juist tonen dat de motoragent pas in een laat stadium van de linkerbaan naar rechts was geschoven, op korte afstand voor de truck. Nadat de motoragent vervolgens hard had afgeremd voor het verkeerslicht om naar rechts te gaan, werd hij door de geschrokken trucker overreden.  Halverwege de middag kwam getuige-deskundige Aart Spek van het Nederlands Forensisch Instituut (NFI) aan het woord. Zijn conclusies – ook op basis van camerabeelden – weken op enkele punten af van de voorstelling van zaken door justitie en politie. De afstand tussen de achterkant van de politiemotor en de voorkant van de truck was volgens Spek veel korter dan de 28 meter die de verkeerspolitie had berekend. De truck volgde de motoragent op 7,5 meter richting stoplicht, aldus deskundige Spek. De truck reed toen 44 kilometer per uur.  Tot consternatie van aanwezige nabestaanden, spoelde Spek de beelden van de fatale botsing op de schermen in de zaal enige keren heen en terug. Verdachte M. zei maandag overigens zich niets van het hele voorval te kunnen herinneren, ook niet dat hij later nog langs de plek des onheils is gereden. Zijn herinnering werd pas actief bij zijn arrestatie door de politie.  De zaak rond de dood van motoragent Arno maakte, nu iets meer dan een jaar geleden, zowel binnen als buiten het Rotterdamse politiekorps veel los. Honderden motoren en politieauto's reden op 16 juli vorig jaar als eerbetoon door de stad. Ook toenmalig minister Ferd Grapperhaus (Justitie en Veiligheid, CDA)  en burgemeester Ahmed Aboutaleb waren erbij. Al snel bleek dat de betrokken trucker de jaren ervoor betrokken was geweest bij een reeks, deels zware, verkeersincidenten. In 2015 had hij eveneens  een motoragent aangereden die hem had willen laten stoppen vanwege mogelijke overbelading. De agent  was zwaargewond geraakt en had een arm verloren.   In 2020 reed M. een 79-jarige fietsster dood, die een provinciale weg overstak. Toen het verhoor in de rechtszaal hierop kwam, raakte M. geëmotioneerd; hij zei door het ongeluk een grote hekel aan zijn werk  te hebben gekregen („Ik haatte het”) en vergeefs naar een andere baan  te hebben gezocht („Maar ik was te oud”).    Volgens collega-agenten van De Korte had de trucker na deze voorvallen nooit zijn rijbewijs mogen terugkrijgen dat in 2020 was ingenomen. Uit nader onderzoek onder leiding van oud-verkeersofficier van justitie Koos Spee bleek dat eerdere  veroordelingen en incidenten met M. nooit  integraal zijn bekeken om de risico’s van M’s weggebruik in te schatten.  Meerdere bekenden van M. hebben tegenover Justitie  aangegeven zich zorgen te maken over de psychische toestand van de trucker. Hij was volgens hen met name verbolgen over de justitiële afwikkeling van het eerdere ongeval met een motoragent uit 2015. Tot aan de Hoge Raad had M. toen – vergeefs – geprobeerd de zaak te heropenen, omdat er een voor hem ontlastende getuigeverklaring was binnengekomen. M. kreeg voor die aanrijding  een taakstraf van 240 uur, voorwaardelijke celstraf van twee maanden en een voorwaardelijke rijontzegging voor achttien maanden.  Dorpsbewoners verklaarden vorig jaar tevens tegenover NRC dat M. het slachtoffer was van pesterijen door een collega van de zwaargewonde motoragent, die de straf veel te laag had gevonden. De collega  heeft een motorrijschool op Goeree, niet ver van Melissant waar M. woont. Volgens buurtbewoners voelde M. zich „opgejaagd door de politie”.  Een bekende van M. verklaarde tegenover Justitie dat de trucker  was geobsedeerd door politiemensen. „Als hij een blauw zwaailicht zag, begon hij al te koken.” Zelf ontkende M. persoonlijk iets tegen agenten te hebben, wel tegen het justitieel apparaat. Dat noemde hij  eerder „corrupt”, en verweet hij „stasi-praktijken”, verwijten die hij ter zitting herhaalde.  Dinsdag gaat de rechtszitting door, met nieuwe observaties van NFI-deskundige Aart Spek. Ook komen nabestaanden aan het woord en formuleert het OM mogelijk de strafeis.||https://www.nrc.nl//nieuws/2022/09/05/reed-trucker-m-motoragent-arno-expres-dood-a4140828
2022-09-05||Twee Duitse kerncentrales blijven toch langer open, &#8216;Atomausstieg&#8217; uitgesteld||Twee kerncentrales in het zuiden van Duitsland blijven, anders dan gepland, tot medio april volgend jaar aan het stroomnet. De ‘Atomausstieg’, die Angela Merkel kort na de kernramp in Fukushima in 2011 inluidde, wordt zo een paar maanden uitgesteld.  Volgens het oorspronkelijke plan zouden de drie laatste kerncentrales in Duitsland op 31 december van dit jaar worden uitgeschakeld.  Volgens een rapport, dat minister van Economie Robert Habeck (Groenen) maandagavond in Berlijn presenteerde, is de energievoorziening in met name het zuiden van Duitsland dusdanig fragiel dat de twee centrales in Beieren en in Baden-Württemberg bij wijze van reserve moeten blijven lopen.  De situatie in de twee zuidelijke deelstaten is bijzonder precair. Behalve de overspannen energiemarkt door de oorlog in Oekraïne, wordt in het zuiden energie van Franse kerncentrales afgenomen waarvan er nu veel stilliggen voor onderhoud, aldus Habeck. Daarnaast noemde Habeck de droogte, waardoor er minder energie uit waterkrachtcentrales komt en er over de rivieren minder kolen kunnen worden aangevoerd. En met name Beieren heeft weinig geïnvesteerd in duurzame energiebronnen.  Voor Habeck, die maandagavond geflankeerd werd door bestuurders van het netbeheer, is het tijdelijk openhouden van de kerncentrales een groot compromis. Zijn partij, de Groenen, werd mede opgericht als protest tegen kernenergie. Het zal voor de Groenen een schrale troost zijn dat de centrale in Nedersaksen wel dicht mag: in Nedersaksen zijn in oktober deelstaatverkiezingen. De Groenen in Nedersaksen zijn bijzonder fel tegen kernenergie omdat in de deelstaat een grote en zeer omstreden kernafvalopslag staat.  Habeck benadrukte dat het in april 2023 echt over en uit is met de kernenergie. Minister van Financiën Christian Lindner (FDP) is het daar niet mee eens: tegen de Süddeutsche Zeitung zei hij dat wat hem betreft alle drie de kerncentrales lopen tot 2024 om de energieprijzen te drukken.||https://www.nrc.nl//nieuws/2022/09/05/twee-duitse-kerncentrales-blijven-toch-langer-open-atomausstieg-uitgesteld-a4140817
2022-09-05||‘Nederland verdient het geld en wij zitten met de problemen’, zegt de Duitse burgemeester||Arbeidsmigranten die in Nederland werken maar in Duitsland wonen, zorgen voor verloedering van Duitse grenssteden. Het gaat om duizenden arbeidsmigranten die slecht zijn geïntegreerd, onder erbarmelijke omstandigheden wonen, en voor overlast zorgen.  Dat zeggen ambtenaren van Duitse grensgemeenten en de regionale afdeling van de Duitse vakbond DGB tegen NRC. Het huisvesten in Duitsland van arbeidsmigranten door uitzendbureaus is  goedkoper en de controle vanuit Nederland is minder scherp. Onder de balkons van het appartementenblok liggen tussen het metershoge onkruid twee matrassen met rode vlekken, een tiental vieze kleedjes, een televisiescherm en een dierenkooi. De tuin dient als afvalstortplaats. Een lik verf heeft het gebouw nooit gekregen, zwarte vuurplekken kleuren de muren. Het gebouw is de woonplek van tientallen arbeidsmigranten uit Oost-Europa in het Duitse Emmerich, vlak over de grens bij Arnhem, langs de Rijn. Buurtbewoners zien de arbeidsmigranten ‘s ochtends vroeg in kleine autootjes en bestelbusjes stappen. Na zonsondergang stromen de parkeerplekken  weer vol, de mannen en vrouwen glippen weg achter de voordeuren. Tot de volgende ochtend, als het tafereel zich herhaalt. Contact met de wijk blijft uit.  Toch weten buurtbewoners dat er tientallen arbeidsmigranten wonen. Ze zijn te herkennen aan de gele kentekens op hun auto’s. De arbeidsmigranten rijden elke dag in hun auto’s met Nederlands nummerbord van Duitsland naar Nederland om te werken, voor Nederlandse uitzendbureaus.   In het centrum van de Duitse grensplaats Goch gaat een raam omhoog. Hongaar Sandor heeft het warm. Hij heeft zijn shirt uitgetrokken na een lange dag werken voor een Nederlands uitzendbureau, in een vleesbedrijf in Tilburg. Elke dag wordt hij opgehaald, voor de rit van zo’n anderhalf uur. En ’s avonds weer anderhalf uur terug naar het appartement, dat hij huurt voor 320 euro per maand, vertelt hij. Dat hij in een ander land werkt dan woont, maakt hem zelf niet zoveel uit. Wel baalt hij dat zijn koelkast kapot is, nét tijdens het warme zomerweer.  Iets verderop in Goch staat een oude witte villa midden in een woonwijk, met een eigen parkeerterrein waar vijf busjes staan met Nederlandse kentekens. Binnen wonen acht Roemenen, die elk 330 euro per maand betalen. Ze liggen met z’n tweeën of drieën op een kamer, op bedden zonder bedlinnen of kussenslopen. Dagelijks reizen ze naar Nederland voor hun werk. Een half uurtje rijden.  Elke ochtend rijdt een optocht van Nederlandse auto’s en bestelbusjes naar Duitse grensgemeenten om arbeidsmigranten op te halen. Net over de grens in Duitsland wonen duizenden arbeidsmigranten  die in Nederland werken, zo  blijkt uit gesprekken met de Duitse vakbond Deutscher Gewerkschaftsbund (DGB), bestuurders en ambtenaren van Duitse grensgemeenten. Ze wonen vaak met meerdere personen in één woning.  Dat komt door een gebrek aan betaalbare woonruimte in Nederland. En dus kopen uitzendbureaus in het grensgebied woningen op om ze te verhuren aan mensen uit Oost-Europa, die voor hun werk de grens over trekken. De situatie is niet langer houdbaar, vinden Duitse gemeenten en de DGB. „Nederland verdient het geld en wij zitten met de problemen”, zegt Peter Hinze, burgemeester van Emmerich.  De groep arbeidsmigranten is de afgelopen jaren enorm toegenomen, zegt Hinze. In de grensplaats met dertigduizend inwoners is minstens één op de tien bewoners nu afkomstig uit Roemenië of Polen, blijkt uit cijfers van de gemeente. En dat zijn alleen nog de mensen die officieel geregistreerd staan. Hinze ziet dat vrijwel al zijn Oost-Europese burgers in Nederlandse fabrieken werken. „Uitzendbureaus  kopen huizen op, vaak van particulieren, en plaatsen daar dan soms wel elf tot vijftien arbeidsmigranten. Die betalen hier ongeveer evenveel huur als in Nederland, terwijl de woonlasten lager zijn. Daar wordt dus echt op verdiend.”  Dat  wordt herkend in het aangrenzende district Kreis Borken – een samenwerking van zeventien Duitse grensgemeenten met samen 380.000 inwoners. Bestuurslid Elisabeth Schwenzow van het district ziet nog een reden waarom Nederlandse uitzendbureaus voor Duitsland kiezen: „Ze kunnen hier onder de radar blijven. Controle van Nederlandse instanties is gewoon lastiger als mensen in het buitenland wonen, uitzendbureaus kunnen dan makkelijker hoge huurprijzen vragen en mensen op die manier uitbuiten. Bovendien richt de controle in Duitsland  zich op bedrijven, dus deze groep arbeidsmigranten valt buiten alle controles.”   De gemeente Emmerich heeft  daar wat op bedacht. Uitzendbureaus moeten het melden als ze een woonruimte verhuren aan arbeidsmigranten, waardoor er extra controle kan plaatsvinden en strengere regels gelden. Maar die meldplicht wordt omzeild, ziet burgemeester Hinze. „Bijna alle arbeidsmigranten huren van een particulier, maar uit onze informatie blijkt dat daar uitzendbureaus achter zitten, die er goud geld aan verdienen.”  De problemen in de Duitse grensgemeenten zijn tweeledig. Aan de ene kant onttrekken de arbeidsmigranten zich aan de van oudsher hechte gemeenschap van plaatsen zoals Emmerich. Ze vertrekken vroeg in de ochtend en zijn laat weer terug. Ze werken in Nederland, dus er lijkt geen noodzaak Duits te leren. Ook wordt afval regelmatig op de stoep gegooid en is er overlast door alcoholgebruik en barbecues op straat. Maar er zijn ook zorgen over de omstandigheden waaronder de Oost-Europese werknemers leven. „Ze leven in huizen waar je niet  wil doodgaan”, zegt Hinze. „Uitzendbureaus kopen de goedkoopste huizen, die vaak gebreken hebben, en knappen die nauwelijks op.”  Hij kent voorbeelden van huizen met ratten en kakkerlakken, zonder meubilair, waar acht mensen op een etage wonen. Huizen waar een eenvoudig kacheltje de enige verwarming is en mensen op een koude dag de hele dag met een deken in bed moeten blijven liggen. „We hebben situaties gezien waar zes mensen in een kamer sliepen, waar ze bijna 400 euro per persoon aan huur betaalden”, zegt Schwenzow van het district Kreis Borken.   Foto Eric Brinkhorst Tijdens een inval in februari in Emmerich – waaraan onder meer de Duitse politie, brandweer en de Nederlandse arbeidsinspectie meededen – werden in een huis veertig mensen  aangetroffen, die  één douche moesten delen. Het huis zat onder de schimmel en er liepen kakkerlakken. Ook werd in een huis een rottende varkenskop gevonden. Ook hier ging het om Roemenen die in Nederland werkten en geen Duits spraken.   Burgemeester Hinze sloot naar aanleiding van de inval vijf panden. Maar daarmee is het probleem niet opgelost, ziet hij. Om de problemen echt structureel aan te pakken, zijn Duitse grensgemeenten afhankelijk van Nederland. Daarom vindt Hinze, net als Elisabeth Schwenzow en DGB-bestuurder Frank Thon van deelstaat Noordrijn-Westfalen,  dat Nederland ook iets moet doen.  Zo zouden  Nederlandse uitzendbureaus geen rol meer moeten spelen, maar zouden arbeidsmigranten direct aan de slag moeten bij een werkgever. Net zoals dat in Duitsland het afgelopen jaar is gebeurd. „We hoorden in Duitsland ook dat het onmogelijk was om arbeidsmigranten in dienst te nemen”, zegt vakbondsbestuurder Thon. „Maar door een grote systeemverandering tijdens de pandemie werken werknemers in vleesfabrieken nu in loondienst met een direct contract bij de werkgever. Als dat in Duitsland kan, moet het ook in Nederland kunnen.”  Elisabeth Schwenzow snapt dat vleesverwerkingsbedrijven bang zijn dat hun arbeiders  minder flexibel kunnen worden ingezet. „Maar in Duitsland werkt het ook. Nederlandse bedrijven moeten, desnoods onder druk van de overheid, hun verantwoordelijkheid  nemen.”  Zo zouden arbeidsmigranten minder afhankelijk zijn van een uitzendbureau, en daardoor ook minder vaak goedkoop in Duitsland worden gehuisvest. Ook vinden burgemeester Hinze en de vakbond dat er vaker grensoverstijgende samenwerking moet komen om invallen zoals in februari op poten te zetten. „Het duurt vaak vier maanden voordat we zo’n actiedag kunnen doen, door al het overleg en de systemen die op elkaar moeten worden afgestemd”, zegt Hinze. „Dat moet echt sneller. Want als er geen serieuze gevolgen zijn voor Nederlandse werkgevers en uitzendbureaus, dan blijft het probleem bestaan.”  Ook onder de arbeidsmigranten zijn zorgen, blijkt uit onderzoek van de Duitse stichting Arbeit und Leben, onderdeel van de vakbond. Projectcoördinator en voormalig journalist Pagonis Pagonakis, die vijf films maakte met de Duitse undercoverjournalist Günter Wallraff  – in Nederland vooral bekend van Ik (Ali) –  gaat regelmatig langs de deuren bij arbeidsmigranten.   Foto Eric Brinkhorst Volgens Pagonakis moet het inhuren van arbeidsmigranten in Nederland drastisch op de schop. „Nu wordt de grensregio strategisch gebruikt, en kijken uitzendbureaus waar ze het meeste kunnen profiteren. Dus worden mensen uit Oost-Europa niet als echte mensen gezien, maar als productiemiddelen. Dat moet stoppen. Nederland moet verantwoordelijkheid nemen.”  Zo zijn er Roemeense werknemers die onder valse voorwendselen uit Roemenië zijn gehaald, blijkt uit rapporten die NRC heeft ingezien. Ze wisten dat ze zouden gaan werken in de vleesverwerkende industrie, maar dachten dat ze op de inpakafdeling zouden staan. In plaats daarvan werken ze als slachter, tussen de tien en dertien uur per dag. Fysiek zwaar werk, in de vrieskou.  De meeste Roemenen betalen zo’n 320 euro per maand voor hun woning, plus geld voor transport. Er zijn klachten dat de huizen te vol zijn, of dat er geen geschikte badkamer of wasmachines zijn. Ook krijgen ze zelden betaald als ze ziek zijn.  Als er op korte termijn geen vooruitgang wordt geboekt, moet Nederland volgens Duitse gemeenten en de vakbond minder arbeidsmigranten gaan inzetten in het arbeidsproces of iets aan de huisvestingsproblemen doen. Bestuurslid Schwenzow: „Ik snap dat er in Nederland weerstand is  als er ergens een grote plek voor arbeidsmigranten komt. Maar we moeten samen de uitbuiting van arbeidsmigranten stoppen.”   Burgemeester Hinze: „De problemen blijven nu aan de Duitse kant van de grens. Nederland is echt aan zet.” ||https://www.nrc.nl//nieuws/2022/09/05/nederland-verdient-het-geld-en-wij-zitten-met-de-problemen-zegt-de-duitse-burgemeester-a4140820
2022-09-05||Duitsland maakt 50 jaar na dato excuses voor gijzelingsactie op Spelen van München||De Duitse president Frank-Walter Steinmeier heeft maandag excuses aangeboden voor de manier waarop Duitsland vijftig jaar geleden omging met de gijzelingsactie op de Olympische Spelen van München in 1972. Bij de gijzeling op 5 september van dat jaar werden elf Israëliërs vermoord door een Palestijnse terreurgroep. Maandag legden de Duitse president en zijn Israëlische ambtgenoot Isaac Herzog een krans tijdens de herdenkingsceremonie.  „We hebben het over een grote tragedie en een driedubbele mislukking”, zei Steinmeier tijdens de ceremonie, waar ook nabestaanden van de slachtoffers aanwezig waren. De eerste fout waarvoor excuses werd aangeboden ging over de gebrekkige veiligheidsmaatregelen op de Spelen, de tweede over de gijzeling zelf en de derde over de ontkenning en „de stilte” in de nasleep van de terreuraanval. Vorige week woensdag werd al bekendgemaakt dat Duitsland 28 miljoen euro schadevergoeding aan de nabestaanden van de elf Israëlische slachtoffers zal betalen. Maandag is het precies vijftig jaar geleden dat acht leden van de Palestijnse terreurgroep Zwarte September het olympisch dorp binnendrongen. Zij schoten daar twee Israëlische sporters dood en gijzelden negen andere Israëlische atleten en functionarissen. De Duitse autoriteiten gingen in op de eis van de gijzelnemers om helikopters te sturen die de gegijzelden en de gijzelnemers naar het vliegveld brachten. Toen bij aankomst op het vliegveld van München het vuur werd geopend op de helikopters, doodden de gijzelnemers alle inzittenden. Drie gijzelnemers werden opgepakt, maar later onder druk van een nieuwe gijzelingsactie weer vrijgelaten. De ceremonie vond plaats op hetzelfde vliegveld als waar de tragedie plaatsvond. „We kunnen niet goedmaken wat er is gebeurd”, zei Steinmeier tegen de nabestaanden voor hij hen om „vergeving” vroeg. „Dat maakt me beschaamd.”||https://www.nrc.nl//nieuws/2022/09/05/duitsland-maakt-50-jaar-na-dato-excuses-voor-gijzelingsactie-op-spelen-van-munchen-a4140814
2022-09-05||NS-personeel kondigt drie nieuwe stakingsdagen aan||NS-medewerkers leggen het werk binnenkort opnieuw neer. De gezamenlijke spoorwegvakbonden hebben maandag drie nieuwe stakingsdagen aangekondigd: aanstaande vrijdag staakt het NS-personeel in de regio’s Noordwest en West. Op dinsdag 13 september leggen de medewerkers het werk neer in de regio’s Oost, Zuid en Noord en op donderdag 15 september in de regio Midden.  De spoorwegmedewerkers leggen het werk stil om een nieuwe cao met „werkdruk, waardering en koopkracht” af te dwingen, aldus een verklaring op de FNV-website. De bonden eisen een  compensatie in het salaris voor de prijsstijgingen door inflatie, een eenmalige uitkering van 600 euro en een aanpassing van de regeling om eerder te stoppen met werken. Onder de NS-cao vallen zo’n 16.700 medewerkers. De NS zegt hogere salarissen niet te kunnen betalen omdat het bedrijf kampt met lagere inkomsten vanwege het lage aantal reizigers. Onderhandelingen over een nieuwe cao-liepen eerder vast. De NS stelde toen dat sommige eisen praktisch onuitvoerbaar zijn. Wel liet het bedrijf weten open te staan voor nieuwe onderhandelingen. De actievoerders geven aan dat ze zullen doorgaan „tot er een goede cao ligt”. Gebeurt dat niet, „dan volgen er landelijke stakingen”. Eind vorige maand hield het personeel van de NS al een estafettestaking van vijf dagen. Met name de staking in Midden-Nederland had grote gevolgen voor reizigers, omdat met het uitvallen van treinknooppunt Utrecht Centraal in bijna het hele land het treinverkeer platlag.||https://www.nrc.nl//nieuws/2022/09/05/ns-personeel-kondigt-drie-nieuwe-stakingsdagen-aan-a4140803
2022-09-05||Minder vluchten en toch nieuwbouw op Schiphol. Hoe kan dat?||Minder vluchten en minder passagiers, maar toch meer nieuwbouw. Terwijl het kabinet in juni bekendmaakte dat Schiphol vanaf november volgend jaar 12 procent minder vluchten mag uitvoeren om de overlast van de luchthaven te beperken, werkt Schiphol aan nieuwbouw die de capaciteit van de luchthaven met ongeveer 20 procent vergroot.  Dat blijkt uit een openbare aanbesteding die Schiphol vorige maand publiceerde. Het gaat om de bouw van een terminal die de nieuwe A-pier en de huidige B-pier moet verbinden. Het project kost meer dan 1 miljard euro. Het Financieele Dagblad berichtte maandag als eerste over de plannen. Wat is er precies aan de hand? 1  Wil Schiphol echt uitbreiden? Daar lijkt het wel op. De luchthaven heeft een oud nieuwbouwplan afgestoft. In 2020, tijdens de pandemie, kondigde Schiphol aan de bouw van een nieuwe terminal met twee jaar uit te stellen. Het ontwerp van het Rotterdamse bureau Kaan Architecten had in 2023 klaar moeten zijn.  Nu gaat men verder nadenken over „het concept en de timing van de plannen”, aldus een woordvoerder van Schiphol. „Er is nog geen investeringsbesluit over de nieuwe terminal genomen.” In de eind augustus gepubliceerde ‘marktconsultatie’, waarbij Schiphol de bouwsector vraagt om mee te denken over allerlei nieuwbouw en renovatie, schrijft de luchthaven: „Eind 2021 is door Schiphol besloten de nieuwe terminal alsnog te laten bouwen onder de naam ‘Terminal Zuid’, zij het in een andere vorm.” Opleveringsdata tussen 2030 en 2033, staat in het rapport.   In het oorspronkelijke plan zou de nieuwe terminal 14 miljoen passagiers per jaar kunnen verwerken. Het is onbekend of dat aantal nog steeds de bedoeling is. Voor de coronacrisis telde Schiphol ruim 70 miljoen passagiers per jaar (2019). Een grootschalig nieuwbouwproject moet eerst worden voorgelegd aan de aandeelhouders, stelt een woordvoerder van het ministerie van Infrastructuur en Waterstaat. Schiphol is eigendom van het Rijk (70 procent) en de gemeenten Amsterdam en Rotterdam. 2  Is dit het enige bouwproject op Schiphol? Nee, absoluut niet. In de aanbestedingsinformatie meldt de luchthaven dat Schiphol de komende jaren voor 500 miljoen euro per jaar nieuwbouw- en renovatieprojecten gaat aanbesteden. Schiphol polst nu of er bouwbedrijven in Nederland of elders zijn die interesse hebben om de nieuwe terminal te bouwen, een pier te renoveren of lounges op te knappen. Gebouwd wordt de komende jaren in elk geval aan de veelgeplaagde A-pier. Die had al af moeten zijn, maar kent allerlei tegenslag. De bouwkosten liggen veel hoger dan de geraamde 400 miljoen euro. Vorige maand meldde Schiphol dat BAM Bouw en Techniek de A-pier, de „duurzaamste van Schiphol”, gaat afbouwen. Eerder dit jaar staakte Schiphol de samenwerking met bouwcombinatie Ballast Nedam en het Turkse TAV na ernstige conflicten over de uitvoering van de bouw van de A-pier. Schiphol enerzijds en Ballast Nedam en TAV anderzijds claimen nu miljoenen van elkaar. 3  Maar waarom nieuwbouw? Schiphol moet toch krimpen? Dat klopt. In juni maakte minister Mark Harbers (Infrastructuur en Waterstaat, VVD) bekend dat Schiphol vanaf november 2023 maximaal 440.000 vliegbewegingen mag verwerken. Vliegbewegingen zijn starts en landingen. Nu ligt het maximum op 500.000. Harbers wil zo onder meer de geluidsoverlast van de luchthaven verlagen. Het besluit of Lelystad Airport, eigendom van de Schiphol Groep, ooit nog open gaat, is uitgesteld tot 2024. Schiphol en zijn klanten, de luchtvaartmaatschappijen, voelden zich in juni overvallen door de aangekondigde krimp. KLM, dat circa de helft van het aantal vluchten op Schiphol uitvoert, stelde dat de krimp dramatisch is voor de maatschappij en de internationale bereikbaarheid van Nederland schaadt.  De luchthaven zelf heeft veel vragen bij het aantal van 440.000, de gevolgen voor met name de vrachtsector in Amsterdam en de juridische houdbaarheid van de krimpmaatregel. Het zou nog onduidelijk zijn of het kabinetsplan alle Europese regels heeft gevolgd voor zorgvuldige besluitvorming. Wat de bouwplannen betreft, stelt Schiphol dat op een aantal plaatsen renovatie hard nodig is. In het aanbestedingsrapport staat: „De C-pier is als oudste pier van Schiphol zowel bouwkundig als installatie-technisch aan het einde van zijn levensduur. Een grootschalige renovatie of vervanging is noodzakelijk om het functioneren van de pier naar de toekomst te kunnen borgen.”  De nieuwe Terminal Zuid moet de luchthaven onder meer ruimte geven om later ook andere onderdelen van de luchthaven te vernieuwen. In het aanbestedingsrapport gebruikt Schiphol regelmatig het woord „schuifruimte”. 4  Hoe kan Schiphol gaan bouwen als het stikstofprobleem rond de luchthaven niet is opgelost? Dat is onduidelijk. Het woord ‘stikstof’ komt niet voor in de toelichting op de aanbesteding. De luchthaven moet duidelijk maken in hoeverre de stikstof die vrijkomt bij alle activiteiten op het vliegveld, neerslaat op Natura 2000-gebieden in de regio.  Brengt Schiphol de emissies afdoende in kaart en is de uitstoot niet te hoog, dan krijgt de luchthaven een natuurvergunning van het ministerie van Landbouw. Zonder die vergunning kan geen zogenaamd Luchthavenverkeersbesluit (LVB) worden genomen waarin onder meer staat hoeveel vluchten Schiphol mag afhandelen. Na aanvullende vragen van Landbouw heeft Schiphol inmiddels een aangepaste aanvraag voor een natuurvergunning ingediend, maar die aanvraag ging nog uit van 500.000 vluchten. De luchthaven moet nu weer een nieuwe aanvraag doen op basis van 440.000 vluchten. Eind 2022 of begin 2023 maakt het kabinet voorlopige stikstofdoelen bekend voor de sectoren vervoer en industrie. 5  Hoe reageren critici van de luchtvaart? Tweede Kamerlid Suzanne Kröger (GroenLinks) stelt op Twitter dat Schiphol „totaal [is] losgezongen van de realiteit”. „Stikstof, de gezondheid van omwonenden, het klimaat: we gaan naar een kleinere luchtvaart. Schiphol is er voor Nederland en niet andersom.” Kröger meldt dat ze minister Harbers vragen wil stellen over de nieuwbouw.  Dewi Zloch van Greenpeace Nederland is teleurgesteld dat Schiphol toch „dit onzinnige plan voor een nieuwe terminal lijkt door te zetten”. „Leeft grote vervuiler Schiphol in een wereld waar de klimaatcrisis niet bestaat? De uitstoot van CO2 en stikstof moet omlaag. En dat geldt ook voor de luchtvaart.”||https://www.nrc.nl//nieuws/2022/09/05/minder-vluchten-en-toch-nieuwbouw-a4140806
2022-09-05||Landbouwminister Staghouwer stapt per direct op||Henk Staghouwer (ChristenUnie) stapt per direct op als minister van Landbouw, Natuur en Voedselkwaliteit. Dat heeft hij maandagavond in een korte reactie op het ministerie bekendgemaakt. De koning heeft het ontslag van Staghouwer inmiddels ingewilligd. Staghouwer zegt in zijn verklaring zich de vraag te hebben gesteld of hij  „de juiste figuur” is „om leiding te geven aan opgaven die er liggen.” Daarmee doelde hij op de stikstofcrisis in Nederland. „Afgelopen weekeinde ben ik tot de conclusie gekomen dat ik die persoon niet ben. Om die reden treed ik af.” Staghouwer werd in januari benoemd als minister in het kabinet-Rutte IV. Zijn relatie met de Tweede Kamer was stroef. Eerder op maandag kondigde hij aan dat een brief over de toekomst van de agrarische sector langer op zich laat wachten. De Tweede Kamer had zo’n brief van Staghouwer voor Prinsjesdag geëist. Staghouwer liet toen weten de stikstofgesprekken van ‘gespreksleider’ Johan Remkes met de verschillende sectoren te willen afwachten. Zolang er geen vervanger van Staghouwer is benoemd, zal zijn portefeuille worden overgenomen door vicepremier Carola Schouten (Armoedebeleid, Participatie en Pensioenen, ChristenUnie). Dat laat zijn ministerie maandagavond weten. Schouten was landbouwminister in het kabinet-Rutte III. Premier Mark Rutte (VVD) spreekt in een eerste reactie „veel waardering” uit voor het werk van Staghouwer. „Ik respecteer zijn dappere besluit om zijn taken neer te leggen en wens hem veel succes in de toekomst”, aldus de minister-president.||https://www.nrc.nl//nieuws/2022/09/05/landbouwminister-staghouwer-stapt-op-a4140805
2022-09-05||Nieuw stelsel voor spaartaks pas in 2026 ingevoerd, uitstel kost 385 miljoen||Een nieuw stelsel voor de zogenoemde spaartaks wordt pas in 2026 ingevoerd, een jaar later dan in het regeerakkoord is afgesproken. Dat schrijft staatssecretaris Marnix van Rij (Fiscaliteit, CDA) maandag in een brief aan de Tweede Kamer. Door het uitstel loopt de Nederlandse staatskas 385 miljoen euro mis. Het gaat om de zogeheten vermogensrendementsheffing in box 3, die eind vorig jaar onrechtmatig is verklaard door de Hoge Raad. Die oordeelde dat tienduizenden mensen die jarenlang te veel belasting betaalden, recht hebben op compensatie. De werkzaamheden die het kabinet vervolgens moest uitvoeren, hebben volgens Van Rij gezorgd voor vertraging bij de invoering van een nieuw stelsel. De belasting in box 3 was gebaseerd op een fictief rendement over inkomsten uit sparen en beleggen, en een fictieve verdeling tussen sparen en beleggen. Ten onrechte werd aangenomen: hoe groter het vermogen, hoe meer daarvan wordt belegd. Hierdoor betaalden vermogende Nederlanders die hun geld voornamelijk op een spaarrekening hielden relatief veel belasting, terwijl hun werkelijke rendement door de lage spaarrente minimaal was. Vanaf 2026 wil het kabinet belasting rekenen met het werkelijk behaalde rendement: wat iemand daadwerkelijk verdient aan zijn of haar vermogen. In de tussentijd werkt het kabinet aan een tijdelijke wet. Daarin wordt alvast uitgegaan van de werkelijke verdeling van spaargeld en beleggingen, en het werkelijke rendement daarop. Net als in het nieuwe stelsel zullen spaarders vrijwel geen belasting betalen op rendement. Een groep van ruim 60.000 mensen die bezwaar maakten tegen het fictieve rendement, krijgen hiervoor compensatie – een klus die miljarden euro’s gaat kosten. Afgelopen weekend lekte uit dat gedupeerde spaarders die geen of te laat bezwaar hebben gemaakt, niet worden gecompenseerd.||https://www.nrc.nl//nieuws/2022/09/05/nieuw-stelsel-voor-spaartaks-pas-in-2026-ingevoerd-uitstel-kost-385-miljoen-a4140784
2022-09-05||Nederlandse boer mag vanaf 2026 minder mest uitrijden|| Na decennia gesteggel moet het Nederlandse mestbeleid definitief in lijn worden gebracht met Europese regels. Maandag liet minister Henk Staghouwer (Landbouw, ChristenUnie) de Tweede Kamer   weten dat Nederlandse boeren vanaf 2026 hun uitzonderingspositie, waardoor ze meer mest mogen uitrijden dan andere Europese boeren, verliezen. In aanloop naar 2026 zal het mestgebruik stapsgewijs worden afgebouwd.  Sinds 2005 mogen Nederlandse boeren – net als Ierse, Vlaamse en Deense – meer dan het Europese maximum van 170 kilogram per hectare aan mest uitrijden, mede omdat het Nederlands grondgebied klein is. Hier zaten wel voorwaarden aan verbonden: Nederland moest bijvoorbeeld  maatregelen nemen om de waterkwaliteit te verbeteren. Maar de afgelopen jaren is de waterkwaliteit juist verslechterd.  „We raken nu de uitzonderingspositie kwijt omdat we onze milieudoelen niet halen, al jaren niet”, zei minister Staghouwer maandag. „De Commissie heeft gezegd: ‘Nederland, het is genoeg. Laat maar zien dat de milieudoelen nu wel gehaald kunnen worden.’” Het verlies van de uitzonderingsregeling is een „grote  klap” voor de boeren, zegt Staghouwer.  Als boeren minder mest mogen uitrijden, moeten ze meer mest afvoeren. Dat kan de achttienduizend   bedrijven die van de uitzondering gebruik maakten, elk duizenden euro’s per jaar kosten. Om de boeren te helpen „de transitie te maken” stelt het kabinet eenmalig 130 miljoen euro beschikbaar voor een compensatieregeling, staat in een brief van  Staghouwer aan de Tweede Kamer. Dat zal verspreid over drie jaar worden uitgegeven en is bedoeld om „een gedeelte van de extra kosten” te dekken. Voor hoeveel boerenbedrijven de compensatie onvoldoende is, heeft het ministerie volgens Staghouwer nog niet berekend. Hoe de regeling er precies uit gaat zien, moet nog uitgewerkt worden.  Het einde van de zogeheten ‘derogatie’ is ook om  symbolische redenen pijnlijk. De afgelopen decennia wist Den Haag in Brussel steeds uitstel te bedingen bij de naleving van milieuregels. Pijnlijke maatregelen zoals een krimp van de veestapel konden zo steeds vooruitgeschoven worden.  De afgelopen maanden deed Nederland in Brussel nog een uiterste poging de Europese coulance te behouden. Zowel minister Staghouwer als premier Mark Rutte (VVD) bemoeiden zich met de onderhandelingen. Het wegvallen van de mestuitzondering komt voor het kabinet op een  slecht moment. De kabinetsplannen om de stikstofuitstoot in 2030 te halveren, leidden al tot onvrede en grootschalige boerenprotesten. Bovendien is er onder boeren veel onduidelijkheid rondom de stikstofregels en toekomstplannen van het kabinet. Staghouwer zou in juni al met een ‘perspectiefbrief’ voor de boeren komen, maar wat hij toen leverde was volgens de Tweede Kamer onvoldoende. Afgelopen vrijdag zou de nieuwe brief komen, maar die werd uitgesteld omdat die nog niet af was, en omdat het gesprek tussen stikstofbemiddelaar Johan Remkes en de boeren niet is afgerond. De brief wordt nu na Prinsjesdag verwacht. Nederland houdt zich al dertig jaar niet aan de milieu-afspraken. Sinds 1991 is de zogeheten ‘Nitraatrichtlijn’ binnen de Europese Unie van kracht, met als doel de waterkwaliteit te verbeteren. Onderdeel van de wetgeving is dat per jaar niet meer dan 170 kilo stikstof  per hectare in de vorm van dierlijke mest op landbouwgrond mag worden uitgereden. Nederland ging al vanaf het begin creatief om met die norm, onder meer door in de jaren negentig een eigen manier van mestboekhouding te voeren. Het leidde in 2003 tot een veroordeling door het Europees Hof van Justitie, waarna in 2005 voor het eerst afspraken werden gemaakt met Brussel over een uitzonderingspositie. Die kreeg Nederland – zij het tijdelijk, en op voorwaarde van duidelijke fosfaatreductieplannen. De afgelopen zestien jaar werd die zogeheten derogatie steeds vernieuwd, maar groeide in Brussel en andere lidstaten ondertussen wel de ergernis over het Nederlandse mestbeleid. Steeds beloofde Den Haag strengere handhaving en maakte ze afspraken over een nieuw actieplan. Telkens ook werden die beloftes uiteindelijk niet nagekomen. Het geduld met Nederland is inmiddels op, klinkt het in Brussel. Maar het einde van de soepelheid  is ook niet los te zien van de manier waarop milieu en klimaat in Brussel de afgelopen jaren naar de voorgrond zijn gedrongen. Het verbeteren van de lucht- en waterkwaliteit zijn een belangrijk onderdeel van de Green Deal, waarmee Europa wereldwijd een voortrekkersrol wil vervullen op klimaatbeleid. Handhaving van de bestaande milieuregels heeft grotere politieke prioriteit gekregen. Waar een besluit over de derogatie in het verleden een technische, ambtelijke exercitie was diep in de Brusselse besluitvormingsmachine, bemoeide de Eurocommissaris Virginijus Sinkevicius (Milieu) zich de afgelopen maanden intensief met de onderhandelingen.  Dit komt ook omdat de consequenties van de Nederlandse uitzonderingspositie steeds duidelijker worden. De kwaliteit van de Nederlandse wateren is slecht – en ging de afgelopen jaren verder achteruit. Onlangs bleek uit data-onderzoek van NRC nog dat tussen 2015 en 2021 in zo’n twee op de drie Nederlandse wateren de kwaliteit daalde. Of en in welke mate derogaties van andere landen, zoals Ierland en Denemarken, ook verdwijnen, hangt af van afspraken die zij met de Europese  Commissie  maken.||https://www.nrc.nl//nieuws/2022/09/05/nederlandse-boer-mag-vanaf-2026-minder-mest-uitrijden-a4140804
2022-09-05||‘Dit regime in Myanmar doet waar het zin in heeft’||De avondlucht in een buitenwijk van Chiang Mai is stil en aangenaam lauw. Op het balkon, naast zijn werkkamer vol met boeken, heeft Min Zin momenten van rust als het nieuws uit Myanmar hem dreigt te overspoelen. Als directeur van het Institute for Strategy and Policy, een onafhankelijke Myanmarese denktank, volgt hij in ballingschap vanuit Thailand de bloedige machtsstrijd tussen de junta en een scala aan civiele en militaire verzetsgroepen op de voet. „Vandaag is echt een beroerde dag”, verzucht de doorgaans vrij stoïcijnse Min Zin. Het raakt hem persoonlijk dat de Britse ex-ambassadeur Vicky Bowman en haar echtgenoot, de kunstenaar Htein Lein, in Yangon zijn gearresteerd. De zoveelste oude bekenden die worden opgesloten. Zeker 12.000 Myanmarezen zitten sinds de staatsgreep van 1 februari 2021 vast in gevangenissen en martelcentra.  Hij vindt het even veelzeggend als omineus dat zelfs de door velen in Myanmar gerespecteerde Bowman, die zich net als haar echtgenoot al jarenlang juist verre houdt van politiek activisme en die na dertig jaar ervaring met het land ook binnen het veiligheidsapparaat en het netwerk van ex-militairen enkele goede contacten heeft, niet veilig is.  Hun arrestatie kwam kort nadat het Verenigd Koninkrijk aankondigde de zaak die Gambia tegen Myanmar bij het Internationaal Gerechtshof is begonnen wegens mogelijke genocide tegen de Rohingya-moslimminderheid, te steunen. Als politiek analist is de 48-jarige Min Zin bedreven in het schetsen van scenario’s.  Hij is niet hoopvol over de afloop van deze zaak.  Onafhankelijke rechtspraak bestaat niet. „Ze zijn gijzelaars van de militairen. Maar de spelregels van onderhandelingen gelden niet. Dit regime doet waar het zin in heeft.” Hij waarschuwt dat de modus operandi van de huidige militaire top niet te vergelijken is met die van voorgaande machthebbers uit het leger. „Voor het eerst in hun geschiedenis hebben ze geen enkele ideologische legitimiteit of onderbouwing. Voorgangers pretendeerden nog steun van de bevolking te hebben. Deze leiders nemen die moeite niet meer. Ze hebben geen greintje schaamte of geweten. Ze weten dat hun alleen bruut geweld rest om te proberen de opstand de kop in te drukken.” De zitkamer van Min Zins huis oogt sfeervol, met een comfortabele bank en kleurige kindertekeningen van zijn dochtertje aan de muren. Maar ook in het kleine huishouden in Chiang Mai klopten vluchtelingen aan. In het gastenverblijf bivakkeerden maandenlang enkele jongeren die aan zijn instituut studeerden. Toen het leger en de politie de protesten tegen de coup neersloegen, wilden ze net als tienduizenden andere demonstranten de wapens opnemen. „Denk na of er betere manieren zijn om een bijdrage te leveren aan de strijd”, maande Min Zin hen. Nu proberen ze op opleidingen in het buitenland terecht te komen. Het is alsof hij de geschiedenis van zijn eigen generatie herbeleeft. „Ik ben inmiddels een veteraan”, zegt hij met lichte spot, nu hij net als 25 jaar geleden opnieuw moest vluchten voor de militairen. Min Zin groeide op in Yangon, in een gezin waar binnenskamers gesprekken over politiek dagelijkse kost waren. Verschillende van zijn vaders oude vrienden hadden het land van de Britse overheersing naar de onafhankelijkheid van 1948 geleid. Toen de militairen in 1962 de macht grepen, waren ze jarenlang achter de tralies verdwenen. Hij hing aan hun lippen als ze vertelden over hun levensloop. Hij was veertien jaar toen Myanmarezen in 1988 massaal de straat op gingen uit woede over de armoede en de onderdrukking door het militaire bewind. Studenten en scholieren hadden een voortrekkersrol in de roep om democratische hervormingen en Min Zin werd leider van de Nakatha, de verboden bond voor scholieren. Het was spannend om in de deinende menigte zo hard mogelijk ‘Democracy do ajé! (‘Democratie onze missie!’) te schreeuwen en de verboden vlag van de organisatie te laten wapperen. Maar de sfeer van roekeloze opwinding sloeg om in dodelijke ernst toen om hem heen al snel de eerste slachtoffers vielen door het legergeweld. Terwijl duizenden door de militairen werden opgesloten, dook Min Zin onder. Zo begon een zwerftocht die negen jaar lang van huis naar huis en van klooster naar klooster voerde. Hij schreef pamfletten tegen het regime en leidde af en toe een korte minidemonstratie.  De ene na de andere activist werd opgepakt en in 1997 dreigde hij de volgende te worden. In een maanloze regennacht vluchtte hij naar Thailand. Het voelde als een nederlaag. In zijn hoofd klonk de waarschuwing van zijn vader: „Wie het land verlaat, raakt onvermijdelijk gemarginaliseerd.” Voor het eerst hebben de militaire machthebbers geen enkele ideologische legitimiteit of onderbouwing Hij was mager, ongewoon lang voor een Myanmarees en vanwege het gebrek aan daglicht bijna doorschijnend bleek. Zijn Engels klonk verrassend goed voor iemand die vanaf zijn tienertijd niet meer naar school had gekund. Via de radio had hij zich de taal eigen gemaakt. Verder bracht hij zijn ondergrondse dagen door met mediteren, schaken, lezen en nog eens lezen. Vrienden hadden een systeem om hem van boeken te voorzien. In een lawine van verhalen die negen jaar lang waren opgespaard, blikte hij die eerste dagen na zijn ontsnapping terug op zijn ondergrondse bestaan. De pijn was hoorbaar in zijn stem toen hij zei: „In feite heb ik nooit een jeugd gehad.” En: „Er zijn heel veel mensen gearresteerd en gemarteld vanwege mij.” Enkele jaren later zou zijn jeugdvriend en bondgenoot uit het scholierenverzet in de gevangenis overlijden wegens folteringen en verwaarloosde malaria. Eenmaal in ballingschap raakte Min Zins leven in een stroomversnelling. Hij werd uitgenodigd door Europese politici en lobbygroepen die zich bezighielden met Myanmar. Bij een eerste reis naar Amsterdam was het Achterhuis een van de highlights. In zijn schuilplaatsen had hij het dagboek van Anne Frank stukgelezen. Hij herkende zich in de woorden van zijn joodse leeftijdsgenoot, die in haar angstige afzondering probeerde te ontdekken wie ze was. In de Verenigde Staten was men zo van hem onder de indruk dat hij een beurs kreeg om aan de Universiteit van Californië in Berkeley politicologie en journalistiek te studeren, ook al had hij sinds zijn veertiende geen schoolbank meer gezien. MTV stuurde hem op pad voor een interview met Nelson Mandela. Voor internationale publicaties schreef hij analyses. Hij was net getrouwd toen de militaire leiders in 2012 voorstelden om de strijdbijl te begraven. Zijn artikelen voor The New York Times en Foreign Policy, waarin hij ook de democratische oppositie bekritiseerde, waren niet onopgemerkt gebleven. Tot zijn verbijstering vroegen degenen die jarenlang jacht op hem maakten, of hij hen wilde adviseren in het proces van transitie dat ze hadden ingezet. Hij weigerde beleefd. In die periode van prille hervormingen pendelde hij heen en weer tussen zijn vaderland en zijn thuis in Chiang Mai. Het was een memorabele, maar ook ongemakkelijke terugkeer. Nobelprijswinnares Aung San Suu Kyi was na ruim vijftien jaar huisarrest vrijgelaten en parlementslid geworden. Zijn commentaar op oppositieleidster Aung San Suu Kyi en haar partijgenoten was niet mals, al waren velen oude bekenden. Als onafhankelijk denker keek hij kritisch naar alle partijen. „Het fragiele transitieproces drijft op afspraken tussen Aung San Suu Kyi en de militaire leiders. Er is geen opbouw van instituties, beleid ontbreekt, beslissingen worden ad hoc genomen”, constateerde hij in 2013. Het weerzien met zijn vaderland legde meer pijnlijke verschillen bloot tussen hem en de achterblijvers. Hij vond dat de Myanmarese etnische meerderheid te weinig begrip had voor de positie van  minderheden, die gelijke rechten en een federale staat willen. Zijn relatie met Aung San Suu Kyi, bij wie hij in de turbulente maanden van 1988 over de vloer kwam als een zoon, bekoelde nadat hij openlijk twijfels had geuit over haar vaardigheden als politica. Die kritiek werd door velen als een gebrek aan respect opgevat. „Ik vernoemde mijn dochtertje naar haar. Hoeveel meer respect kan ik betonen?” Hij besefte eerder dan de meesten dat de spanningen tussen de legertop en civiele regering, die na de verkiezingen van 2015 onder leiding stond van Suu Kyi, zo hoog opliepen dat een staatsgreep dreigde. Op 1 februari 2021 kreeg hij gelijk. De redenen voor de coup zijn vermoedelijk complex. Maar de persoonlijke botsing tussen Suu Kyi en legerleider en huidig hoofd van de junta Min Aung Hlaing is er volgens hem zeker een. Met de terugkeer naar zijn vaderland verwezenlijkte hij ook zijn droom om in zijn denktank jongeren te trainen in democratisch leiderschap en kritisch denken. „Ik wilde ze de mentors bieden die ik zelf nooit heb gehad. Ik vind het vreselijk dat zij nu meemaken wat ook mijn generatie meemaakte.” Hij leeft mee met zijn landgenoten die zich verzetten tegen het regime en raakt duidelijk aangeslagen bij de gedachte dat elke dag levens verloren gaan. Uiteindelijk dwingt hij zichzelf telkens weer een stap terug te zetten om zijn kritische onafhankelijke kijk te behouden. Interviews mijdt hij zo veel mogelijk. Liever presenteert hij de onderzoeken die zijn denktank nog omzichtig uitvoert. Binnen het verzet tegen de junta heerst een sfeer wie niet met ons is, is tegen ons. Een onafhankelijke blik wordt al snel als verraad gezien. „Maar juist nu zijn goede analyses nodig”, is zijn overtuiging. Het baart hem zorgen hoe de situatie zich ontvouwt. „De samenleving raakt meer en meer gemilitariseerd. Mensen doneren hun spaargeld om burgermilities die tegen de junta vechten, van wapens te voorzien. Maar daardoor houden ze niets over voor medische zorg of onderwijs. De nadruk ligt te veel op de militaire strijd. Een bredere strategie en moreel leiderschap ontbreken.”  Hij acht het mogelijk dat het leger binnen nu en drie jaar implodeert. „Als we ons daarop niet beter voorbereiden, koersen we af op een lange periode van anarchie en low intensity-conflicten.” Het militaire regime in Myanmar zet zijn repressie van elke vorm van dissidentie op volle kracht voort en trekt zich daarbij niets aan van kritiek uit het buitenland. Vrijdag veroordeelde een rechter de voormalige Britse ambassadeur Vicky Bowman en haar Myanmarese echtgenoot Htein Lein, beiden woonachtig in Myanmar, tot een jaar celstraf omdat ze niet tijdig een adreswijziging aan de autoriteiten hadden doorgegeven. Diezelfde dag werd ook Aung San Suu Kyi (77) veroordeeld tot nog eens drie jaar cel met dwangarbeid. Ze zou fraude hebben gepleegd bij verkiezingen. Suu Kyi leeft  al decennia op gespannen voet met de militaire machthebbers. De nieuwe straf leidde tot protesten van onder meer de Europese Unie. Nobelprijswinnaar Suu Kyi heeft sinds haar regering vorig jaar bij een militaire coup werd afgezet, al twintig jaar cel gekregen. Er loopt nog een aantal  zaken tegen haar. De rechterlijke macht is ondergeschikt aan de militaire heersers. Sinds de staatsgreep zijn vele duizenden tegenstanders van het regime opgepakt en in de gevangenis beland, waar dikwijls ook wordt gemarteld. De militaire heerser, Min Aung Hlaing, bezocht maandag Moskou, zijn tweede bezoek in een paar maanden. Rusland en China steunen hem. ||https://www.nrc.nl//nieuws/2022/09/05/dit-regime-in-myanmar-doet-waar-het-zin-in-heeft-a4140802
2022-09-05||Belg Stefaan Decraene nieuwe topman van de Rabobank||Stefaan Decraene wordt dit najaar de nieuwe topman van de Rabobank. Dat heeft de Rabobank maandag bekendgemaakt. De 57-jarige Belg volgt Wiebe Draijer op, die vorig jaar bekendmaakte na acht jaar leidinggeven zal vertrekken per oktober. De benoeming van Decraene moet nog door toezichthouders worden goedgekeurd, meldt de bank. Decraene is ervaren in de bankenwereld. De afgelopen tien jaar werkte hij voor de Franse bank BNP Paribas, waar hij onder meer lid was van het bestuur. Eerder was hij topman van de Belgische bank Dexia. Decraene moet zijn huidige werkzaamheden bij BNP Paribas nog afronden. De Rabobank laat weten dat hij in het najaar aantreedt, maar een exacte datum is nog niet bekend. Vanaf 1 oktober zal daarom financieel directeur Bas Brouwers tijdelijk de leiding hebben bij de Rabobank. Vertrekkend topman Draijer trad in 2014 aan als bestuursvoorzitter. Zijn aanstelling was opmerkelijk omdat hij, in tegenstelling tot Decraene, geen ervaren bankier was. Destijds verkeerde de Rabobank in een crisis: de bank was berispt door de Autoriteit Financiële Markten omdat klantdossiers niet op orde waren en er was ruzie in de top. Op dit moment worstelt de Rabobank met het bestrijden van witwaspraktijken, bleek uit recent onderzoek van NRC.||https://www.nrc.nl//nieuws/2022/09/05/belg-stefaan-decraene-nieuwe-topman-van-de-rabobank-a4140801
2022-09-05||Docent KABK maakte ‘honderden’ stiekeme foto’s van vrouwen onder tafel||De Nederlandse kunstenaar Pim V. (1961), al bijna 32 jaar docent bij de afdeling Fine Arts op de Koninklijke Academie van Beeldende Kunsten (KABK) in Den Haag, wordt ervan beschuldigd jarenlang stiekem foto’s van het kruis van vrouwen te hebben gemaakt met een camera die hij onder tafel verstopt hield. Onder de foto’s die V. in zijn bezit had, zat ook een aantal foto’s van vrouwen op de KABK. Dat heeft de directie van de KABK maandag bekendgemaakt aan alle studenten en docenten. V. werd gesnapt toen hij eind augustus in een winkel in Utrecht foto’s maakte in een paskamer waar een vrouw zich stond te verkleden. De vrouw deed aangifte bij de politie. Bij de huiszoeking die daarop volgde, vond deze „honderden” compromitterende foto’s.  Volgens Ranti Tjan, sinds juni dit jaar directeur van de KABK, had „niemand op de KABK door dat de docent in kwestie jarenlang foto’s onder tafel maakte.” Dat op 29 augustus twee rechercheurs zijn kantoor in Den Haag binnenstapten, kwam dan ook als een „totale verrassing”. Het Openbaar Ministerie  Midden-Nederland heeft Pim V. inmiddels voorgeleid, laat een woordvoerder weten. Hij wordt vervolgd op basis van artikel 139H: het vervaardigen van afbeeldingen van seksuele aard. In afwachting van de rechtszaak zit V. thuis. Tjan: „Ik heb meteen een afspraak met de docent gemaakt, op 1 september. Hij bekende alles. Hij verzekerde mij dat hij geen foto’s van minderjarigen, van docenten en van mannen heeft gemaakt. Ook  beloofde hij in therapie te gaan. Voor ons als academie is dit ontoelaatbaar gedrag, hoe graag gezien deze docent ook was bij collega’s en studenten. Op mijn verzoek zijn we met ingang van diezelfde dag uit elkaar gegaan. De docent is daarmee akkoord gegaan.” De naam van de docent is daarom ook niet meer te vinden op de website van de academie. De studenten die Pim V. begeleidde zullen door een andere docent worden overgenomen. Tjan trad in de zomer van dit jaar aan na een zeer roerige periode op de KABK. Eind oktober 2020 verscheen in NRC een geruchtmakend onderzoek naar het grensoverschrijdend gedrag van ex-KABK kunstenaar Julian Andeweg, waar nog steeds een strafrechtelijk onderzoek naar loopt. In het kielzog van deze affaire werden twee docenten van de KABK geschorst. Een onderzoek kon de beschuldigingen die over hen binnen waren gekomen niet staven, maar beide docenten zijn inmiddels vertrokken. Na een kritisch rapport van bureau Bezemer & Schubad, waarin onder andere de sociale onveiligheid en het top-down management van de directie op de academie werd gehekeld, legde directeur Marieke Schoenmakers in maart vorig jaar haar functie neer. Paul van Maanen, de nieuwe interim-directeur, stapte in juni van dat jaar op.  Voor Tjan zaak om de tanker die de KABK is, van koers te veranderen. „Ik heb me voorgenomen dat dit hele gedoe binnen een jaar na mijn aantreden achter de rug moet zijn. Ik ben zelf heel erg van het persoonlijke contact, dus iedereen die ergens mee zit kan met mij of de docenten praten. Er zijn de afgelopen tijd al goede stappen gemaakt: we hebben studiecoaches, een nieuwe code of conduct, de studenten zijn weer sterker vertegenwoordigd. En we proberen over alles zo open mogelijk te zijn. Deze academie heeft veerkracht en heel veel talent. Dat gaan we laten zien.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/05/docent-kabk-maakte-honderden-stiekeme-fotos-van-vrouwen-onder-tafel-a4140800
2022-09-05||Oud-voorzitter bewonersvereniging GBB: &#8216;Dit komt niet meer goed&#8217;||Voor de beving van Huizinge in 2012 had de Groninger Bodem Beweging (GBB) zo’n 100 tot 200 leden, dat steeg na de beving tot 4.000, vertelde oud-voorzitter Jelle van der Knoop (2009-2021) maandag in Den Haag. De GBB komt al jarenlang op voor de belangen van bewoners in het Groningse gasdossier.  Van der Knoop waarschuwde de enquêtecommissie. Volgens hem komt de versterking van huizen in het Groningse gaswinningsgebied „niet meer tot een goede einde”. Vanwege de bevingen in het gebied moeten mogelijk nog ruim 20.000 panden worden versterkt – zodat mensen levend hun huis kunnen verlaten bij een zware beving. „Ik ben ervan overtuigd dat het niet meer tot een goed einde komt”, zei Van der Knoop.  De onafhankelijke toezichthouder, Staatstoezicht op de Mijnen, kondigde in 2020 aan dat de versterkingsoperatie nog twintig jaar gaat duren. Jaar op jaar wordt vanuit het Rijk een versnelling aangekondigd, maar dat blijkt niet uit de praktijk, zei Van der Knoop. „Dit gaat nog twintig jaar duren, maar je kunt mensen toch niet twintig jaar lang in onzekerheid laten. Sommige woningen worden pas over vijftien jaar versterkt. Wat moeten die mensen ondertussen doen met hun huis? Dat wil toch niet.” Als het kabinet besluit de gaswinning in Groningen alsnog te verhogen vanwege de huidige energiecrisis, dan wordt het „helemaal een puinhoop” in Groningen, aldus Van der Knoop. „Als je nu meer gas gaat winnen dan wordt het gevaar op zwaardere bevingen groter.” En dat heeft grote gevolgen voor de duizenden panden die al versterkt zijn, want dat is gebeurd op basis van normen die rekening houden met een afnemende gaswinning. „Die berekeningen kloppen dan niet meer.”||https://www.nrc.nl//nieuws/2022/09/05/oud-voorzitter-bewonersvereniging-gbb-dit-komt-niet-meer-goed-a4140778
2022-09-05||Drie jaar Boris Johnson als Britse premier: van Brexit tot lockdownfeestjes||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/05/drie-jaar-boris-johnson-als-britse-premier-van-brexit-tot-lockdownfeestjes-a4140754
2022-09-05||&#8216;Chinese president bezoekt op 14 september Kazachstan, eerste reis in tijden&#8217;||De Chinese president Xi Jinping zal op 14 september Kazachstan bezoeken, zijn eerste buitenlandse reis sinds het begin van de coronapandemie. Dat heeft het Kazachse ministerie van Buitenlandse Zaken maandag bekendgemaakt, melden internationale persbureaus. Het zou voor het eerst in ruim twee jaar zijn dat Xi het vasteland van China verlaat. Begin 2020 voerde het land een extreem strikt coronabeleid in en sloot het de grenzen. Beijing heeft het bezoek nog niet bevestigd. Xi heeft een afspraak met de Kazachse president Kassym-Jomart Tokajev, zei een woordvoerder van het Kazachse ministerie tijdens een briefing. Daarbij zal „een aantal bilaterale documenten” worden ondertekend, maar meer details over het bezoek zijn niet bekendgemaakt. China onderhoudt nauwe banden met Kazachstan en haalt onder meer mineralen, metalen en energie uit het land. The Wall Street Journal meldde vorige maand al dat Xi voorbereidingen treft voor een reis naar Centraal-Azië. Hij zou onder meer een top bijwonen van de Shanghai Cooperation Organisation (SCO) op 15 en 16 september, daags na zijn mogelijke bezoek aan Kazachstan, in de Oezbeekse stad Samarkand. De SCO, geleid door China en Rusland, is een soort Aziatische variant op de NAVO.  Xi en de Russische president Vladimir Poetin, die ook wordt verwacht op de top, hebben hun banden de afgelopen maanden aangehaald. Kort voor de Russische invasie van Oekraïne in februari stelden China en Rusland dat hun relatie sinds de jaren vijftig niet meer zó goed is geweest en dat hun samenwerking „geen grenzen” kent. ||https://www.nrc.nl//nieuws/2022/09/05/chinese-president-bezoekt-op-14-september-kazachstan-eerste-reis-in-tijden-a4140777
2022-09-05||Israël: &#8216;grote kans&#8217; dat Al Jazeera-journalist is doodgeschoten door Israëlische militair||Israël heeft voor het eerst erkend dat de doodgeschoten Al Jazeera-journalist Shireen Abu Akleh waarschijnlijk werd vermoord door een Israëlische militair. „Er is een grote kans dat mevrouw Abu Akleh per ongeluk is getroffen door Israëlisch legervuur”, concludeert het Israëlische ministerie van Defensie in een maandag gepubliceerd onderzoeksrapport naar de dood van de gerespecteerde journalist, zo melden internationale persbureaus. Volgens het rapport had een militair Abu Akleh „verkeerd geïdentificeerd” als gewapende Palestijnse militant en was haar dood „een ongeluk”.  De journalist droeg een helm en kogelwerend vest met het woord ‘pers’ erop toen zij in haar hoofd werd geschoten. Het ministerie maakt de identiteit van de militair in kwestie niet bekend en laat weten geen nader onderzoek te verrichten. Direct na de dood van Abu Akleh hielden zowel Palestijnse autoriteiten als haar werkgever Al Jazeera het Israëlische leger al verantwoordelijk. Israël erkende tot op heden geen betrokkenheid, ondanks eerder onderzoek van de Amerikaanse overheid waarin werd geconcludeerd dat er een Israëlisch schot was gelost, al dan niet opzettelijk. De Amerikaans-Palestijnse Abu Akleh (51) werd op 11 mei doodgeschoten op de bezette Westelijke Jordaanoever, terwijl zij verslag deed vanuit het Palestijnse vluchtelingenkamp bij Jenin. Daarbij raakte ook een andere verslaggever gewond. De dood van de journalist maakte wereldwijd veel los. Palestijnen zien in het incident vooral een symbool voor de gewelddadigheid waarmee het Israëlische leger op de Westelijke Jordaanoever optreedt. De familie van Abu Akleh bekritiseert het onderzoeksrapport van het Israëlische leger en zegt dat Defensie probeert „de waarheid te verdoezelen en verantwoordelijkheid te ontlopen”.||https://www.nrc.nl//nieuws/2022/09/05/israel-grote-kans-dat-al-jazeera-journalist-is-doodgeschoten-door-israelische-militair-a4140772
2022-09-05||Het hof maakt het definitief: Rob B. vrijgesproken van moord  op vriendin||Meteen na de uitspraak van het hof snelt advocaat Pieter van der Kruijs de rechtszaal uit, met zijn vingers zoekend op zijn mobiele telefoon naar het juiste nummer. Hij wil zijn cliënt, Rob B., laten weten wat de uitspraak is. Rob (64) is er niet bij, mede vanwege de spanning. Dus vertelt Van der Kruijs per telefoon dat hij is vrijgesproken voor het doden van zijn vriendin, 22 jaar geleden. Daarmee is Robs veroordeling uit 2007 definitief ongedaan gemaakt. Rob heeft zijn vriendin niet om het leven gebracht.   De ‘Rosmalense flatmoord’ gaat om de dood van de toen 37-jarige Regie van den Hoogen, die op 10 april 2000 overleed in haar flat in Rosmalen, vlak bij Den Bosch. Toen  de politie aankwam, bleek dat Regie was overleden door het doorsnijden van  haar hals – een snee van 16 centimeter. Ze lag in het halletje, een mes onder haar arm, overal zat bloed. De politie kwam al snel uit bij Regie’s vriend Rob B.. Vanwege een gebrek aan braaksporen waren er maar twee mogelijkheden: of Regie heeft haar eigen keel doorgesneden, of haar vriend Rob heeft dat gedaan.  Vooral op basis van rapporten van twee onderzoekers, Selma Schieveld en Richard Eikelenboom, werd Rob uiteindelijk veroordeeld voor het om het leven brengen van zijn vriendin. Het rapport van Schieveld voerde tien bevindingen op die volgens haar wijzen op moord. Het rapport van Richard Eikelenboom richtte zich op de bloedspatten. Dat paste volgens de deskundige meer bij het scenario van een misdrijf dan bij zelfmoord. Rob B. werd in 2007 in hoger beroep veroordeeld tot tbs met dwangverpleging. De tbs is inmiddels afgebouwd, maar hij verblijft nog steeds in een kliniek.  Advocaat Van der Kruijs heeft altijd in de onschuld van Rob geloofd. Mede na onderzoek van studenten van de Vrije Universiteit (VU) boog de Adviescommissie afgesloten strafzaken (ACAS) zich over de zaak. Nieuwe onderzoekers van het Nederlands Forensisch Instituut (NFI) veegden de eerdere onderzoeken van Eikelenboom en Schieveld van tafel. Het bloedsporenbeeld paste meer bij een scenario van zelfmoord dan bij dat van een misdrijf, en de snijwond vertelt niets over of er sprake was van moord of zelfmoord. Als ook een hoogleraar forensische geneeskunde tot de conclusie komt dat zelfmoord waarschijnlijker is dan doodslag, dient Diederik Aben, advocaat-generaal bij de Hoge Raad, een herzieningsverzoek in. De Hoge Raad oordeelde vervolgens dat de zaak opnieuw moet.  Twee weken geleden behandelde het Hof in Arnhem-Leeuwarden de zaak inhoudelijk, maandag sprak het hof Rob B. definitief vrij. Volgens het hof vormen de rapporten van Schieveld en Eikelenboom geen bewijs voor de conclusie dat Rob op enige wijze betrokken was bij de dood van zijn vriendin. Ander bewijs ontbreekt. Het hof was zeer kritisch op de rapporten van Schieveld en Eikelenboom. Zo wringt het volgens het hof dat Eikelenboom al in een eerder stadium bij het onderzoek betrokken was, en daarna over dezelfde zaak rapporteerde. Ook vindt het hof het „zeer onwenselijk” dat Schieveld en Eikelenboom levenspartners zijn, en daar van meet af aan niet uitdrukkelijk melding van hebben gemaakt.   Vincent Smink, persadvocaat-generaal bij het Ressortspakket van het Openbaar Ministerie, zegt dat deze zaak leert kritisch te blijven op rapporteurs en deskundigen. „Excuses zijn hier op zijn plaats. Hoe we dat doen en wat de consequenties zijn voor een schadevergoeding, zullen we in gesprek met de raadsman bespreken.”  Voor die raadsman, Pieter van der Kruijs, was het zijn laatste kunstje. Hij gaat met pensioen. Volgens hem zijn Rob en zijn familie blij en opgelucht, al kan dit oordeel van het hof alle ellende niet goed maken. Met de vrijspraak komt de Rosmalense flatmoord in het rijtje van de Puttense moordzaak, Lucia de B. en de Pettense campingmoord: zaken die opnieuw moesten en uiteindelijk leidden tot vrijspraak. Praten over zelfdoding kan bij de landelijke hulplijn 113 Zelfmoordpreventie. Telefoon 0800-0113 of www.113.nl Verpleegster Lucia de Berk werd in 2003 veroordeeld tot levenslang voor het plegen van meerdere moorden op ziekenhuispatiënten. In een herzieningszaak kwam de rechter in 2008 tot de conclusie dat sprake was van een justitiële dwaling. Twee jaar later werd ze vrijgesproken. Bejaardenverzorgster Ina Post werd in 1986 beschuldigd van het wurgen van een 89-jarige cliënte. Post werd zodanig ondervraagd dat zij in  verwarring alles bekende. Ze kwam van haar bekentenis terug, maar kreeg toch zes jaar cel. In 2010 werd ze  vrijgesproken. In de Schiedammer parkmoord kreeg Cees B. achttien jaar cel en tbs voor doodslag op de 10-jarige Nienke en het neersteken van de 11-jarige Maikel in juni 2000. B.  had de Schiedammer parkmoord echter niet gepleegd, en kwam in 2004 vrij toen de echte dader werd gepakt. In de Puttense moordzaak kregen Wilco Viets en Herman du Bois  in 1995 tien jaar cel voor de moord op Christel Ambrosius. In een herzieningsprocedure werden de twee in 2002 vrijgesproken. In 2008 werd een nieuwe verdachte, Ronald P., opgepakt. Hij kreeg achttien jaar celstraf. Bij de Pettense campingmoord werd de Duitser Frank Vick in 1994 veroordeeld tot vijf jaar celstraf voor het doodsteken van zijn schoonvader op een camping in het Noord-Hollandse Petten in 1994. Vick had de moord bekend, maar trok deze verklaring later in. In 2022, na 28 jaar, werd hij alsnog vrijgesproken.||https://www.nrc.nl//nieuws/2022/09/05/vrijspraak-voor-rob-b-in-rosmalense-flatmoord-a4140783
2022-09-05||Kenia opgelucht dat geweld uitblijft na bevestiging van verkiezingsuitslag||Het was angstvallig stil in de Keniaanse hoofdstad Nairobi op maandagochtend, vlak voordat het Opperste Gerechtshof zijn vonnis velde over de presidentsverkiezingen van begin vorige maand. Mensen bleven thuis uit vrees voor geweld, zo hoog lopen de spanningen op in tijden van verkiezingen. Het vonnis schokte de natie echter niet: de zeven rechters bevestigden de zege van William Ruto (55) en stuurden de nooit aflatende oppositieleider Raila Odinga (77) met pensioen. Odinga deed al vijf keer tevergeefs mee met de verkiezingen. Vijf jaar geleden schreef het Opperste Gerechtshof geschiedenis door voor het eerst in Afrika verkiezingen ongeldig te verklaren, wegens de slordige organisatie door de Kiescommissie. Deze keer wezen de zeven rechters alle aantijgingen in de petities unaniem  af, hoewel ze nog steeds vonden dat de Kiescommissie de volgende keer moet zorgen voor een betere organisatie. „Dit in het belang van de versterking van de democratie”, aldus een van de rechters na de uitspraak. In zijn petitie betoogden de advocaten van Odinga dat de servers van de Kiescommissie waren gehackt om vervalste uitslagformulieren in te voeren. Ruto had met een flinterdunne meerderheid van 50,5 procent van de stemmen gewonnen, tegen 48,5 procent voor zijn uitdager. De rechters besloten dat er geen bemoeienis door mensen van buiten de Kiescommissie is geweest in de overdracht van de uitslagen. Opperrechter Martha Koome sprak zelfs over „regelrechte vervalsing” van de door Odinga aangevoerde bewijslast. Op één punt kreeg Odinga gelijk. De uitslag was bekendgemaakt door alleen de voorzitter van de Kiescommissie, niet door álle leden. Dat was onrechtmatig, maar „onvoldoende om de hele verkiezing ongeldig te verklaren”. Vlak voor de bekendmaking waren vier van de zeven commissieleden opgestapt, omdat ze de telling „ondoorzichtig” vonden. De vier dissidente leden hadden ook een petitie ingediend, maar die werd door de rechters afgewezen. „Waarom meldden de vier zich met hun kritiek pas helemaal aan het einde, terwijl ze geen kritiek hadden geuit tijdens de tellingen de dagen ervoor?”, vroegen de rechters zich af. In de steden die gelden als bastion van Ruto verscheen er direct na de uitspraak een zee van hossende gele mensen op de straten. Geel is de partijkleur van Ruto. In Kisumu, een bolwerk van Odinga waar het al weken onverstandig is om met gele kleren op straat te verschijnen, gingen er direct veiligheidswaarschuwingen uit om niet de straat op te gaan. Maar het bleef er rustig. Vorige omstreden verkiezingen leidden wel tot geweld. Begin 2008 dreigde Kenia zelfs in een burgeroorlog te belanden toen – naar verluidt – Ruto zijn aanhangers aanzette tot moordpartijen, aantijgingen waardoor de tegenwoordige president  bij het Internationaal Strafhof in Den Haag belandde. Het Strafhof kon de beschuldigingen tegen Ruto niet waarmaken, door intimidatie van getuigen en tegenwerking van de Keniaanse staat. In 2008 kwamen er meer dan duizend mensen om, bij geweld na verkiezingen in 2017 honderd. Kenianen bedrijven politiek met passie, mede omdat politici hun achterban op tribale basis opbouwen. Geweld wordt echter doorgaans georganiseerd door de politici, zoals in 2008, toen relschoppers 5 euro kregen om te plunderen en 10 euro om te moorden. Naarmate de stembusgang beter werd georganiseerd en er door hervormingen eerlijkere rechters kwamen om over onregelmatigheden te oordelen, ontstonden er minder redenen voor geweld. De verkiezingscampagnes begonnen vier jaar geleden en al maanden staan de kranten er vol van. „Nu hebben we er genoeg van, nu moeten we weer aan het werk”, is wat de meeste Kenianen zeggen. Want verkiezingen zijn duur. Tobias Alando, hoofd van de Kenia Vereniging van Fabrikanten, waarschuwde onlangs: „Er vindt zoals gebruikelijk een vertraging in het zakenleven plaats, investeerders uit binnen- en buitenland nemen een afwachtende houding aan.”  Al sinds 1992, toen de eerste meerpartijenverkiezingen werden gehouden, loopt de economische activiteit tijdens verkiezingsjaren gemiddeld met enkele procenten af.||https://www.nrc.nl//nieuws/2022/09/05/kenia-opgelucht-dat-geweld-uitblijft-na-bevestiging-van-verkiezingsuitslag-a4140782
2022-09-05||Schilder Maarten ’t Hart: ‘Er zijn machten die me bijstaan’||Maarten  ’t Hart woont in Balkbrug (Overijssel), aan een weggetje dat de gps niet meteen kan vinden. Na een paar minuten rijden over een zandpad kom je bij een boerderijtje dat eruitziet zoals het er honderd jaar geleden ook uit had kunnen zien. Maar dat lijkt maar zo, de boerderij is de afgelopen vijftig jaar langzaamaan verbouwd, de laatste keer met een expositieruimte in wat ooit de hooischuur was. Als je van het zandpad naar de voordeur loopt, kom  je  langs een grote moestuin –  al met al staan rond het huis pakweg tweehonderd soorten planten en bomen.  In de expositieruimte: schilderijen en tekeningen die dezelfde, bijna  vergeten sfeer oproepen als het huis en de tuin. Bloemen, vruchten en kleine dieren, maar vooral: oude gebouwen. En daarvan dan weer vooral kerkinterieurs, realistisch weergegeven, monumentale ruimtes zijn het, vrijwel altijd zie je hoge pilaren en rondbogen, door de ramen valt wit  licht over plavuizen vloeren. Omdat menselijke figuren geheel ontbreken is het er steevast totaal verstild, op het mystieke af. We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. We zitten buiten, in de schaduw van een grote eikenboom. Er is koffie, later krijgen we nog soep van groenten uit de tuin. Op de tuintafel boeken die zijn verschenen over zijn leven en werk, Maarten ’t Hart en Maarten ’t Hart, Het Vervolg. Als je ze doorbladert, kom je op een van de eerste bladzijden een foto tegen van  ‘Interieur Sint Joriskerk Amersfoort’, een schilderij uit 2002. Het is de kerk naast het huis waar hij werd geboren, vanuit de woonkamer keek hij rechtstreeks uit op het koor. Wat hij zich herinnert: „Hoe mijn moeder me voor het eerst meenam naar een kerkdienst, ik was een jaar of vijf, zes. Ik was meteen helemaal verbluft van de ruimte. Sinds die tijd ben ik gek van kerken.” Maarten ’t Hart (72) komt, vertelt hij, uit een familie van ondernemers. Zijn opa begon een tent- en zeilmakerij, later nam zijn vader het bedrijf van hem over, als oudste zoon was hij voorbestemd dat voorbeeld te volgen. Maar hij ging naar de kunstacademie.  „Mijn vader begreep dat ik dat wilde. Hij had zelf ook wel willen tekenen, maar zijn vader vond dat hij in de zaak moest.  Als steuntje in de rug kochten mijn ouders zelfs werk  dat ik maakte op de academie. Ik had ook een klein ateliertje in het bedrijf van mijn vader.”  Je zou kunnen zeggen dat er thuis meer begrip was voor zijn werk dan op de kunstacademie. „Het was de tijd van de abstractie hè, maar ik dacht: ik  wil gewoon een vak leren. Er waren meer studenten die dat dachten, die gingen net als ik naar het grafieklokaal. En naar de tekenlessen. Ik heb ook wel aanvaringen  met docenten gehad, op een gegeven moment vonden ze het eigenlijk te gek worden wat ik maakte. Maar omdat mijn werk kwalitatief goed was, konden ze me niet wegsturen. Ik heb de academie gewoon afgemaakt.” Tekenen is niet alleen kijken, het is ook ruiken en luisteren Wat is er zo aantrekkelijk aan het schilderen van kerkinterieurs? „Oude kerken hebben een bepaalde sfeer, het is er sacraal.  Dat ervaar je meteen als je binnenkomt, je gaat  zachter praten. De romaanse kerken spreken me het meest aan, dan de gotische. Daarna wordt het snel minder. Classicisme, barok: het zegt me niet veel.” Want? „Romaanse kerken zijn het meest eenvoudig en daardoor qua ruimtewerking het sterkst. In de gotiek wordt het wat losser en krijg je meer licht, wat ik wel mooi vind trouwens. Het is alleen minder geconcentreerd licht, het zijn vaak hele plassen. Bij romaans licht heb je van die kleine lichtvalletjes op de grond en tegen de muren, die vaak ook nog een beetje geheimzinnig zijn.” Gaat het om de lichtval? „Om alles, eigenlijk. Tekenen is niet alleen kijken, het is ook ruiken en luisteren. De hele sfeer van zo’n ruimte, het sobere en meditatieve ervan. Ik schilder er ook opzettelijk geen mensen in. En ook geen beelden, die laat ik weg als ze de lijnen verstoren, soms zijn ze ook gewoon te kitscherig. In een lege kerk raak je gericht op de ruimte en het licht. Alles daaromheen leidt alleen maar af.” Zoals ook het moderne leven afleidt. Maarten en Annelies (67) ’t Hart hebben drie volwassen kinderen, die zijn opgegroeid op deze plek. Er was en is geen mobiele telefoon. En ook geen auto, in de schuur staan twee fietsen. Ze eten vegetarisch, veel komt uit de tuin. Bij de soep is er zelfgebakken brood. En aan het maken van de schilderijen komt geen fototoestel te pas, hoe realistisch ze ook ogen.  Foto Sake Elzinga
 Hoe het dan wel gaat: „Voordat ik thuis het schilderij maak, schets ik in de kerk het interieur. En terwijl ik dat doe, vergelijk ik alle elementen die ik zie wiskundig met elkaar. Daar heb ik een klein stokje voor, een dun penseeltje waar de haren vanaf zijn. Dat stokje hou ik eerst horizontaal voor mijn ogen.” Hij pakt een stokje en laat het zien. „Als ik bijvoorbeeld het schuurtje hier in de tuin zou opmeten, dan is waar ik nu mijn duim zet het einde van de muur. Daarna draai ik het stokje verticaal, kijk zo. Nu zie ik dat de schuur net iets hoger is dan breed. Op die manier ga ik het hele interieur van een kerk door, zodat later alle verhoudingen op het schilderij kloppen.”  Tegelijk laat u  dingen weg, zoals die heiligenbeelden. Of u vervangt  ramen van glas-in-lood door ramen met wit glas.  „Dat doe ik voor de sfeer, maar ook omdat de compositie dan beter wordt: die is lang niet altijd goed. Dan denk je: het is hier heel mooi, maar die pilaren zouden wat dichter bij elkaar moeten staan. Soms is een bepaalde muur wel erg kaal, daar zou een nis in moeten denk ik dan. Of: dat raam ga ik wat verplaatsen, dan zit het beter op zijn plek. Het gaat erom dat je een goed schilderij maakt, dat je vrij met je onderwerp omgaat. Anders kun je net zo goed een foto maken.” In mijn leven zijn dingen gebeurd waarvan je denkt: dat moet gestuurd zijn Tegenwoordig zijn zijn kerkinterieurs bekend, en is zijn naam als kunstschilder gevestigd, maar toen hij begon met schilderen leidde diezelfde naam soms tot verwarring. In artikelen in lokale kranten stond dan dat hij niet alleen schilderde, maar ook boeken schreef. Ze hebben zelfs een keer kennisgemaakt, Maarten ’t Hart de romanschrijver en Maarten ’t Hart de kunstschilder. „Lang geleden hoor. Hij kreeg mensen die schilderijen wilden kopen en ik kreeg mensen die naar boeken vroegen. Ik weet niet eens meer wie het initiatief nam, ik geloof dat hij  me een brief heeft geschreven. We zijn ook geen familie, dat is een keer uitgezocht. Maar goed: de naam, het gereformeerde, en dan ook nog de tuin. Want we zijn dus ook nog allebei met biologie bezig, hij beroepsmatig en ik als amateur. Ik inventariseer wilde planten en  geef regelmatig  dingen door aan natuurorganisaties. Dus daar heb ik ook wel eens verwarring gehad. En het gebeurt nog steeds dat je mensen hoort zeggen: kijk, daar woont de schrijver en dat is dan zeker zijn grote tuin. Maar we hebben ook  tegenstellingen natuurlijk. Hij is van zijn geloof gevallen.”  En u niet. Speelt het geloof een rol als u aan  het schilderen bent? „Soms wel, ja. Bijvoorbeeld als het licht even heel mooi over een avondmaalstafel schuift. Zo’n moment  leg ik dan ook bewust vast op het schilderij dat ik maak. En soms halen anderen de symbolen eruit. Ik kreeg een keer een artikel toegestuurd uit een kerkblad, waarin  een schilderij van mij werd beschreven. De schilder bedoelde dit, de schilder bedoelde dat,  stond erin. Ik las het en ik dacht: die man  heeft gelijk. Maar zelf had ik het niet zo gezien. Ik teken en schilder vooral logisch: dat het licht uit die hoek moet komen, en dus door die en die ramen, want dat klopt dan in het geheel.” Gaat u op zondag naar de kerk? Foto Sake Elzinga „Ja, meestal hier in het dorp. Ik kom uit een christelijk gezin en dat heb ik als het ware overgenomen. Ik hou ook wel van een beetje stevige preek. En in de kerk onderhoud je het contact met geloofsgenoten, dat is ook een manier om je geloof te voeden.  Los daarvan heb ik een paar ervaringen gehad waardoor het geloof voor mij veel sterker is geworden.” Kunt u daar meer over vertellen? „Dat vind ik moeilijk. Laat ik zeggen: er zijn in mijn leven dingen gebeurd waarvan je denkt: dat is absoluut onmogelijk als je het normaal gaat beredeneren, dus dat moet wel gestuurd zijn.” Wilt  u het toch proberen? Als ik alleen dit  opschrijf is het een beetje… „Vaag.” Ja. Hij aarzelt. „Dit verhaal vertel ik bijna nooit, het is vooral een ervaring die heel mooi voor onszelf is.”  Dan: „Ik schilder vooral veel kerken, maar ook wel oude binnensteden. Op een dag wilde ik naar zo’n binnenstad toe, om daar te gaan zitten tekenen. Maar het was mooi weer, ik had eigenlijk  meer zin om in de tuin te werken. Een andere keer dan maar, zei ik tegen mezelf. Maar in de tuin dacht ik: ik geloof dat ik toch maar ga tekenen. Dus ik pakte de fiets, reed een stukje het pad af, maar bedacht me toen toch weer: nee, ik heb geen zin, ik ga in de tuin werken. Het was een hele rare twijfel, ik heb dat anders nooit. Dus ik heb de fiets teruggezet en  ben  de tuin weer ingegaan. Maar ik bleef dat vreemde, onrustige gevoel houden en bedacht me nog een keer. Ik heb toch weer de fiets gepakt en  ben  alsnog weggegaan. En wat gebeurt er: ik ga de trein in, waar iemand mij staat op te wachten die me een plek aanwijst. Hij zegt: ga daar maar zitten. Ik  kende die hele man niet, maar ik deed wat hij zei. Daarna   ging hij tegenover me zitten. En vroeg hij  of ik hem wilde uitleggen wat het geloof voor mij betekende. Dat vond ik merkwaardig, maar goed: ik wilde dat wel doen  – en hij luisterde heel aandachtig. Op een gegeven moment stopt de trein, hij geeft  me een hand en  zegt: bedankt voor dit gesprek, ik stond vandaag op een kruispunt in mijn leven. En daarna  ga je nadenken, dan denk je: dit is een stukje praktijk van het geloof dat normaal in het vage zit, waar je wel eens iets van hoort, wat ook  in de bijbel staat, maar dat je nu zelf ervaart. Ik ben bij mijn lurven gepakt, want ik moest op dat moment daar zijn. Precies  op dat moment moest ik die man verder helpen.” Ik hoef het niet allemaal zelf te doen, er zijn machten die me bijstaan Welke ervaring  wilt u iemand meegeven die  naar uw kerkinterieurs kijkt? Foto Sake Elzinga „De sfeer, het meditatieve. Maar ook de ruimte en het licht. Ik wil graag dat je een bepaalde rust ervaart. En dat je wat kunt nadenken: waarom staat die kerk daar, wat betekent het geloof.” Kunt u nog in een kerk zitten zonder te denken aan lichtval en verhoudingen? „Als ik geen bedoeling heb om te schilderen, kan het. Maar ik heb wel een beroepsdeformatie hoor, ook op dat soort momenten  ontleed ik alles in lijnen.” En waar haalt u dan uw eigen meditatieve momenten uit? „Uit het gebed. Het gebed is voor mij  iets dat altijd werkt. Het is ook niet zo dat ik een verhaaltje afsteek in het niets, ik merk met regelmaat dat er op dat moment   contact is. Ik bedank ook voor alle goede dingen die er zijn, want ik heb een heleboel voorrechten. En ik vraag om bescherming, om een dag die goed loopt. Ik begin de dag met gebed en ik eindig de dag ook met een gebed, een dankgebed. Dat vind ik heel  rustgevend, zo van: ik hoef het niet allemaal zelf te doen, want er zijn machten die me bijstaan. Het geloof is een werkelijkheid in ons leven die we elke dag ervaren.” 
 Meer afleveringen 
				Wat maakt het leven de moeite waard
			||https://www.nrc.nl//nieuws/2022/09/05/schilder-maarten-t-hart-er-zijn-machten-die-me-bijstaan-2-a4140781
2022-09-05||China neemt kleuters in Tibet bloed af voor dna-database||In Lhasa, de hoofdstad van Tibet, is systematisch bloed afgenomen van kinderen op kleuterscholen om zo ook de dna-profielen van kinderen te kunnen opnemen in databases van de Chinese politie. Dit staat in een maandag verschenen rapport van de mensenrechtenorganisatie Human Rights Watch (HRW) over het toegenomen politietoezicht op inwoners van Tibet en van Tibetaanse gemeenschappen binnen China. In een Tibetaanse gemeenschap in de westelijke provincie Qinghai is in 2020 volgens een Chinees rapport bloed afgenomen bij alle jongens van vijf jaar en ouder. „Er is geen openbaar beschikbaar bewijs dat suggereert dat mensen kunnen weigeren om deel te nemen”, aldus HRW. Ook vond de organisatie geen informatie die erop wijst dat mensen van wie bloed wordt afgenomen, onder concrete verdenking van een misdaad staan. Daarmee lijkt het verzamelen van genetisch materiaal van Tibetanen een extreem geval van etnisch profileren: omdat mensen een Tibetaanse etniciteit hebben of in Tibet wonen, worden ze er per definitie van verdacht een gevaar te vormen voor de stabiliteit van de Chinese samenleving. Ze worden gezien als potentieel staatsgevaarlijk. Daarom wil China hun dna alvast zo vroeg mogelijk in een database vastleggen. Ook in andere delen van China verzamelt de politie al vanaf het begin van het vorige decennium dna, maar daar lijkt het middel minder breed ingezet te worden. Volgens HRW gaat het dan meestal om groepen die de politie als problematisch ziet, onder wie migranten, voormalige gevangenen en verdachten van misdrijven.  Wel loopt er volgens een officieel document dat HRW te zien kreeg, al sinds 2017 een programma in China waarbij dna verzameld wordt van mogelijk ruim een kwart van alle mannen in China. In 2019 heeft de politie geïnteresseerde partijen in Tibet via een tender opgeroepen om voorstellen te doen voor de aanleg van een regionale dna-database. Een officieel Chinees rapport omschreef zo'n database als noodzakelijk „voor de instanties belast met openbare veiligheid om illegale zaken op te sporen en om effectief op te treden regen illegale en criminele elementen”, zo citeert HRW de tender voor het project. De Chinese overheid gaat steeds verder in het verzamelen van persoonsgegevens om de controle van de staat en de Partij over haar burgers zo groot mogelijk te maken. De overheid concentreert zich daarbij op die etniciteiten die ze het meest verdenkt van terroristische sympathieën. Zo berichtte  HRW al in 2017 dat het West-Chinese Xinjiang werkt aan een database met het dna van alle inwoners tussen de 12 en 65 jaar. In Xinjiang wonen veel Oeigoeren en andere minderheidsvolkeren die overwegend islamitisch zijn. Zij zijn in de ogen van de Chinese overheid potentieel zeker zo gevaarlijk als Tibetanen. Internationale aandacht voor de positie van Tibetanen in China is de laatste jaren afgenomen, mede omdat Tibet, onderdeel van de Volksrepubliek China, zo goed als ontoegankelijk is voor onafhankelijke waarnemers en journalisten. HRW baseert zich in dit rapport vooral op Chineestalige geschreven bronnen die openbaar zijn.||https://www.nrc.nl//nieuws/2022/09/05/china-neemt-kleuters-in-tibet-bloed-af-voor-dna-database-a4140780
2022-09-05||Wat vindt NRC | Premier Liz Truss belooft weinig goeds voor de EU||Op een nieuwe premier wachten normaal enkele wittebroodsweken. Een tijd van optimisme waarin verkiezingsbeloftes worden uitgewerkt tot plannen, een tijd van verwachtingen en ambities. Op Liz Truss, de nieuwe Britse premier, wacht het tegendeel. De afgelopen maanden, terwijl zij en de andere kandidaten die Boris Johnson wilden opvolgen zaaltjes voor Conservatieve partijleden afgingen en hun verhaal op die 0,3 procent van de Britten afstemden, zag het overgrote deel van het land een afwezige overheid en een regeringspartij die met zichzelf bezig was. Terwijl de kosten voor levensonderhoud stijgen, er personeelstekorten zijn, stakingen zijn en dreigen. Zorginstellingen melden dat voor hen de energieprijzen 200 tot 400 procent stijgen, waardoor ze wellicht moeten sluiten. 6,7 miljoen Britten wachten op een afspraak met een arts. 20 procent van hen leeft rond de armoedegrens. De vraag is niet óf er een recessie komt, maar wanneer. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Dergelijke problemen zijn er in heel Europa, in het Verenigd Koninkrijk worden ze verergerd door Brexit. Dat B-woord dat nauwelijks in de mond werd genomen door Truss, tenzij het ging om plannen om van meer wetgeving af te komen die oorspronkelijk als EU-lidstaat was ingevoerd, waaronder bepaalde arbeidsrechten. Tot nu toe weigerde Truss in te gaan op vragen wat precies haar oplossing is. Haar belangrijkste antwoord was dat belastingverlagingen de economie zullen stimuleren, en daardoor ook de allerarmsten zullen helpen. De focus van de afgelopen jaren op eerlijke verdeling van welvaart tussen landsdelen en bevolkingsgroepen, heeft volgens haar juist economische groei belemmerd. Minder vennootschapsbelasting zorgt er volgens haar voor dat bedrijven zullen investeren, lastenverlaging dat burgers meer geld overhouden om te kopen. „Aalmoezen” in de vorm van bijstand werken volgens haar niet.  Vraag is of ze dit kan en zal volhouden als de crises verdiepen. Of – en wanneer – de fractieleden uit de zogenoemde ‘red wall’ gaan morren, de noordelijke kiesdistricten die de Conservatieven in 2019 wonnen ten koste van Labour. Dáár zijn de gevolgen van die hoge energieprijzen en voedselprijzen al voelbaar. Ze beloofde inmiddels al een eerste steunpakket. Maar terugkomen van haar Thatcheriaanse principes van lage belastingen en een kleine overheid, brengt Truss in direct conflict met de andere kant van de fractie, die uit de kiesdistricten in het welvarendere zuiden. „Ik voerde campagne als een Conservatief, ik zal regeren als een Conservatief”, zei ze maandag. Waarop applaus volgde. Van haar eigen achterban, vanaf nu zal ze ook de rest van het land moeten overtuigen. Wat de Tories verenigt, is Brexit. Niet hóé het land zes jaar na het referendum nu eindelijk vormgegeven kan worden, maar de Britse bulldoghouding ten opzichte van de EU. Truss, oorspronkelijk voorstander van EU-lidmaatschap, werd gekozen met steun van de meest radicale Brexiteers. Ondertussen liggen de Britten nog altijd op ramkoers om eenzijdig het Brexit-akkoord op te zeggen, vanwege de in hun ogen oneerlijke Noord-Ierse grens. Truss is voorstander van het opzeggen van het protocol dat die grens regelt. Dat voorspelt weinig goeds voor de Europese Unie. Een handelsoorlog kan het gevolg zijn. Zeker omdat Europa meer dan genoeg andere geopolitieke crises aan haar hoofd heeft. Een nieuwe Brexit-strijd zou kostbare energie vergen. Ook van de nieuwe Britse premier.||https://www.nrc.nl//nieuws/2022/09/05/premier-liz-truss-belooft-weinig-goeds-voor-de-eu-a4140779
2022-09-05||Ik maak me vaak schuldig aan ‘schuldschuiven’||||https://www.nrc.nl//nieuws/2022/09/05/ik-maak-me-vaak-schuldig-aan-schuldschuiven-2-a4140750
2022-09-05||‘Ik krijg chips op steeds meer plekken in mijn lichaam’||‘In mijn rechterhand zitten twee chips. Ik heb nu geen sleutels meer nodig om mijn huis binnen te komen, of in mijn auto te stappen. Ze werken ook als digitale toegangssleutel: voor mijn bestanden in de cloud, voor mijn ‘bitcoins wallet’. „Biotech gaat ons leven beheersen. Dat verhaal vertel ik niet alleen, ik wil dit ook uit eigen ervaring en beleving kunnen zeggen. Ik zou een flut-futurist zijn wanneer ik alleen maar toekomstmuziek liet horen. „Als volgende krijg ik een chip onder mijn huid, achter in mijn nek, bij mijn hersenschors. Die gaat ervoor zorgen dat mijn energie stabiel op een hoog niveau blijft. Ik ben zo’n typisch ADHD-kind. In mijn jonge jaren ben ik door mijn ouders stevig onder de duim gehouden. Als volwassene kun je dan last krijgen van overcompensatie. Ik moet oppassen dat ik mezelf niet voorbijloop. Met zo’n chip kunnen mijn adrenaline en andere stresshormonen in balans blijven. Intussen sport ik iedere dag. Voor nu is dit even het beste medicijn. „Die chip zou al in mijn nek geplaatst zijn, in New York. Dat is vertraagd, door corona. Vóór eind volgend jaar zit-ie erin – geheid. Naam: Richard van Hooijdonk (53) Is: futurist, trendwatcher Verwacht: plaatsing van een chip bij zijn hersenschors, binnen twee jaar, om zijn stresshormonen beter onder controle te houden „Ik geef lezingen, praat op seminars, adviseer bedrijven en overheden. Als ik praat over biotech, infotech, artificial intelligence, blockchain en quantum computing krijg ik steeds diezelfde vraag: ‘Moeten we dat willen?’ Ik vind dat de verkeerde vraag. Vraag één moet zijn: ‘Kan technologie bijdragen aan de kwaliteit van leven van mensen: aan betere gezondheid, fysiek en mentaal; aan beter onderwijs; aan het opwekken van duurzame energie, aan voedselproductie die de aarde niet schaadt?’  „Het antwoord op die vraag is natuurlijk: ja! Vraag twee volgt dan vanzelf: ‘Hoe kunnen we dit zó organiseren dat we de wereld vooruit helpen, in plaats van kapot maken? Dat zijn ethische vragen, die we onmogelijk kunnen ontlopen. Het probleem van deze tijd zit niet in de technologische ontwikkeling. Die zit in te veel oude, blanke mannen in de top van het bedrijfsleven en de politiek, van wie velen dit moeilijk snappen. Zij denken dat ze de toekomst kunnen tegenhouden door te onderdrukken dat we hierover te praten. ‘Ik leef nu net iets meer dan een halve eeuw. Ik ben ervan overtuigd dat ik omstreeks mijn honderdste levensjaar nog altijd gezond en fit zal zijn. In de komende decennia krijg ik chips op steeds meer plekken in mijn lichaam. Die zijn met elkaar verbonden. Mijn dokters worden systeembeheerders. Ze kunnen straks op ieder moment ‘uitlezen’ hoe en waar mijn lichaam en geest beginnen te haperen. Dat is allesbehalve ingewikkeld. Op simpele schaal gebeurt dit nu al, met smart watches. „Ziektes zijn steeds vroeger op te sporen en heel gericht te behandelen. Vullingen in mijn kiezen kunnen fungeren als reservoir voor medicijnen. Loopt mijn bloeddruk te hoog op, dan gaat er ergens in mijn mond een minuscuul luikje open om dit te corrigeren. Daar merk  ik verder niks van. „De grote vooruitgang zit ’m in het repareren van defecten in mijn celdeling. In mijn lichaam zitten een stuk of vijftien vitale organen: hersenen, huid, hart, maag, lever, enzovoorts. Het zal niet lang meer duren of die kunnen zichzelf herstellen, wanneer ze daartoe automatisch een biotech-signaal krijgen.  „Science fiction? Absoluut niet. Kijk alleen al naar het werk van de Nederlandse Nobelprijswinnaar Ben Feringa en zijn minuscule robotjes, de nanobots. Hier ontstaat een fundamenteel nieuwe generatie van geneesmiddelen. Als je bedenkt wat Feringa alleen al in de afgelopen tien jaar heeft ontwikkeld en je extrapoleert dat twintig jaar vooruit, mét de versnelling die technologie steeds in gang zet, dan kun je begrijpen dat dit geen luchtfietsen is. „Over een halve eeuw, of later, zal ik niet sterven door een ziekte. Ik kan zelf beslissen wanneer ik zeg: het is mooi geweest.” ||https://www.nrc.nl//nieuws/2022/09/05/ik-krijg-chips-op-steeds-meer-plekken-in-mijn-lichaam-2-a4140776
2022-09-05||Nieuwe last onder dwangsom voor Tata Steel, toezichthouder dreigt met sluiting kooksfabriek|| De Omgevingsdienst Noordzeekanaalgebied is voornemens staalfabriek Tata Steel een hogere last onder dwangsom op te leggen vanwege verhoogde uitstoot bij de zogenoemde kooksfabrieken. Dat maakte de dienst maandagmiddag bekend.  De kooksfabrieken, die kolen voor het staalproces voorbewerken, gelden als   oude onderdelen van de fabriek van Tata Steel, vooral kooksfabriek-2. In het proces kan sprake zijn van ‘rauwe kooks’, wanneer de kolen niet gelijkmatig warm worden in de fabriek. Daarbij komt uitstoot vrij die schadelijk is „voor mens en milieu”, aldus de omgevingsdienst. De toezichthouder heeft Tata Steel al twee keer eerder gevraagd een einde te maken aan de uitstoot van rauwe kooks. Daar is volgens de dienst onvoldoende gehoor aan gegeven. Twee eerdere lasten onder dwangsom die hiervoor liepen, hebben Tata Steel al 650.000 euro gekost: vijftien keer 10.000 euro en 20 keer 25.000 euro.  Daar komt nu een nieuwe dwangsom bij. De omgevingsdienst is de precieze hoogte daarvan nog aan het vaststellen en verwacht daar later in september mee te komen. Opvallend is dat de omgevingsdienst alvast vermeldt dat, als Tata Steel zich niet houdt aan deze last onder dwangsom, hij vergaande maatregelen kan gaan afdwingen. De dienst zou daarbij ook aan het kijken zijn naar mogelijkheden voor het intrekken van de vergunning, aldus de toezichthouder. In een reactie laat Tata Steel weten al een zienswijze te hebben ingediend op het besluit van de omgevingsdienst. Volgens de fabriek komen rauwe kooks bij elke kooksfabriek af en toe voor en is dit niet te voorkomen. Tata Steel zegt te hebben voldaan aan enkele eisen die de omgevingsdienst eerder heeft opgesteld naar aanleiding van de eerdere lasten onder dwangsom, zoals het verlengen van de gaartijd en het verhogen van de temperatuur in de oven.    Het nieuws over de hogere dwangsom komt slechts enkele dagen nadat   bekend werd dat de omgevingsdienst Tata Steel een formele waarschuwing heeft gestuurd vanwege een stijging in het aantal  ‘ongewone voorvallen’ bij kooksfabriek-2. Dat zijn situaties die afwijken van de gewone bedrijfsvoering (maar niet per se illegaal zijn).  De waarschuwingsbrief maakt er melding van dat er bijvoorbeeld vaker dan eerst sprake zou zijn van een ‘overdruksituatie’ in de kooksfabriek-2. Daarbij ontsnapt er   stinkend kooksgas  uit de fabriek. Ongewone voorvallen kwamen normaal gesproken volgens de dienst gemiddeld 4 keer per week voor, maar rond juli was dat gemiddeld 27 keer per week. Omwonenden van Tata Steel eisen al langer dat de productie van kooks bij het complex (circa 9.000 werknemers) wordt stopgezet en dat de fabriek zelf kooks gaat importeren uit het buitenland. Tot dusver zei de omgevingsdienst altijd dat het sluiting  niet zomaar juridisch kon afdwingen: daarvoor zou meer nodig zijn. Met het structureel negeren van de lasten onder dwangsom komt dat punt nu dichterbij, aldus de omgevinsgdienst.  Een jaar geleden werd na onderzoek van het RIVM duidelijk dat Tata Steel, onderdeel van het gelijknamige Indiase staalconcern, hoeveelheden zware metalen en lood uitstoot die schadelijk kunnen zijn voor spelende kinderen. De kooksfabrieken zijn daarvan een belangrijke bron, hoewel niet de enige bron op het fabrieksterrein. Tata Steel investeert  op dit moment 300 miljoen in maatregelen die de uitstoot van gevaarlijke stoffen moeten terugdringen. Op de lange termijn moet de fabriek staal gaan maken zonder kolen, zo is de bedoeling. ||https://www.nrc.nl//nieuws/2022/09/05/nieuwe-last-onder-dwangsom-voor-tata-steel-a4140775
2022-09-05||Wallage: ministerie verbood Dialoogtafel om over de veertien onderzoeken naar de gaswinning te praten||De veertien onderzoeken die minister van Economische Zaken Henk Kamp (VVD) na de zware aardbeving in Huizinge (augustus 2012) instelde naar de veiligheid in Groningen, mochten niet worden besproken aan de zogenoemde Dialoogtafel waaraan naast bestuurders en de NAM ook maatschappelijke organisaties zaten. Dat maakte een topambtenaar van het ministerie in maart 2014 duidelijk in een telefoontje aan de kersverse voorzitters van het overlegplatform, Jacques Wallage (PvdA) en Jan Kamminga (VVD). Wallage vermoedt dat Kamp niet wilde dat er over de onderzoeken werd gepraat, omdat aan de Dialoogtafel misschien zou worden geconcludeerd dat de gaswinning om veiligheidsredenen omlaag moest. Dat zei hij woensdag tijdens zijn openbare verhoor in Den Haag door de parlementaire enquêtecommissie die de gaswinning onderzoekt.  Dialoogtafel
De Dialoogtafel was opgericht met het idee dat maatschappelijke organisaties meer betrokken zouden worden bij het beleid over de gaswinning. Het was een overleg waarin onder meer de Groninger Bodem Beweging, milieuorganisaties en LTO van gedachten konden wisselen met gaswinningsbedrijf NAM, het ministerie, provinciale bestuurders en burgemeesters. Maar Wallage en Kamminga kregen meteen na de oprichting van minister Henk Kamp te horen dat ze niets te zeggen hadden over de hoogte van de gaswinning: hij was de enige die over het zogenoemde gaswinningsbesluit ging, „omdat hij de ministeriële verantwoordelijkheid droeg”, aldus Wallage. De Dialoogtafel mocht zich daar niet mee bemoeien. Het plaatste Wallage en Kamminga direct voor een probleem: de maatschappelijke organisaties in Groningen vonden het overleg zinloos als ze niet mochten praten over de veiligheid in hun provincie in relatie tot de gaswinning. Daarom werd een compromis bedacht: de betrokken organisaties zouden beginnen met samen eens goed kijken naar de veertien onderzoeken die al waren uitgevoerd. Het ministerie wist van die afspraak en er was ook al een datum afgesproken. Wallage en Kamminga werden een paar dagen van tevoren echter gebeld met de opdracht om het overleg af te blazen. Ze moesten toen iedereen op het laatste moment afbellen. Een „onnodige ingreep” die veel kwaad bloed zette bij de maatschappelijke organisaties. Het telefoontje kwam van toenmalig directeur-generaal Mark Dierikx, die komende donderdag door de enquêtecommissie wordt verhoord. Aannemelijk is dat de Tweede Kamerleden hem hier ook naar zullen vragen. ‘Appeltje te schillen’
Wallage had nog een ander „appeltje te schillen” met Kamp. Die wilde niet met de Dialoogtafel overleggen over zijn gasbesluiten en deed dat volgens Wallage ook niet. Toch zei de minister volgens Wallage bij de presentatie van zijn gasbesluit, begin 2015 in Groningen, tegen journalisten dat hij het heel fijn had gevonden dat hij voorafgaand aan zijn besluit nog een open overleg met de tafel had kunnen hebben. Kamp wordt vrijdag verhoord door de enquêtecommissie. De commissie kan hem dan om opheldering vragen over alles wat hem de afgelopen drie weken voor de voeten is geworpen door andere getuigen. Wallage vertelde ook dat de NAM weleens ongewenste ingrepen deed. NAM-directeur Bart van de Leemput, die voor de zomer al door de enquêtecommissie werd verhoord, zat ook aan de Dialoogtafel en dacht volgens Wallage „creatief en betrokken” mee over manieren om de schadeafhandeling beter te doen. Maar bij de NAM waren ze niet altijd blij met wat hun directeur bij het overleg had gezegd. De notulen van de Dialoogtafelvergaderingen werden soms teruggestuurd door de NAM en dan waren er „zinnetjes die nooit waren uitgesproken” aan toegevoegd. Dat waren dan dingen die Van de Leemput waarschijnlijk van de juridische afdeling van de NAM „had moeten zeggen”, zei Wallage. Correctie (05-09-2022): in een eerdere versie van dit stuk stond Wallage als VVD’er aangeduid. Hij is een PvdA’er.||https://www.nrc.nl//nieuws/2022/09/05/wallage-ministerie-verbood-dialoogtafel-om-over-de-14-onderzoeken-naar-de-gaswinning-te-praten-a4140773
2022-09-05||Opinie | Stop de fossiele subsidie aan de vervuilende industrie||De 835 miljoen euro  subsidie die de Nederlandse overheid gaat uitkeren aan energiegrootverbruikers als Tata Steel, komt niet uit het niets. Deze subsidieregeling staat bekend als Indirecte Kostencompensatie ETS (IKC-ETS), die al sinds 2014 door de Nederlandse overheid wordt uitgekeerd aan grote vervuilers. Vorig jaar liep de oude regeling af en was het de vraag of deze regeling zou worden vernieuwd voor deze termijn. Isa Mulder is programmacoördinator energietransition bij WISE Nederland.  Met deze aanvraag laat de Nederlandse overheid zien dat ze doorgaat met het betalen van grote vervuilers, en op die manier de hogere energieprijs, die juist een gevolg is van een eerlijker prijs voor CO2-uitstoot, kunstmatig laag houdt voor de zware industrie.  Ondertussen zijn er voor de energie-armoede die Nederlandse huishoudens nu treft geen subsidieregelingen van die omvang te bekennen. Burgers lijken kopje onder te gaan door deze ongekende stijging van energieprijzen, terwijl juist de zware industrie  hoge winsten blijft boeken. Voor wie zich afvraagt of deze subsidie nodig is om de concurrentiepositie van de Nederlandse industrie in Europa te behouden: het antwoord is nee. Hoewel de EU de optie biedt om deze subsidie als land aan je industrie uit te keren, maakt slechts een beperkt aantal landen hier gebruik van. En de andere landen die deze regeling gebruiken, keren in relatieve zin lang niet zoveel uit als Nederland. Volgens Europese richtlijnen mogen lidstaten namelijk tot 25 procent van hun ETS-opbrengsten meteen weer teruggeven aan de industrie in de vorm van indirecte kostencompensatie. Nederland keerde vorig jaar bijna 40 procent uit. Behalve  dat dit logischerwijs slecht is voor de broodnodige verduurzaming, is dit  juist schadelijk voor onze concurrentiepositie: de Europese Commissie concludeert dat deze fossiele subsidie bedrijven minder toekomstbestendig maakt, waardoor zij op de lange termijn niet kunnen concurreren met schonere bedrijven elders in Europa. Dus wie wordt er nu precies geholpen met deze subsidie op het gebruik van fossiele brandstoffen? Momenteel gaat het Europese emissiehandelssysteem op de schop: de herziening van het ETS bevindt zich nu in de laatste fase. Het lijkt erop dat subsidiemogelijkheden als de indirecte kostencompensatie blijven bestaan, maar elk land is vrij te kiezen of het hier gebruik van wil maken. Ons kabinet kan dus een sterk politiek signaal afgeven door zich bij de dertien landen in Europa te voegen die ervoor kiezen deze contraproductieve subsidie niet uit te keren, en in plaats hiervan dit geld te gebruiken om een rechtvaardige energietransitie te bevorderen. Hoe de uitstoot van de energie-intensieve industrie beprijsd wordt lijkt een ver-van-het-bedshow, maar de herziening van het emissiehandelssysteem heeft direct invloed op de toekomst van gewone Europeanen. Worden zij gedwongen om de uitstoot van grote vervuilers te blijven subsidiëren, terwijl huishoudens en het mkb de hoofdprijs betalen in deze energiecrisis? Het wordt hoog tijd dat Nederland zich richt op het ondersteunen van een rechtvaardige energietransitie, en de sterkste schouders ook de zwaarste lasten laat dragen.||https://www.nrc.nl//nieuws/2022/09/05/stop-de-fossiele-subsidie-aan-de-vervuilende-industrie-a4140770
2022-09-05||Opinie | Het Westen blijft moeite hebben met niet-westerse kunst||Over paar weken loopt de Documenta in Kassel af, en hopelijk is het ook gedaan met de verwijten van antisemitisme die de curatoren – het Indonesische collectief ruangrupa – moesten trotseren. Er is al veel over geschreven en gezegd, maar de discussie zal nog lang nagalmen in de westerse kunstwereld. Er valt veel kritiek op deze huidige editie te leveren – of het om de belerende aanpak gaat, de ondervertegenwoordiging van artistieke verbeelding of de hermetische manier van presenteren – maar de focus op de Global South blijft een interessante aanpak en voegt inhoud toe aan de monoculturele, hedendaagse ‘universele kunststijl’. Niet de usual suspects van de internationale kunstwereld stonden centraal, maar – voor ons – nog onbekende kunstenaarscollectieven die een seat at the table verdienen in het vooral westers georiënteerde internationale kunstlandschap. Want nog altijd betekent ‘internationaal’  eigenlijk ‘interwesters’. Sjaron Minailo is operaregisseur en curator bij de Nationale Opera.  Toch ging de meeste aandacht naar een aantal karikaturen van Joden in verschillende werken. Vooral in Duitsland vond men het een bewijs van ingebed antisemitisme, maar dit is vooral een interessant voorbeeld van de moeilijke relatie van het Westen met niet-westerse kunst. Het plaatst ook het concept institutionele kritiek dat ten grondslag ligt aan de hedendaagse kunst in een nieuw licht. Enerzijds wil men de westerse hegemonie in de internationale kunstwereld doorbreken door stem en plek te bieden aan andere kunstenaars en kunstvormen, anderzijds vindt het Westen het moeilijk te accepteren dat andere stemmen een andere kijk op de westerse geschiedenis hebben. Zeker wanneer het om islamitische kunstenaars gaat, of mensen uit moslimlanden,  zoals ruangrupa. Terwijl de Jodenvervolging en het antisemitisme de basis vormen van het denken over Jodendom en de staat Israël in de Global North, spelen deze in de Global South logischerwijs een veel kleinere rol. Veel groter is de rol van Israël in het vervolgen van (islamitische) Palestijnen en het onteigenen – of koloniseren – van hun land. Bovenal gaat het niet om iets wat in het verleden is gebeurd, maar om iets wat nog steeds bijna dagelijks gaande is. Als  Joods persoon die in Israël is geboren en opgegroeid kan ik me er goed in verplaatsen. Ik zie deze uitingen niet als Jodenhaat of antisemitisme, maar als het in twijfel trekken van het bestaansrecht van de staat Israël die ten koste gaat van inheemse gemeenschappen. Ooit, op de middelbare school in Israël, beredeneerde onze geschiedenisdocent dat het defect dat ten grondslag ligt aan het ontstaan van het land de definitie van Israël is als een Joodse staat voor het Joodse volk. Een Joodse staat betekent geen scheiding van kerk (of sjoel) en staat, wat vervolgens een open deur is voor talloze discriminerende maatregelen en wetten tegen niet-Joden. En zo zien moslims over de hele wereld al bijna 75 jaar hoe hun geloofsgenoten tot Unmenschen worden gereduceerd.  Zonder het gevoel medeschuldig te zijn aan de Jodenvervolging blijft slechts een verontwaardiging over over het onrecht en solidariteit; een gevoel dat men onder andere via kunst probeert uit te drukken. Jodendom is anders dan zionisme. Dat kan niet vaak genoeg worden herhaald. Verdorie, er zijn zelfs ultraorthodoxe Joodse bewegingen die antizionistisch zijn! Joods-zijn is niet gelijk aan zionistisch-zijn. En antizionistisch-zijn is niet gelijk aan anti-Joods-zijn.  Het is mogelijk kritiek op het land te uiten zonder kritiek op het Jodendom te hebben. Het is begrijpelijk dat een Syrische kunstenaar die  moet toezien hoe zijn broeders over de grens worden vermoord zich door middel van kunst wil verzetten tegen de bezettende staat. Bij ons heet het ‘dekolonisatie’.  En hier ligt in mijn ogen de crux van de ophef: dat de verontwaardiging en woede die kritiek op Israël bij sommige toeschouwers oproept minder te maken heeft met antisemitisme en meer met een schuldgevoel dat men wil onderdrukken. Men voelt zich klaarblijkelijk persoonlijk aangesproken. Want de kritiek die te horen is, is niet alleen gericht op Joden of de staat Israël, het is  expliciete kritiek op de Global North die de staat Israël voortdurend de hand boven het hoofd houdt. Zoals men in de kunstwereld graag roept: silence is compliance.  Het is jammer dat Documenta 15 overschaduwd wordt door de geur van antisemitisme. Je  hoort mensen zeggen dat de organisatie beter had kunnen weten, zeker in Duitsland. Dat de organisatie deze situatie zelf had kunnen vermijden door kritiek op Israël die  zo gevoelig ligt niet tentoon te stellen. Maar geldt dit niet voor westerse kunstenaars die kritiek op bijvoorbeeld de heteronormatieve cultuur uiten op plekken waar heterocultuur nog heersend is? Het is toch juist de essentie van institutionele kritiek om kritiek te leveren op de instituten waarin de kunstenaar zich begeeft?  Als we een  seat at the table willen geven aan gemeenschappen uit andere delen van de wereld, dan  moeten we accepteren dat deze gemeenschappen er soms andere wereldbeelden op nahouden. We moeten sterk genoeg zijn om de kritiek aan te kunnen horen en de confrontatie aan te gaan. Want anders is het niet meer dan windowdressing: we geven ‘de ander’ een podium met de voorwaarde dat die zich aan ons conformeert. En dan zijn wij geen centimeter verder gekomen. Dan is er ook geen sprake van institutionele kritiek.||https://www.nrc.nl//nieuws/2022/09/05/het-westen-blijft-moeite-hebben-met-niet-westerse-kunst-a4140769
2022-09-05||‘Ik dans omdat ik mij  vrij wil voelen’||Hij is een opvallende verschijning: een magere man met een lichtroze colbertje aan en een stropdas om. Op een plein zie ik hem in zijn eentje dansen op muziek die hij alleen kan horen. Zijn ogen houdt hij half gesloten. Het is een mooi gezicht, dat iemand zo kan opgaan in zijn eigen wereld. Vroeger zag je in Amsterdam vaker zulke excentriekelingen, heb ik de indruk. Zou dit een van de laatsten zijn?    Ik wil met de man praten, al vind ik het jammer dat ik hem dan uit zijn trance moet halen.    „Heb ik je hier niet al eens eerder gezien?” vraag ik.   „Dat kan wel.” Hij doet zijn koptelefoon af. „Ik loop elke dag kilometers door de stad en als ik daar zin in heb, ga ik ergens  dansen. Dat is gymnastiek voor mij.”   „Zie je er altijd zo piekfijn uit?”   Hij lacht. „Ik ben geboren naast de naaimachine van mijn moeder. Ze vond het belangrijk dat ik goed gekleed ging en dat heb ik van haar overgenomen. Ook toen ik gebruikte, zag ik er nooit uit als een junk.”   We gaan op een bankje zitten. Faroek (66) vertelt dat hij halverwege de jaren zeventig met zijn ouders van Paramaribo naar Nederland verhuisde. Hij had zijn diploma MTS en ging in de bouw werken, maar daar werd hij weggepest. „Ik kon nergens aansluiting vinden en toen is de crash begonnen. Eerst wiet, daarna heroïne. Mijn geluk was dat mijn ouders me bleven steunen.” Ik hield van uitgaan en drinken, zij niet. Nu gebruik ik geen alcohol meer. Ik ga dansen als ik in een roes wil raken  Faroek was vier jaar verslaafd, tot hij op eigen kracht afkickte. Via Pantar, een sociaal werkbedrijf voor mensen met een afstand tot de arbeidsmarkt, ging hij weer aan de slag. Hij trouwde en bracht twee kinderen groot. Na dertig jaar scheidde hij van zijn vrouw. „We waren te verschillend”, zegt hij. „Ik hield van uitgaan en drinken, zij niet. Nu gebruik ik geen alcohol meer. Ik ga dansen als ik in een roes wil raken.”   „Heb je geen last van de mensen als je op straat danst?”   „Ik zie ze vaak niet eens, zo geconcentreerd ben ik. Acteurs hebben dat ook als ze op het podium staan: ze weten dat het publiek er is, maar het hindert ze niet.” „Wat voor een reacties krijg je zoal?”   „Ze klappen of ze roepen iets.  Als iemand een opmerking maakt, zegt dat meer over hem dan over mij. Een man zei daarnet nog tegen me: hoeveel vrouwen heb je al versierd? Ik antwoordde: nul. Ik sta daar niet voor de vrouwen.”   „Je danst dus alleen om het plezier van het dansen?”   „Op die manier dans je beter. De bewegingen komen vanzelf omdat je niet nadenkt over hoe je overkomt op anderen. Ik ben helemaal geen geweldige danser, maar daar gaat het ook niet om. Ik wil me vrij voelen.”   „Toen ik je voor het eerst zag, leek je me afkomstig uit een andere tijd, waarin er meer tolerantie was.”   „Dat heeft iemand anders ook al gezegd, maar ik weet niet wat ik daarop moet antwoorden. Iedereen ziet in mij wat hij wil zien. Ik dans gewoon door.”||https://www.nrc.nl//nieuws/2022/09/05/ik-dans-omdat-ik-mij-vrij-wil-voelen-a4140768
2022-09-05||Reis van een heilig doek||Het is niet zomaar een doek. Aan een grote boom in Kiev wappert hij sinds kort na een lange, intercontinentale reis. Wit, zwart rood en geel, samengebonden in een punt. En ook nog heilig. Het doek is afkomstig is van een onverwachte, maar toch ook voor de hand liggende bondgenoot in de Oekraïense strijd tegen kolonialisme en culturele genocide: de inheems-Amerikaanse Lakota, hier beter bekend onder de naam die Europeanen hun gaven, Sioux. Naar volle overtuiging van de Lakota zal het doek dat nu in Kiev hangt helpen het geweld te stoppen, zegt Serv Wiemers, die ervoor zorgde dat het Amerikaanse doek in Kiev belandde. Oud-diplomaat Wiemers (1967) is gefascineerd door de inheemse Amerikanen, over wie hij  dit jaar het fotoboek Indianen. Beelden van een niet-verdwenen volk publiceerde.  Tegelijk werd hij postillon d’amour voor de Lakota en hun heilige doek.  Toeval, maar ook weer niet helemaal. In juni bezocht Wiemers een zonnewende-ceremonie van de Lakota aan de voet van de berg Mato Tipila (onder niet-inheemse Amerikanen bekend als Devil’s Tower) in de staat Wyoming. Hij was op reis met tv-maker Waldemar Torenstra, die al eens per motor door Afrika was gecrosst en door Wiemers boeken nu geïnteresseerd was geraakt in een reeks over Native Americans.  Uit vier tabaksbuidels bleek een doek gemaakt die, na een zegening met vredespijpen, gezwind naar Oekraïne moest Dus daar stonden ze met hun crew, om de ceremonie te filmen, toen een van de Lakota-ceremoniemeesters vertelde dat er gebeden werd „voor Oekraïne”.  Ook een belegerd volk, met een herkenbare heroïek. Wat er daarna gebeurde verraste de Europese bezoekers, zegt Wiemers. Uit vier tabaksbuidels bleek een doek gemaakt die, na een zegening met vredespijpen, gezwind naar Oekraïne moest – en daar moest hij voor zorgen. „Het was een opdracht”, zegt Wiemers, „geen verzoek”.  En meteen morele diplomatie voor de nieuwsbewuste afzenders. Eenmaal terug in Nederland legde Wiemers contact met de ambassadeur in Oekraïne, Jennes de Mol. Via een stichting voor hulpgoederen werd het gezegende geschenk naar Oekraïne getransporteerd. Waar De Mol het samen met Natalia Zaimenko, directeur van de botanische tuin van Kiev, bevestigde in een boom aan de Laan van de Vrede.   En als je het wilt geloven lijkt het nog te werken ook, zegt Wiemers. Op de nationale Onafhankelijkheidsdag, toen het doek daar net was aangekomen, bleven de verwachte Russische raketbeschietingen op de hoofdstad uit. En als je het niet gelooft, is het nog altijd een mooie uitdrukking van solidariteit. ||https://www.nrc.nl//nieuws/2022/09/05/reis-van-een-heilig-doek-a4140767
2022-09-05||De toekomstige eiwitbronnen voor de mens hangen aan lijnen in zee||Een harde, zilte zeewind waait langs grote blauwe tanks aan de kust van Yerseke bij het Koninklijk Nederlands Instituut voor Onderzoek der Zee (NIOZ). In die tanks experimenteert marien bioloog Klaas Timmermans met het kweken van duurzaam zeevoedsel. „Hier, pak hem maar vast, hij bijt niet hoor”, zegt de marien bioloog terwijl hij het deksel van een tank optilt en iets glimmends eruit pakt. Het is geen vis, maar een gladde, bruine sliert zeewier van ongeveer een meter lang. Hij voelt aan als een plastic boodschappentas. „Dit is bruinwier, Saccharina latissima, hierin zit veel suiker en meer eiwit dan in melk. Bruinwier bevat zo’n 10 procent eiwit, koemelk ongeveer 3,5.” Zeewier wordt een belangrijke eiwitbron voor mensen, als het aan hem ligt. Timmermans: „Nu consumeren we mondjesmaat zeewier. Bijvoorbeeld E-nummer 406, agaragar, wordt gebruikt in sommige merken chocolademelk en in sommige tandpasta om een gelachtige structuur te maken. En, de meeste mensen kennen zeewier van sushi.” Maar zeewier zou een grotere rol in ons dieet kunnen spelen, zegt Timmermans: „Slechts 1 procent van ons voedsel komt uit oceanen, terwijl zo’n 70 procent van de aarde bedekt is met oceanen. En het voedsel dat wél uit zee komt, eten we niet efficiënt. De gezonde vetzuren in bijvoorbeeld tonijn komen indirect  uit algen. Om één kilo tonijn te kweken, is ongeveer tienduizend kilo aan algen nodig. Hoe lager je in de voedselketen eet, hoe minder voedsel verloren gaat. Bovendien heb ik hier geen pesticiden nodig en ik hoefde hier geen oerwoud voor te kappen.” Sinds 2012 onderzoekt Timmermans met collega’s onder meer de voortplanting van zeewier, om te kijken hoe ze jonge zeewierplantjes kunnen kweken met de juiste eigenschappen. „Net als hoe een aardappelboer pootaardappelen wil met bepaalde eigenschappen, wil een zeewierboer zeewier verbouwen met bijvoorbeeld zo veel mogelijk eiwit.” De voortplanting van zeewier is complex, legt de bioloog uit: „Ze planten zich niet voort met bloemen en zaden. Meer zoals varens. Volwassen zeewier kan besluiten om sporen te vormen in het blad. Dat zijn microscopische, ronde cellen en zitten in de lichte vlekken in zeewier.” Hij wijst naar lichte vlekken in de donkerbruine sliert, met een diameter van enkele centimeters. „Sporen groeien uit tot mannelijke óf vrouwelijke geslachtsdragers. Die heten gametofyten en kunnen een poosje individueel in het water leven. Na een tijdje bevrucht een gametofyt een vrouwelijke cel en zo ontstaat er nieuwe zeewier. Die groeit vervolgens door fotosynthese, net als planten.” Hoe donkerder de zeesla, hoe meer eiwit Klaas Timmermans marien bioloog Door veredeling, het bij elkaar brengen van wieren van verschillende genetische oorsprong, proberen Timmermans en zijn collega’s om wieren met  „betere” eigenschappen te krijgen. Dit werkt tot nu toe alleen nog bij bruinwier en groenwier. Bij roodwieren nog niet. Binnen in de tanks controleren Timmermans en zijn collega’s de hoeveelheid turbulentie, stikstof, licht en temperatuur om te onderzoeken onder welke omstandigheden verschillende soorten het beste groeien. Hoe verbouwen zeewierboeren straks zeewier búíten zulke tanks, op zee? Timmermans: „Aan een lijn onder water. Het handige is dat zeewier geen bindingsangst heeft. Kleine, pasgeboren zeewierplantjes hechten zich aan van alles, ook aan een draad die een zeewierboer in zee kan spannen. Wij kunnen hier kleine plantjes kweken in het lab en die kunnen in het zeewater uitgroeien tot wel twee meter.” Maar dat klinkt makkelijker dan het is. Vóór zeewier grootschalig de markt op kan, moeten marien biologen nog een aantal problemen oplossen. Het eerste is dat  eiwitten moeilijk uit zeewier te halen zijn. De marien bioloog opent een andere tank en vist daaruit een groene sliert. „In zeesla, Ulva lactuca, zit maar liefst zo’n 10 à 15 procent eiwit. Deze is mooi donkergroen. Hoe donkerder de zeesla, hoe meer eiwit.” Alleen: zeewier heeft dikke celwanden. Dat maakt het lastig om eiwit uit zeewier te halen. „We onderzoeken of we dat met enzymen uit mariene schimmels kunnen doen. Van die enzymen denken we dat ze de celwanden oplossen en opgeloste eiwitten kunnen vrijmaken.” De marien bioloog loopt het NIOZ-gebouw binnen. „Geen veldwerkschoenen achter dit punt”, staat er op de deur. In zijn kantoorkamer heeft hij eindeloos uitzicht op een gladde Oosterschelde. „Vandaag ziet het er kalm uit, maar een zee is geen vriendelijke omgeving. Dat is het tweede probleem. Er zijn hoge golven die al talloze zeewierkweek-experimenten hebben weggespoeld. Wie wil er nu geen zeeboer worden?” zegt hij sarcastisch. Er zijn verschillende zeewierboerderijen in de Oosterschelde, maar dat is op een kleine, beschutte locatie zónder al te veel golven. Een gebied als de Oosterschelde is te klein voor grootschalige zeewierteelt.  Een ander probleem is dat zeewier snel gaat rotten. „Een aardappel kun je prima wekenlang bewaren, maar zeewierbladeren begin ik hier al na één dag te ruiken. We weten nog niet hoe we dat op een betaalbare, duurzame manier kunnen oplossen.” Aan de muur in zijn kantoor hangt een foto van koning Willem-Alexander en Timmermans met een bruinwier bij een zeewiertank. Timmermans: „Hij vond het prachtig. Er komt steeds meer aandacht voor zeewier als voedsel. Ik denk dat het nog ongeveer vijf à tien jaar duurt voor zeewier grootschalig op de markt komt.” Ligt er dan zeewier op ons boord zoals spinazie? „Nee”, zegt Timmermans. „Zeewier heeft een heel intense smaak. Ik verwacht eerder dat we zeewier vooral innemen als eiwitsupplement. Ik gebruik het wel regelmatig als smaakversterker tijdens het koken. Dat wel.” 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/05/de-toekomstige-eiwitbronnen-voor-de-mens-hangen-aan-lijnen-in-zee-a4140532
2022-09-05||Liz Truss heeft gewonnen – nu mag ze het land besturen dat er in decennia niet zó ellendig voor stond|| De campagne is gewonnen – nu wacht het besturen van een land dat er in decennia niet zó ellendig voor stond. De beroerde economische omstandigheden in het Verenigd Koninkrijk betekenen dat de nieuwe Britse premier Liz Truss waarschijnlijk binnen een week de beloften breekt waarmee ze de leden van haar partij overtuigde op haar te stemmen. Maandag werd bekend dat Truss de leiderschapsstrijd van de Conservatieve Partij heeft gewonnen van haar concurrent Rishi Sunak. Het was een magerder overwinning dan verwacht, ze won met 57,4 procent van de stemmen. Maar de uitslag bevestigt wat in het VK al weken voor waar werd aangenomen: de partijleden hebben Truss’ loyaliteit aan Boris Johnson, die onder druk opstapt, beloond. Ze bedankte in haar korte overwinningstoespraak „mijn vriend” Johnson voor zijn diensten. „Je wordt bewonderd van Kiev tot Carlisle.” Dinsdag reizen, voor het eerst in de geschiedenis, de vertrekkend en aantredend premier naar Schotland om aan de koningin hun af- en aantreden officieel te maken. Koningin Elizabeth bracht de zomer door op haar Schotse Balmoral Castle en vanwege haar broze gezondheid is haar afgeraden om voor het kennismaken met haar vijftiende premier naar Londen te reizen. Met Liz Truss (47) krijgt het Verenigd Koninkrijk een premier van de rechterflank van de Conservatieve Partij. Ze ziet de overheid liefst zo klein mogelijk, met lage belastingen, vrije marktwerking en eigen verantwoordelijkheid voor burgers als belangrijkste uitgangspunten. En ze is zeker iemand die het politiek nut inziet van gespannen relaties, als die haar eigen nationalistische agenda beter doen uitkomen. Binnen het koninkrijk staat ze op slechte voet met de Schotse premier Nicola Sturgeon; die noemde het „een ramp” als Truss zou winnen. En als minister van Buitenlandse Zaken was Truss de afgelopen maanden vooral uit op de confrontatie met de Europese Unie. Woensdagmorgen komt Truss’ nieuwe kabinet voor het eerst bijeen. Eén onderwerp staat met hoofdletters bovenaan de agenda: de stijgende kosten voor het dagelijks leven. Zo’n twee maanden lang heeft het landsbestuur grotendeels stilgelegen, sinds Johnson begin juli zijn aftreden bekendmaakte. Terwijl intussen de inflatiecijfers door het dak gingen, allerlei beroepsgroepen staakten om hogere salarissen af te dwingen en particulieren en bedrijven met groeiende wanhoop naar hun hogere uitgaven keken. Langzaam was daardoor de afgelopen weken een kanteling te zien in Truss’ opstelling over overheidssteun aan huishoudens. No hand-outs, hield ze aanvankelijk vol, want ze is tegen geld uitdelen aan gezinnen die hun rekeningen niet meer kunnen betalen. De dreigende economische recessie zou volgens haar prima te bestrijden zijn met lagere belastingen en een beter investeringsklimaat voor bedrijven. Het viel goed bij de Conservatieve achterban, maar de werkelijkheid haalde haar in. Ze liet in het midden hoe, maar sinds vorige week zei ze dat fiscale steun er waarschijnlijk toch van moet komen. Uiterlijk eind 2024 worden er weer verkiezingen gehouden dus Truss moet zich snel bewijzen En dus komt Truss deze week nog met een naar verwachting omvangrijk plan voor financiële hulp voor de bevolking. Volgens Britse media overweegt ze een bevriezing van de energieprijzen. Het VK hanteert maximumprijzen voor energie, die de toezichthouder elke drie maanden kan bijstellen. In oktober gaan de prijzen van een gemiddelde energierekening omhoog van maximaal 1.971 pond naar 3.549 pond (ongeveer 4.100 euro) per jaar, in januari zou dat doorstijgen naar 5.632 pond (6.500 euro). Een bevriezing zou tientallen miljarden kosten, maar kan burgers honderden ponden per maand schelen. Haar waarschijnlijke minister van Financiën Kwasi Kwarteng schreef zondag in de Financial Times dat „doortastende actie nodig is om gezinnen en bedrijven door deze en de volgende winter heen te helpen”. Als Truss de belastingverlagingen die ze heeft beloofd wil laten doorgaan, betekent het dat zulk extra geld van leningen moet komen en dat de staatsschuld van het VK flink verder zal toenemen. Zeker omdat ze ook andere dure beloften deed: zo wil ze het percentage dat het VK uitgeeft aan defensie laten stijgen naar 2,5 procent van het bruto binnenlands product in 2026. Voor de verhoudingen tussen het Verenigd Koninkrijk en de Europese Unie lijkt de winst van Liz Truss weinig goeds te betekenen. Tijdens de campagne zei ze dat „nog de vraag is” of de Franse president Emmanuel Macron een vriend of vijand is van het VK. Macron deed het in reactie af als „een foutje in haar campagne om makkelijk te scoren”.   Truss heeft ook beloofd door te gaan met het maken van wetgeving die het mogelijk maakt voor het VK om gemaakte afspraken over grenscontroles in Noord-Ierland (dat grenst aan EU-lid Ierland) eenzijdig aan te passen, iets dat breed wordt gezien als schending van het internationaal recht. Tijdens de campagne over de vraag of het VK lid moest blijven van de EU, in 2016, voerde Truss campagne voor Remain, maar ze zegt al een paar jaar dat ze zich heeft bedacht. De meeste van haar nieuwe kabinetsleden zijn fanatieke Leavers en verwachten dat Truss zich harder op zal stellen dan Rishi Sunak, die in 2016 wel voor het vertrek uit de EU stemde.  Zo’n plan om de energieprijzen tijdelijk stil te leggen – Britse media vergelijken het met de noodsteun voor bedrijven tijdens de coronacrisis –, is precies wat oppositiepartij Labour een paar weken geleden voorstelde. Voor het eerst in jaren denkt een meerderheid van de Britse kiezers dat Labour betere economische plannen heeft voor het land dan de Conservatieven. Ook zien ze in Labourleider Keir Starmer een betere premier dan in Truss. Met die sentimenten zal Truss korte metten willen maken en ze heeft daar één kans voor: nu. Landelijke verkiezingen moeten volgens de parlementaire regels uiterlijk eind 2024 plaatsvinden, dus Truss heeft relatief kort de tijd om indruk te maken bij het bredere Britse publiek. Naast de economische sores zal ze ook iets aan moeten met de slechte staat van veel publieke voorzieningen.  Neem de landelijke gezondheidsdienst NHS: 6,7 miljoen Britten wachten op behandeling bij een arts en ambulances kampen met lange wachttijden door personeelstekort. Probleem is ook dat Truss geen formidabel draagvlak heeft binnen de Lagerhuisfractie van haar partij. Rishi Sunak had in de laatste stemronde in het Lagerhuis meer steun in de fractie dan zij. Een aantal van zijn aanhangers is in de loop van de campagne, toen bleek dat Truss meer kans maakte, overgestapt. Maar zeker niet de hele fractie is overtuigd van haar capaciteiten of is het inhoudelijk met haar eens – de gematigder flank zal haar de komende maanden met argwaan volgen. De meeste namen die rondgaan voor ministersbenoemingen komen ook uit haar eigen ‘kamp’. Dus in hoeverre Truss, na wat ze maandag „het langste sollicitatiegesprek ooit” noemde, er werk van wil maken om haar Lagerhuisfractie te verenigen, is nog onduidelijk. Dit artikel is bijgewerkt om 21.45 op 5 september.||https://www.nrc.nl//nieuws/2022/09/05/bovenaan-de-agenda-van-premier-liz-truss-staat-een-ding-de-stijgende-dagelijkse-kosten-van-de-britten-a4140763
2022-09-05||Rusland: Nord Stream 1 blijft dicht zolang westerse sancties van kracht zijn||Zolang de westerse sancties tegen Rusland van kracht zijn, vloeit er geen gas door de Nord Stream 1-pijplijn. Dat heeft het Kremlin maandag duidelijk gemaakt, meldt persbureau Reuters. Volgens woordvoerder Dmitri Peskov maken sancties het onmogelijk om de voor Europa belangrijke gaspijplijn te repareren. Het huidige Russische standpunt lijkt echter andere vermoedens te bevestigen: dat het Kremlin de Nord Stream 1 gebruikt als pressiemiddel. De sancties van het Westen tegen Russische mensen en bedrijven „veroorzaken chaos”, zei Peskov tijdens een persconferentie. Afgelopen woensdag werd de gaspijplijn tussen Rusland en Duitsland plotseling stilgelegd, volgens het Russische staatsgasbedrijf Gazprom omdat er onderhoud gepleegd moest worden. Gazprom liet vrijdagavond weten dat de geplande opening op zaterdagochtend niet door kon gaan: een olielek maakte dat naar eigen zeggen onmogelijk. De claims van Gazprom worden door het Westen met argusogen bekeken. Zo stellen servicebedrijf Siemens en de Duitse overheid dat een olielek geen reden is om de gastoevoer door de Nord Stream 1 volledig te termineren. De gevolgen van de Russische grillen werkten maandag direct door in de gasprijzen. Die waren ten opzichte van vrijdag met 26 procent gestegen. Onder meer om burgers voor de exorbitante gasprijzen te compenseren, werkt de Duitse regering aan een steunpakket van 65 miljard euro.||https://www.nrc.nl//nieuws/2022/09/05/rusland-nord-stream-1-blijft-dicht-zolang-westerse-sancties-van-kracht-zijn-a4140762
2022-09-05||NS was in april niet voorbereid op grote storing, volgens onderzoeksinstituut||Spoorwegvervoerder NS was niet voorbereid op een langdurige landelijke technische storing zoals die zich op 3 april voordeed. Zo werd er geen alternatief vervoer ingezet, duurde besluitvorming te lang en werd de duur van de storing onderschat. Dat concludeert het Instituut voor Veiligheids- en Crisismanagement (COT) in een maandag gepubliceerd onderzoeksrapport. Op 3 april reed in het hele land geen enkele NS-trein. Oorzaak was een storing in het IT-systeem, waardoor er geen zicht meer was op waar het personeel en treinen zich bevonden. De spoorwegvervoerder zag die dag naar eigen zeggen geen andere mogelijkheid dan alle treinreizen af te blazen.  Alternatief vervoer werd niet geregeld - wat volgens onderzoeksinstituut COT getuigt van slechte voorbereiding. NS had scenario’s moeten hebben voor een landelijke technische storing van „deze duur en omvang”, aldus het rapport. Van de spoorwegvervoerder mag „worden verwacht dat is nagedacht over een dergelijke situatie”. Voor andere calamiteiten, zoals cyberaanvallen, zijn wel scenario’s uitgewerkt. Daarnaast benaderde NS de situatie te optimistisch: het bedrijf hield er te weinig rekening mee dat de storing langer kon duren dan verwacht. Gevolg was dat de crisisorganisatie niet snel genoeg werd opgeschaald. Ook op de communicatie aan teleurgestelde en boze reizigers en eigen personeel is het COT kritisch: de spoorwegvervoerder hield te weinig rekening met het „sentiment” en gaf onvoldoende informatie. NS, die het instituut had gevraagd onderzoek te doen, spreekt in een verklaring van „stevige” maar „heldere” conclusies. Volgens Bert Groenewegen, waarnemend president-directeur van NS, heeft de spoorwegvervoerder op 3 april „een slechte beurt gemaakt” bij de reizigers. „Zij moesten lang wachten voordat duidelijk werd hoelang de verstoring duurde en zij moesten uiteindelijk zelf vervoer regelen.” NS zegt alle aanbevelingen over te nemen.||https://www.nrc.nl//nieuws/2022/09/05/ns-was-in-april-niet-voorbereid-op-grote-storing-volgens-onderzoeksinstituut-a4140761
2022-09-05||Vrijspraak in Rosmalense &#8216;flatmoord&#8217;: Rob B. zat veertien jaar onterecht vast voor de doodslag op zijn vriendin||Rob B. (64) is vrijgesproken in de zaak van de zogeheten Rosmalense flatmoord. Dat heeft het Arnhemse gerechtshof maandag bepaald. B. heeft inclusief voorarrest veertien jaar onterecht vastgezeten voor de doodslag op zijn vriendin. Volgens het hof is er officieel sprake van rechterlijke dwaling. Het OM liet in het midden of de vrouw zelfmoord had gepleegd. Justitie heeft maandag excuses aangeboden en „gaat kritisch kijken naar het verloop van deze zaak”. De zaak draait om de 37-jarige Regie van den Hoogen, die op 10 april 2000 door haar vriend dood wordt gevonden in haar flat in Rosmalen. Haar hals is doorgesneden, het mes ligt onder haar arm. Er waren geen sporen van inbraak, dus konden er volgens de politie maar twee mogelijkheden zijn: of Regie heeft haar eigen keel doorgesneden, of haar vriend Rob heeft het gedaan. Naar aanleiding van de rapporten van twee onderzoekers, Selma Schieveld en Richard Eikelenboom, wordt Rob uiteindelijk veroordeeld voor het om het leven brengen van zijn vriendin. Rob B. heeft zijn schuld altijd ontkend, maar wordt in 2007 in hoger beroep toch veroordeeld tot tbs met dwangverpleging. Jaren later worden de bevindingen van Schieveld en Eikelenboom toch betwist. In 2019 wordt door deskundigen van het Nederlands Forensisch Instituut nieuw onderzoek gedaan, op verzoek van de Adviescommissie afgesloten strafzaken (ACAS). Die onderzoekers vegen de eerdere onderzoeken van tafel. Als ook een hoogleraar forensische geneeskunde concludeert dat zelfmoord waarschijnlijker is dan doodslag, dient Diederik Aben, advocaat-generaal bij de Hoge Raad, een herzieningsverzoek in. In 2020 oordeelde de Hoge Raad dat de zaak opnieuw moet, in augustus van dit jaar vroeg het OM om vrijspraak.  Toen de zaak werd heropend zijn andere deskundigen benoemd. Na uitgebreid onderzoek werd door hen geconcludeerd dat de voormalige deskundigen in 2003 „te stellige en verkeerde conclusies hebben getrokken”. Ook zouden zij zich hebben gebaseerd op „onder meer onjuiste feitelijke vaststellingen”. Tijdens de zaak mochten de voormalige en nieuwe deskundigen op elkaar reageren, maar ze konden elkaar hierbij niet overtuigen. Na het bestuderen van alle rapporten concludeerde het hof dat de rapporten uit 2003, die geleid hebben tot de veroordeling van Rob B., „geen bewijs vormen dat Rob B. betrokken is geweest bij de dood van zijn vriendin.” Justitie heeft maandag excuses aangeboden voor „de fouten” die destijds onder verantwoordelijkheid van het OM zijn gemaakt. De aanklager „betreurt het enorme leed dat Rob B. en zijn dierbaren is aangedaan.” De deskundigenrapportages waarop justitie zich destijds baseerde, waren „achteraf bezien te stellig en deels onjuist”. Met de kennis van nu is vrijspraak volgens het OM het juiste besluit. Met de vrijspraak in de Rosmalense flatmoord komt de zaak in het rijtje van de Puttense moordzaak, Lucia de B. en de Pettense campingmoord: zaken die opnieuw moesten en uiteindelijk leidden tot vrijspraak.  Praten over zelfdoding kan bij de landelijke hulplijn 113 Zelfmoordpreventie. Telefoon 0800-0113 of www.113.nl||https://www.nrc.nl//nieuws/2022/09/05/na-22-jaar-vrijspraak-voor-de-rosmalense-flatmoord-a4140749
2022-09-05||Voormalig CvdK: Rutte weigerde zelf regie te nemen over gasdossier||Premier Mark Rutte kreeg in 2014 van de commissaris van de koning in Groningen het klemmende verzoek om zelf de regie te nemen over het gasdossier, maar hij wilde daar niets van weten. Dat zei Max van den Berg, destijds commissaris, maandagochtend in Den Haag tijdens zijn verhoor door de parlementaire enquêtecommissie die de gaswinning in Groningen onderzoekt.  Van den Berg (PvdA) vertelde aan de enquêtecommissie dat hij de premier goed kende en ook wel vaker had gesproken, tijdens werkbezoeken van Rutte aan Groningen en bij andere gelegenheden. Maar in 2014 had hij belet gevraagd bij de premier in het Torentje, de precieze datum wist hij niet meer. Hij wilde de premier spreken omdat hij vond dat de bestuurlijke regie in het gasdossier anders moest. Hij schetste de premier hoe „ontwrichtend” de aardbevingsproblematiek was voor de Groningers en hij pleitte ervoor om naast Economische Zaken ook andere ministeries zoals Binnenlandse Zaken en Ruimtelijke Ordening te betrekken bij het oplossen van de problemen. Rutte vond dat een goed idee. „Dat zag-ie allemaal wel”, zei Van den Berg, maar Rutte wilde dat Henk Kamp (VVD), minister van Economische Zaken, de regie hield. „Hij zei: dat moet Henk leiden, want die is verantwoordelijk.” De Commissaris maakte bezwaar. „Ik zei: dat kan toch niet? De premier gaat over dit hele veld. Dit is een strategisch grote kwestie en het raakt heel veel mensen. Het vertrouwen van mensen is hollend de deur uit gegaan.” Rutte hield vol dat Kamp het dossier moest blijven doen. „Hij hoorde het heel goed aan”, zei Van den Berg tegen de enquêtecommissie. En „in tegenstelling tot Kamp die veel harder en afhoudender was” kon Rutte „ook meedenken en het zien”, maar vervolgens deed hij „er niets mee”. Voortschrijdend inzicht
In hetzelfde jaar zocht Van den Berg ook contact met de minister van Financiën, zijn partijgenoot Jeroen Dijsselbloem, omdat hij van het ministerie van Economische Zaken telkens te horen kreeg dat Financiën geen extra geld wilde vrijmaken voor het oplossen van de problemen in Groningen. Er lag inmiddels wel een bestuursakkoord tussen Rijk, provincie en gemeenten over een aanpak, maar voor de uitvoering daarvan was óók extra geld nodig. Dijsselbloem verzekerde hem dat hij dit niet zou blokkeren. Hij zei: „Ambtenaren van mij hebben natuurlijk altijd de opdracht om heel zuinig te zijn, maar politiek is er gewoon de ruimte als er dingen gedaan moeten worden.” Van den Berg ging met die boodschap terug naar het ministerie van Economische Zaken. „En vanaf dat moment heb ik Kamp niet meer op die manier horen spreken.” De enquêtecommissie vroeg Van den Berg ook te reflecteren op zijn eigen rol. Het Staatstoezicht op de Mijnen was na de zware aardbeving in Huizinge, die in augustus 2012 grote schade aanrichtte, al snel tot het inzicht gekomen dat er nog veel zwaardere bevingen konden komen en dat de gaswinning snel fors teruggeschroefd moest worden. Maar minister Kamp greep niet in en gaswinningsbedrijf NAM ook niet. De enquêtecommissie confronteerde de oud-commissaris van de koning ermee dat hij daar destijds begrip voor had getoond. In februari 2013 schreef hij in een opiniestuk in het Dagblad van het Noorden dat het „abrupt terugschroeven” van de winning mogelijk „maatschappij-ontwrichtende gevolgen” kon hebben. „In dat licht gezien is het niet strikt opvolgen van het advies van het Staatstoezicht op de Mijnen te begrijpen, maar het blijft schuren met het voorzorgsprincipe”, schreef hij.  Van den Berg zei dat hij realisme wilde uitstralen, om de lijnen met het ministerie open te houden. Minister Kamp vond dat alleen de NAM verantwoordelijk was voor het oplossen van de problemen in Groningen, terwijl Van den Berg wilde dat de Staat ook iets ging doen voor de Groningers. Hij eiste 1 miljard euro van het Rijk om de provincie er weer bovenop te helpen, maar dat viel niet goed in politiek Den Haag. „Ik merkte dat we de relatie aan het verliezen waren.” ||https://www.nrc.nl//nieuws/2022/09/05/voormalig-cvdk-rutte-weigerde-zelf-regie-te-nemen-over-gasdossier-a4140756
2022-09-05||Britse Conservatieven verkiezen Liz Truss tot nieuwe premier||Liz Truss wordt de nieuwe premier van het Verenigd Koninkrijk. Dat hebben de leden van de Britse Conservatieve partij in een stemming bepaald. Truss, de huidige minister van Buitenlandse Zaken, behaalde ruim 81.000 stemmen (57,4 procent) en wist daarmee te winnen van oud-minister van Financiën Rishi Sunak, die zo’n 60.000 stemmen binnenhaalde. De overwinning komt verwacht: Truss liep al wekenlang voor in de peilingen.  Na het winnen van de leiderschapsrace, stelde Truss in een toespraak aan leden van de Conservatieve Partij te zullen werken aan een aantal punten waar ze campagne op had gevoerd. Ze beloofde met een plan te komen om belastingen te verlagen en economische groei te stimuleren. „Ik zal de energiecrisis aanpakken, iets doen aan de energierekeningen van mensen, maar ook de langetermijnproblemen aanpakken die we hebben op het gebied van energievoorziening”, aldus Truss.  Truss volgt premier Boris Johnson op, die in juli na een aaneenschakeling van schandalen bekendmaakte het ambt te verlaten zodra de Conservatieve Partij een nieuwe leider had gekozen. In het Britse systeem komen er bij het aftreden van een premier niet direct nieuwe verkiezingen: in plaats daarvan mag de regerende politieke partij intern een nieuwe leider, en dus ook premier van het land, kiezen. In dit geval deden aanvankelijk acht kandidaten mee aan een afvalrace, waarbij op het laatst enkel Truss en Sunak overbleven. De naar schatting 160.000 Tories, zoals de conservatieven ook worden genoemd, mochten tot afgelopen vrijdag stemmen. Dat komt neer op ongeveer 0,3 procent van het Britse electoraat en zo’n 82,6 procent van de Tories ging stemmen. Truss vertrekt dinsdag met premier Johnson naar Koningin Elizabeth II, waar hij zijn ontslag in zal dienen.  De winst heeft Truss waarschijnlijk deels te danken aan haar steun voor de nog altijd onder Tories populaire Johnson. Sunak stapte begin juli op uit zijn kabinet uit verzet tegen een reeks schandalen onder Johnson, zoals Partygate, waarna het vertrek van veel andere kabinetsleden volgde. Volgens Sunak was Johnson niet eerlijk, ook niet in communicatie richting burgers. Truss bleef aan als minister.  Daarnaast voerde ze campagne op een aantal voor conservatieven belangrijke thema’s: ze wil belastingen en premies verlagen om zo, naar eigen zeggen, een recessie te vermijden. Ook is Truss tegen de in april ingevoerde verhoging van de sociale premies en wil ze een belastingstijging voor bedrijven ongedaan maken. Tegemoetkomingen voor de stijgende inflatie en energieprijzen voor kwetsbare huishoudens komen er niet als het aan Truss ligt. ||https://www.nrc.nl//nieuws/2022/09/05/britse-conservatieven-verkiezen-liz-truss-tot-nieuwe-premier-a4140759
2022-09-05||Week 3: oud-ministers Kamp, Dijsselbloem, voormalig Shell-baas Benschop||						Eerst was er informatie nodig, dan pas kon hij besluiten nemen. Dat antwoordde voormalig minister Henk Kamp (Economische Zaken 2012-2017, VVD) op bijna elke kritische vraag van de parlementaire enquêtecommissie over het uitblijven van actie na de beving van Huizinge in 2012.  Toezichthouder SodM kwam in 2012 op eigen initiatief met een onderzoek en waarschuwde Kamp voor zwaardere bevingen. Bovendien zag het SodM een relatie tussen de hoogte van de gaswinning en de aardbevingen in de regio – inspecteur-generaal Jan de Jong van het SodM zei tegen Kamp dat hij „zo snel als realistisch mogelijk de gaswinning moest verlagen”. Maar Kamp deed dat niet. „Er was een heleboel informatie en die was niet met elkaar in overeenstemming”, zei Kamp vrijdag in Den Haag.  Er waren notities bij het ministerie bekend dat de gaswinning in Groningen al snel na Huizinge omlaag kon door stikstof toe te voegen aan ander gas, zodat het dezelfde eigenschappen als Gronings gas kreeg. Maar, ook dat was geen reden voor Kamp om de gaswinning te verlagen. „Die informatie was niet perfect”, zei Kamp. En zelfs een waarschuwing van zijn enige ambtenaar met kennis van zaken, die erop wees dat productievermindering verstandig zou zijn zolang er onderzoek nodig was naar de bevingen in het gebied, leidde niet tot handelen van Kamp:. „Ik kon geen onderbouwd besluit nemen als je niet weet wat de consequenties zijn.” De veiligheid stond zeker voorop bij Kamp, herhaalde hij. „Maar ook de leveringszekerheid. Je weet niet wat voor consequenties er zijn als er tijdens een hele koude winter, drie, vier, vijf, zes dagen de verwarming niet verwarmt. Dat zou een ontwrichting van de samenleving zijn met catastrofale gevolgen.” ‘Iets ernstigs’
Kamp wist meteen bij zijn aanstelling in november 2012 dat hij „iets” moest doen aan de veiligheid van de Groningers. „Er was iets heel ernstigs aan de hand”, doelde hij op de beving van Huizinge een paar maanden daarvoor. Maar dat kon hij alleen doen als hij alle informatie had waarop hij besluiten kon nemen, vond hij. Daarom besloot hij niet in te grijpen toen in 2013 de gaswinning naar het hoogste niveau ging sinds decennia. „Ik heb toen geredeneerd dat we onvoldoende informatie hadden om over de gaswinning een besluit te nemen”, zei Kamp.  Toch was het zijn taak als minister om met onzekerheden om te gaan. „Dat is echt mijn vak”, zei hij opverend uit zijn stoel „Een besluit nemen is anders dan een mening of advies hebben. Ik moest het gevoel krijgen dat alles overziend dat besluit het best mogelijke besluit was.” Maar in 2013 nam hij geen besluit.  Achteraf heeft hij daarvan spijt. „Ik wou dat ik in januari 2013 had besloten dat we niet meer gas zouden winnen dan het jaar ervoor.” Maar dat gebeurde niet. In 2013 steeg de gasproductie naar 54 miljard kubieke meter, het was het hoogste niveau sinds halverwege de jaren zeventig. Bovendien was het vier miljard hoger dan in het winningsplan van handelshuis GasTerra stond.  Dat kwam door een koudere winter, informeerde Kamp de Tweede Kamer herhaaldelijk in die jaren. Maar, zei Kamp vrijdag in Den Haag, uit een interne evaluatie in 2015 blijkt dat hij de Tweede Kamer daarover fout heeft geïnformeerd. Er was minder gas nodig voor de leveringszekerheid dan er werd gewonnen. „Daar had ik een rot gevoel over, want achteraf bleek de informatie anders te zijn. Er was bewust extra gas verkocht.” Henk Kamp in de Enquetezaal van de Tweede Kamer. Foto Jeroen Jumelet/ANP 						Jeroen Dijsselbloem, tussen 2012 en 2017 minister van Financiën voor de PvdA, was „chagrijnig” en vond het „onthutsend” dat er na de beving van Huizinge in 2012 weinig kennis was over de gevolgen van de gaswinning in Groningen voor de veiligheid van de regio. „Er was heel weinig werk verricht door de kennisinstituten, TNO, KNMI en NAM. Daardoor konden we elke uitspraak – ook van mijn ambtenaren – dat de gevolgen (van de gasproductie op de veiligheid) meevallen niet wegen op dat moment.” Aan het begin van zijn verhoor vrijdag in Den Haag voor de parlementaire enquêtecommissie maakte Dijsselbloem duidelijk dat de gaswinning in Groningen niet gekoppeld was aan nationale begrotingsregels. „Als er was besloten de gaskraan dicht te draaien dan hoefde dat niet gecompenseerd te worden met bezuinigingen.” Maar de Europese begrotingsregels waren daarentegen strenger, helemaal omdat Nederland onder toezicht stond van de Europese Commissie tijdens de financiële crises rond 2012. „Voor tegenvallende gasbaten werd in Europa geen uitzondering gemaakt.” Hogere gaswinning na beving
Dijsselbloem benadrukte dat hij niks wist van een productieverhoging na de beving in Huizinge. De gaswinning ging van 47 miljard in 2012 naar 53 miljard in het jaar erna, het hoogste productieniveau in decennia. „Onbegrijpelijk”, noemde Dijsselbloem dat besluit. „Ik was daar onaangenaam door verrast.”  Volgens Dijsselbloem was die verhoging nooit met hem gedeeld en hoorde hij er pas achteraf over. Dat jaar zou er een strenge winter zijn geweest, vertelde Kamp hem als één van de redenen voor de productieverhoging. „Maar in de voorbereiding op deze enquête heb ik daar nog eens naar gekeken en dat was nauwelijks het geval.” Dijsselbloem vindt dat hij achteraf „had moeten zeker stellen” dat de gaswinning niet omhoog ging zolang er onderzoeken liepen naar de gevolgen ervan.  „Er is bewust gekozen extra gas te winnen”, zei Dijsselbloem. „En ik hoop dat jullie (de parlementaire enquêtecommissie) erachter komen wie dat heeft besloten heeft, want de argumenten die de verhoging verklaren hebben mij nooit overtuigd.” ‘Pijnlijk punt’
Het jaar erop, in 2014, was Dijsselbloem wél nauw betrokken bij de totstandkoming van het productieniveau. Uit interne mails blijkt dat minister Henk Kamp (Economische Zaken, VVD) Dijsselbloem mailde met de mededeling dat hij de gaswinning wilde beperken tot 40 miljard kubieke meter. „Aangaande forse extra bezuinigingen op de korte termijn kan ik dat niet steunen”, mailde Dijsselbloem terug. De gaswinning in 2014 valt uiteindelijk hoger uit en gaat naar 42,5 miljard. Op aandringen van Dijsselbloem. „Een pijnlijk punt”, zei Dijsselbloem. Volgens de oud-minister waren de onderbouwingen voor een specifiek winningsniveau van 42,5 miljard of 40 miljard „wankel en niet hard”. Ja, Dijsselbloem wilde ook een lagere gaswinning, maar hoe laag noodzakelijk was voor de veiligheid van de regio was onduidelijk. „En op dat moment zag de begroting er niet best uit en speelden financiën een rol”, zei Dijsselbloem. „Ik heb mij laten leiden door de begroting en achteraf vind ik dat heel ongelukkig.” 						Dick Benschop, oud-directeur van Shell Nederland, heeft achteraf spijt dat hij in december 2012 niet gevraagd heeft naar de „ruimte” die er was om de gaswinning te beperken. De oliebedrijven hadden misschien hun license to operate (het draagvlak bij de Groningse bevolking om gas te winnen) behouden als ze de gaskraan iets hadden dichtgedraaid - in plaats van verder open. De oliebedrijven hadden zich dat financieel best kunnen veroorloven, zei Benschop donderdagmiddag tegen de parlementaire enquêtecommissie in Den Haag die de gaswinning in Groningen onderzoekt. Een tweede punt waar Benschop spijt van heeft, is dat het niet gelukt is om de Groningers meer te betrekken in de besluitvorming over de gaswinning, en meer te laten meeprofiteren. Hij heeft naar eigen zeggen begin 2015 wel een voorstel gedaan om de provincie toe te laten tot de vergaderingen van de zogenoemde Maatschap Groningen, waarin de belangrijkste besluiten over de gaswinning werden genomen, maar dat liep op niets uit. Een „gemiste kans”, zegt Benschop, want misschien had de gaswinning langer kunnen doorgaan als de Groningers meer zeggenschap hadden gekregen over de gaswinning en de versterking van hun huizen.    Twee petten
De Tweede Kamerleden die hem verhoorden wilden van Benschop vooral weten hoe het kon dat hij op de middag van 13 december 2012 had ingestemd met het plan van gashandelsbedrijf GasTerra om in 2013 méér gas te verkopen, terwijl hij diezelfde ochtend nog had gehoord dat het Staatstoezicht op de Mijnen (SodM) waarschuwde dat de gaswinning véél risicovoller was dan tot dan toe werd gedacht. Benschop, die in de periode 2011-2016 president-directeur van Shell was, zat op die dertiende december in 2012 met twee petten op. ‘s Ochtends had hij een vergadering met de Maatschap Groningen, het gremium waarin de oliebedrijven samen met staatsbedrijf EBN de belangrijkste besluiten namen over de gaswinning. Die ochtend discussieerden de leden over de bevindingen van het SodM. De toezichthouder had na de zware aardbeving in Huizinge, op 16 augustus 2012, geconcludeerd dat het aardbevingsrisico groter was dan gedacht en dat het ook onveiliger was voor de Groningers. In de middag van 13 december 2012 zat Benschop bij een andere vergadering, de raad van gelegeerd commissarissen van GasTerra. Daar stemde hij in met het businessplan van GasTerra om 48,9 miljard kuub gas te verhandelen, meer dan in 2012. De parlementaire enquêtecommissie vond het onbegrijpelijk dat hij dat besluit nog diezelfde middag had genomen, zo bleek uit de vragen die de Kamerleden stelden.  Maar volgens Benschop was zijn inzicht op dat moment „dat de hoogte van de maximale aardbeving niet door de productie op dat moment beïnvloed zou worden. Wel de frequentie”, zei Benschop. Bovendien was het „lastig” dat het SodM met een andere visie kwam dan bijvoorbeeld het KNMI, dat volgens Benschop werd gezien als „dé autoriteit op het gebied van seismiciteit”. Hij meende dat het beter was als de deskundigen eerst met elkaar tot overeenstemming zouden komen; dan konden nieuwe gasbesluiten daarop gebaseerd worden. Ook TNO en deskundigen van de NAM zouden zich moeten buigen over het veiligheidsvraagstuk. Hij vond het „verantwoord” om een jaar te nemen voor onderzoek en daarna pas een besluit te nemen over de hoogte van de gaswinning. Onrealistisch getal
Het SodM adviseerde in januari 2013 om de gaswinning zo snel mogelijk te verlagen naar 12 miljard kuub. Toenmalig minister van Economische Zaken Minister Henk Kamp (VVD) besloot echter, in overleg met zijn ambtelijke top en de oliebedrijven, om niet in te grijpen. In plaats daarvan stelde hij veertien onderzoeken in naar de gaswinning. Benschop vond de 12 miljard die het SodM destijds noemde ook nu nog  „een onrealistisch getal”. Een productieverlaging zou „nogal consequenties” hebben gehad, zowel voor de internationale markt als voor Nederlandse huishoudens, zei hij. Toch had hij spijt dat hij zich niet verdiept heeft in de mogelijkheden de gaswinning een beetje te verlagen, want inmiddels is duidelijk dat dat wel degelijk een optie was. GasTerra had dat onderzocht. In plaats daarvan ging de gaskraan in 2013 verder open, zelfs naar boven de 53 miljard kuub, een feit dat veel kwaad bloed zette bij de Groningse bevolking en hun bestuurders. „Ik zou willen dat ik op dat moment die vraag gesteld had. Want dit feit heeft natuurlijk een verwoestende uitwerking gehad op de discussie over Groningen”, zei Benschop. Dick Benschop legt de eed af in de Enquêtezaal van de Tweede Kamer. Foto Sem van der Wal/ANP 						Oud-topambtenaar Mark Dierikx heeft na de zware aardbeving in Huizinge, in 2012, veel belangrijke informatie over de gaswinning en de risico’s daarvan niet gedeeld met de ministers die daar toen verantwoordelijk voor waren. Hij nam veel besluiten op eigen houtje, zonder met hen te overleggen. Volgens hem was dat in die tijd gebruikelijk op het ministerie en hoorde het ook bij zijn mandaat. Dat werd donderdagochtend duidelijk tijdens het verhoor van Dierikx in Den Haag door de parlementaire enquêtecommissie die onderzoek doet naar de gaswinning in Groningen. Dierikx was in de periode 2011-2016 directeur-generaal Energie, Telecom en Mededinging bij het ministerie van Economische Zaken (EZ). Als regeringsvertegenwoordiger was hij aanwezig bij de vergaderingen van de zogenoemde Maatschap Groningen. In dat gremium namen de oliemaatschappijen Shell en ExxonMobil en gaswinningsbedrijf NAM samen met staatsbedrijf Energiebeheer Nederland de belangrijkste besluiten over de gaswinning in Groningen, een publiek-privaat project dat ze in de jaren zestig waren begonnen. Dierikx vertegenwoordigde de regering ook binnen GasTerra, het bedrijf dat het gas verhandelde dat door de NAM gewonnen werd. Bezoek aan Loppersum
De burgemeester van Loppersum, Albert Rodenboog, vertelde tijdens een eerder verhoor aan de enquêtecommissie dat hij na de zware beving in Huizinge tevergeefs contact had geprobeerd te zoeken met toenmalig EZ-minister Maxime Verhagen (CDA). De beving, met een kracht van 3,6 de zwaarste tot nu toe, had veel schade aangericht in zijn gemeente en hij vond dat het ministerie de ernst van de situatie onderschatte. Dierikx vertelde aan de enquêtecommissie dat Verhagen in die tijd zeer weinig op het ministerie was, omdat het kabinet demissionair was.  De topambtenaar belde zijn minister toch op, omdat Rodenboog al een tijdje contact zocht met de minister. Maar Verhagen vroeg of Dierikx het gesprek wilde doen, omdat hij zelf demissionair was. Het leidde ertoe dat Dierikx, na een telefoontje met Rodenboog, in oktober een bezoek bracht aan Loppersum, om de situatie ter plekke in ogenschouw te nemen. De minister ging er zelf nooit heen. Verhagen, die ook al voor de  enquêtecommissie is verschenen, zei tijdens zijn verhoor dat hij achteraf spijt heeft. Geen eensluidende opvatting
Uit het verhoor van Dierikx werd duidelijk dat de directeur-generaal van EZ veel beslissingen zelf nam. Zo kreeg hij al snel na de aardbeving in Huizinge een rapport onder ogen van het Staatstoezicht op de Mijnen (SodM), waarin de toezichthouder waarschuwde dat er nog veel zwaardere bevingen zouden kunnen komen. Tot dan toe werd aangenomen dat de bevingen nooit zwaarder zouden worden dan 3,9 en dat de schade aanvaardbaar zou blijven. Dierikx bracht Verhagen niet op de hoogte van dit rapport, maar wilde eerst weten wat andere onderzoeksinstituten, zoals het KNMI en TNO, ervan vonden. Zolang er geen „eensluidende” opvatting was over het aardbevingsgevaar, moesten er geen beslissingen worden genomen, vond hij. Een notitie van zijn eigen ambtenaren, van de afdeling Mijnbouw, die vonden dat op basis van het SodM-rapport direct maatregelen genomen moesten worden, legde Dierikx naast zich neer. Om dezelfde reden stemde de topbambtenaar in december 2012 ook in met het businessplan van GasTerra, dat in 2013 48,9 miljard kuub gas wilde verkopen. Dierikx wist dat dat meer was dan in 2012, maar de contracten waren voor een groot deel al gesloten, zei hij. Bovendien moest er volgens hem eerst meer kennis worden verzameld over de aardbevingsrisico’s en over de risico’s voor de leveringszekerheid van gas. Hij informeerde de nieuwe minister, Henk Kamp (VVD), niet over het  businessplan. Dat was volgens hem in die tijd nog de gebruikelijke gang van zaken op het ministerie. Pas later ging de minister zich intensiever bemoeien met de gaswinning. Verstofte stikstofinstallaties
De enquêtecommissie hield hem voor dat uit onderzoek van GasTerra in die tijd al duidelijk was dat er best minder gas kon worden gewonnen, zonder gevaar voor de leveringszekerheid. Het Groningse gas kon voor een deel vervangen worden door buitenlands gas, vermengd met stikstof. Maar volgens Dierikx zouden dan stikstofinstallaties in gebruik genomen moeten worden die „verstoft” waren. Ook was volgens hem nog niet precies duidelijk hoeveel gas er nodig was in koude winters. De topambtenaar informeerde minister Kamp niet over het onderzoek van GasTerra.   De nieuwe minister was intussen wel op de hoogte van het alarmerende SodM-rapport. Maar Dierikx adviseerde hem meer onderzoek in te stellen voor hij ingrijpende besluiten nam, en Kamp volgde zijn raad op. De minister stelde eind januari 2013 veertien onderzoeken in die meer duidelijkheid moesten brengen. In mei, toen duidelijk was dat de gasproductie nog hoger zou uitvallen dan in het businessplan stond, informeerde de topambtenaar de minister daar over. Hij vertelde Kamp dat er dat jaar zeker 50 miljard kuub uit de Groningse bodem gehaald zou worden. Kamp vroeg Dierikx en een andere  topambtenaar, Jos de Groot, wat hun advies was. Ook toen vonden zij dat de minister beter even niks kon doen, maar moest afwachten wat er uit de veertien onderzoeken zou komen. En Kamp luisterde  opnieuw naar dat advies. Oud-topambtenaar Mark Dierikx is donderdag gehoord door de parlementaire enquêtecommissie. Foto Lex van Lieshout/ANP 						„Met begrip, passie, interesse en zorg” keken de Nederlandse Aardoliemaatschappij (NAM) en haar aandeelhouders Shell en ExxonMobil naar wat de aardbevingen deden in Groningen. Vol empathie met de Groningers begon Gerald Schotman, directeur van de NAM tussen 2014 tot 2018, woensdag aan zijn verhoor voor de parlementaire enquêtecommissie in Den Haag. „We waren heel erg begaan met het lot van de Groningers.” Volgens Schotman gaven Shell en ExxonMobil „altijd steun” om de schade in Groningen „ruimhartig” te vergoeden. Over schade die was ontstaan door gaswinning „was geen discussie”. Daarbij werd niet alleen schade aan panden gerekend, maar ook niet-materiële schade zoals woongenot en waardevermindering van woningen. Schotman voerde zelf keukengesprekken met bewoners „om feeling te hebben met wat er speelt” en hij leidde ook de bazen van Shell en ExxonMobil rond in „het prachtige gebied”.  Kritische vragen
Zodra Schotman werd geconfronteerd met kritiek uit eerdere verhoren of interne documenten op het handelen van de NAM was de voormalig directeur minder uitgesproken.  Stuurde de NAM aan op uitkomsten van het Centrum Veilig Wonen (CVW) – een bedrijf dat is opgericht door de NAM om schademeldingen af te handelen? „Nee”, zei Schotman. „Niet dat ik weet.” Hadden medewerkers van het CVW een zwijgplicht, zoals een getuige eerder deze week stelde? Schotman: „Niet dat ik weet.” En een pikant intern memo van Shell-directeur Andy Brown uit 2016, waarin staat dat de NAM het budget van de schademeldingen met één derde moet terugdringen – een onthulling van de commissie die tot nu toe onbekend was – was bij Schotman onbekend. „Dat herken ik helemaal niet”, antwoordde Schotman.  Zelfs op zijn eigen woorden in een interview met het Dagblad van het Noorden in 2015 – waarin Schotman weerspreekt dat verlaging van de gaswinning nodig is voor de veiligheid van Groningers kon hij niet reflecteren. „Daar heb ik geen herinnering aan”.  Gerald Schotman. Foto Sake Elzinga 						De verhoren van de parlementaire enquêtecommissie in Den Haag gingen woensdag verder met NAM-onderzoeker Jan van Elk (2009-heden). Na de beving van Huizinge in 2012, met een kracht van 3.6 de zwaarste tot nu toe, begon NAM zelf een groot onderzoek naar de relatie tussen gaswinning en aardbevingen in de regio. Van Elk: „We hadden een gebrek aan kennis.” Uit dat onderzoek bleek dat bevingen pas later in de tijd zouden plaatsvinden, als er langzamer gas gewonnen zou worden uit het Groningenveld. „Dat had ons meer ruimte gegeven om meer onderzoek te doen”, zei Van Elk woensdag. Maar er werd in het jaar na Huizinge juist meer gas gewonnen. „Op dat moment wilde de NAM het veld leeg produceren, dat stond niet ter discussie.” Al zegt Van Elk dat die keuze niet bij de NAM lag. „De verantwoordelijkheid lag bij GasTerra en de minister”. Het handelsbedrijf GasTerra en voormalig minister Henk Kamp (Economische Zaken, VVD) namen formeel een besluit over de hoogte van de gaswinning. Maar gaswinner NAM ging niet in tegen dat besluit, zei Van Elk. „De NAM bleef daarin passief.” Achteraf had dat anders gemoeten, aldus Van Elk. „De NAM had meteen de productie moeten verlagen om te laten zien dat we het serieus namen.” Onderzoeker Jan van Elk van de NAM zegt dat er een gebrek aan kennis was bij het bedrijf. Foto Robin Utrecht/ANP 						Voor de beving van Huizinge in 2012 had de Groninger Bodem Beweging (GBB) zo’n 100 tot 200 leden, dat steeg na de beving tot 4.000, vertelde oud-voorzitter Jelle van der Knoop (2009-2021) maandag in Den Haag. De GBB komt al jarenlang op voor de belangen van bewoners in het Groningse gasdossier.  Van der Knoop waarschuwde de enquêtecommissie. Volgens hem komt de versterking van huizen in het Groningse gaswinningsgebied „niet meer tot een goede einde”. Vanwege de bevingen in het gebied moeten mogelijk nog ruim 20.000 panden worden versterkt – zodat mensen levend hun huis kunnen verlaten bij een zware beving. „Ik ben ervan overtuigd dat het niet meer tot een goed einde komt”, zei Van der Knoop.  De onafhankelijke toezichthouder, Staatstoezicht op de Mijnen, kondigde in 2020 aan dat de versterkingsoperatie nog twintig jaar gaat duren. Jaar op jaar wordt vanuit het Rijk een versnelling aangekondigd, maar dat blijkt niet uit de praktijk, zei Van der Knoop. „Dit gaat nog twintig jaar duren, maar je kunt mensen toch niet twintig jaar lang in onzekerheid laten. Sommige woningen worden pas over vijftien jaar versterkt. Wat moeten die mensen ondertussen doen met hun huis? Dat wil toch niet.” Als het kabinet besluit de gaswinning in Groningen alsnog te verhogen vanwege de huidige energiecrisis, dan wordt het „helemaal een puinhoop” in Groningen, aldus Van der Knoop. „Als je nu meer gas gaat winnen dan wordt het gevaar op zwaardere bevingen groter.” En dat heeft grote gevolgen voor de duizenden panden die al versterkt zijn, want dat is gebeurd op basis van normen die rekening houden met een afnemende gaswinning. „Die berekeningen kloppen dan niet meer.” Oud-GBB-voorzitter Jelle van der Knoop in de Enquêtezaal van de Tweede Kamer. Fot Sander Koning/ANP 						De veertien onderzoeken die minister van Economische Zaken Henk Kamp (VVD) na de zware aardbeving in Huizinge (augustus 2012) instelde naar de veiligheid in Groningen, mochten niet worden besproken aan de zogenoemde Dialoogtafel waaraan naast bestuurders en de NAM ook maatschappelijke organisaties zaten. Dat maakte een topambtenaar van het ministerie in maart 2014 duidelijk in een telefoontje aan de kersverse voorzitters van het overlegplatform, Jacques Wallage (PvdA) en Jan Kamminga (VVD). Wallage vermoedt dat Kamp niet wilde dat er over de onderzoeken werd gepraat, omdat aan de Dialoogtafel misschien zou worden geconcludeerd dat de gaswinning om veiligheidsredenen omlaag moest. Dat zei hij woensdag tijdens zijn openbare verhoor in Den Haag door de parlementaire enquêtecommissie die de gaswinning onderzoekt.  Dialoogtafel
De Dialoogtafel was opgericht met het idee dat maatschappelijke organisaties meer betrokken zouden worden bij het beleid over de gaswinning. Het was een overleg waarin onder meer de Groninger Bodem Beweging, milieuorganisaties en LTO van gedachten konden wisselen met gaswinningsbedrijf NAM, het ministerie, provinciale bestuurders en burgemeesters. Maar Wallage en Kamminga kregen meteen na de oprichting van minister Henk Kamp te horen dat ze niets te zeggen hadden over de hoogte van de gaswinning: hij was de enige die over het zogenoemde gaswinningsbesluit ging, „omdat hij de ministeriële verantwoordelijkheid droeg”, aldus Wallage. De Dialoogtafel mocht zich daar niet mee bemoeien. Het plaatste Wallage en Kamminga direct voor een probleem: de maatschappelijke organisaties in Groningen vonden het overleg zinloos als ze niet mochten praten over de veiligheid in hun provincie in relatie tot de gaswinning. Daarom werd een compromis bedacht: de betrokken organisaties zouden beginnen met samen eens goed kijken naar de veertien onderzoeken die al waren uitgevoerd. Het ministerie wist van die afspraak en er was ook al een datum afgesproken. Wallage en Kamminga werden een paar dagen van tevoren echter gebeld met de opdracht om het overleg af te blazen. Ze moesten toen iedereen op het laatste moment afbellen. Een „onnodige ingreep” die veel kwaad bloed zette bij de maatschappelijke organisaties. Het telefoontje kwam van toenmalig directeur-generaal Mark Dierikx, die komende donderdag door de enquêtecommissie wordt verhoord. Aannemelijk is dat de Tweede Kamerleden hem hier ook naar zullen vragen. ‘Appeltje te schillen’
Wallage had nog een ander „appeltje te schillen” met Kamp. Die wilde niet met de Dialoogtafel overleggen over zijn gasbesluiten en deed dat volgens Wallage ook niet. Toch zei de minister volgens Wallage bij de presentatie van zijn gasbesluit, begin 2015 in Groningen, tegen journalisten dat hij het heel fijn had gevonden dat hij voorafgaand aan zijn besluit nog een open overleg met de tafel had kunnen hebben. Kamp wordt vrijdag verhoord door de enquêtecommissie. De commissie kan hem dan om opheldering vragen over alles wat hem de afgelopen drie weken voor de voeten is geworpen door andere getuigen. Wallage vertelde ook dat de NAM weleens ongewenste ingrepen deed. NAM-directeur Bart van de Leemput, die voor de zomer al door de enquêtecommissie werd verhoord, zat ook aan de Dialoogtafel en dacht volgens Wallage „creatief en betrokken” mee over manieren om de schadeafhandeling beter te doen. Maar bij de NAM waren ze niet altijd blij met wat hun directeur bij het overleg had gezegd. De notulen van de Dialoogtafelvergaderingen werden soms teruggestuurd door de NAM en dan waren er „zinnetjes die nooit waren uitgesproken” aan toegevoegd. Dat waren dan dingen die Van de Leemput waarschijnlijk van de juridische afdeling van de NAM „had moeten zeggen”, zei Wallage. Correctie (05-09-2022): in een eerdere versie van dit stuk stond Wallage als VVD’er aangeduid. Hij is een PvdA’er.

Jacques Wallage in de Enquêtezaal van de Tweede Kamer tijdens een verhoor van de parlementaire enquêtecommissie. Foto Robin Utrecht / ANP

 Jacques Wallage in de Enquêtezaal van de Tweede Kamer tijdens een verhoor van de parlementaire enquêtecommissie. Foto Robin Utrecht / ANP 						Premier Mark Rutte kreeg in 2014 van de commissaris van de koning in Groningen het klemmende verzoek om zelf de regie te nemen over het gasdossier, maar hij wilde daar niets van weten. Dat zei Max van den Berg, destijds commissaris, maandagochtend in Den Haag tijdens zijn verhoor door de parlementaire enquêtecommissie die de gaswinning in Groningen onderzoekt.  Van den Berg (PvdA) vertelde aan de enquêtecommissie dat hij de premier goed kende en ook wel vaker had gesproken, tijdens werkbezoeken van Rutte aan Groningen en bij andere gelegenheden. Maar in 2014 had hij belet gevraagd bij de premier in het Torentje, de precieze datum wist hij niet meer. Hij wilde de premier spreken omdat hij vond dat de bestuurlijke regie in het gasdossier anders moest. Hij schetste de premier hoe „ontwrichtend” de aardbevingsproblematiek was voor de Groningers en hij pleitte ervoor om naast Economische Zaken ook andere ministeries zoals Binnenlandse Zaken en Ruimtelijke Ordening te betrekken bij het oplossen van de problemen. Rutte vond dat een goed idee. „Dat zag-ie allemaal wel”, zei Van den Berg, maar Rutte wilde dat Henk Kamp (VVD), minister van Economische Zaken, de regie hield. „Hij zei: dat moet Henk leiden, want die is verantwoordelijk.” De Commissaris maakte bezwaar. „Ik zei: dat kan toch niet? De premier gaat over dit hele veld. Dit is een strategisch grote kwestie en het raakt heel veel mensen. Het vertrouwen van mensen is hollend de deur uit gegaan.” Rutte hield vol dat Kamp het dossier moest blijven doen. „Hij hoorde het heel goed aan”, zei Van den Berg tegen de enquêtecommissie. En „in tegenstelling tot Kamp die veel harder en afhoudender was” kon Rutte „ook meedenken en het zien”, maar vervolgens deed hij „er niets mee”. Voortschrijdend inzicht
In hetzelfde jaar zocht Van den Berg ook contact met de minister van Financiën, zijn partijgenoot Jeroen Dijsselbloem, omdat hij van het ministerie van Economische Zaken telkens te horen kreeg dat Financiën geen extra geld wilde vrijmaken voor het oplossen van de problemen in Groningen. Er lag inmiddels wel een bestuursakkoord tussen Rijk, provincie en gemeenten over een aanpak, maar voor de uitvoering daarvan was óók extra geld nodig. Dijsselbloem verzekerde hem dat hij dit niet zou blokkeren. Hij zei: „Ambtenaren van mij hebben natuurlijk altijd de opdracht om heel zuinig te zijn, maar politiek is er gewoon de ruimte als er dingen gedaan moeten worden.” Van den Berg ging met die boodschap terug naar het ministerie van Economische Zaken. „En vanaf dat moment heb ik Kamp niet meer op die manier horen spreken.” De enquêtecommissie vroeg Van den Berg ook te reflecteren op zijn eigen rol. Het Staatstoezicht op de Mijnen was na de zware aardbeving in Huizinge, die in augustus 2012 grote schade aanrichtte, al snel tot het inzicht gekomen dat er nog veel zwaardere bevingen konden komen en dat de gaswinning snel fors teruggeschroefd moest worden. Maar minister Kamp greep niet in en gaswinningsbedrijf NAM ook niet. De enquêtecommissie confronteerde de oud-commissaris van de koning ermee dat hij daar destijds begrip voor had getoond. In februari 2013 schreef hij in een opiniestuk in het Dagblad van het Noorden dat het „abrupt terugschroeven” van de winning mogelijk „maatschappij-ontwrichtende gevolgen” kon hebben. „In dat licht gezien is het niet strikt opvolgen van het advies van het Staatstoezicht op de Mijnen te begrijpen, maar het blijft schuren met het voorzorgsprincipe”, schreef hij.  Van den Berg zei dat hij realisme wilde uitstralen, om de lijnen met het ministerie open te houden. Minister Kamp vond dat alleen de NAM verantwoordelijk was voor het oplossen van de problemen in Groningen, terwijl Van den Berg wilde dat de Staat ook iets ging doen voor de Groningers. Hij eiste 1 miljard euro van het Rijk om de provincie er weer bovenop te helpen, maar dat viel niet goed in politiek Den Haag. „Ik merkte dat we de relatie aan het verliezen waren.”  Voormalig commissaris van de koning in Groningen Max van den Berg maandag tijdens het verhoor van de parlementaire enquêtecommissie. Foto Robin Utrecht/ANP 						Welkom in dit blog over de parlementaire enquête naar de gaswinning in Groningen. NRC doet hier verslag van het belangrijkste nieuws uit de verhoren van de enquêtecommissie. Eind juni vond de eerste verhoorweek plaats en na een zomerpauze van acht weken werden de openbare verhoren vorige week weer hervat. In totaal hoort de commissie zo’n zeventig mensen. Het zwaartepunt van de verhoren ligt deze week op vrijdag: dan wordt voormalig minister Henk Kamp (Economische Zaken, VVD) gehoord. Hij zal vooral moeten uitleggen waarom hij niet ingreep na de beving in Huizinge in 2012 en de gasproductie het jaar erna naar het hoogste niveau sinds de jaren zeventig ging. In oktober wordt hij voor de tweede keer gehoord. De zevenkoppige commissie in Den Haag zal deze week ook andere betrokkenen van de gaswinning spreken. Onder anderen voormalig minister Jeroen Dijsselbloem (Financiën, PvdA), oud-topman Gerald Schotman van de NAM en Dick Benschop, die tussen 2011 en 2015 directeur-generaal was van Shell.  Voormalig topman van olie- en gasbedrijf ExxonMobil Joost Van Roost is ook opgeroepen, maar hij weigert te komen. Het is niet bekend wat de reden van zijn besluit is. Als Belgisch staatsburger is hij niet verplicht om voor een openbaar verhoor te verschijnen, meldt de commissie.||https://www.nrc.nl//nieuws/2022/09/05/week-3-parlementaire-enquete-gaswinning-groningen-a4140740
2022-09-05||Keniaanse Hooggerechtshof handhaaft verkiezingsuitslag: Ruto nieuwe president||Het Keniaanse Hooggerechtshof heeft maandag unaniem besloten de verkiezingsuitslag in het land te handhaven. Dat melden internationale persbureaus. De presidentsverkiezingen in het Oost-Afrikaanse land werden nipt (50,49 procent) gewonnen door William Ruto, maar verliezer Raila Odinga weigerde de uitslag te erkennen. Nu het Hooggerechtshof heeft geoordeeld, lijkt de 55-jarige Ruto definitief de nieuwe Keniaanse president. Zoals in Kenia niet geheel ongebruikelijk, was er veel discussie over de eerlijkheid van de stemmentelling. Odinga — die 48,5 procent van de stemmen kreeg — noemde de resultaten „illegaal en onconstitutioneel”. Hij richtte zijn pijlen vooral op Wafula Chebukati, het hoofd van de Keniaanse kiescommissie. Die maakte de uitslag bekend, hoewel vier leden van de zevenkoppige kiescommissie zijn oordeel niet steunden. Zij meenden dat de laatste fase van het stemmen tellen „niet transparant” verliep. Dat het Hooggerechtshof zijn bezwaarschrift wegwuift, is een hard gelag voor de 77-jarige Odinga. Al 25 jaar jaagt de voormalig premier op de presidentszetel; zonder succes. Ook na de verloren verkiezingen van 2017 vocht hij de uitslag aan. Toen kreeg hij gelijk en besloot het Hooggerechtshof van Kenia tot herverkiezingen. Daarbij kwam hij weliswaar opnieuw als verliezer uit de strijd, maar Odinga had zijn aanhangers toen opgeroepen niet naar de stembus te gaan. ||https://www.nrc.nl//nieuws/2022/09/05/keniaanse-hooggerechtshof-handhaaft-verkiezingsuitslag-ruto-nieuwe-president-a4140757
2022-09-05||RIVM: eet vanwege PFAS niet uit moestuin nabij Chemours-fabriek||Groente en fruit uit moestuinen in de omgeving van het chemiebedrijf Chemours in Dordrecht mag niet langer gegeten worden. Dat stelt het Rijksinstituut voor Volksgezondheid en Milieu (RIVM) naar aanleiding van een onderzoek naar de gezondheidsschade van PFAS die door de Chemours-fabriek wordt uitgestoten.    Het RIVM onderzocht de PFAS-concentratie in moestuinen in de omgeving van de Chemours-fabriek. Uit het onderzoek, dat maandag werd gepresenteerd, blijkt dat de gewassen van moestuinen die binnen een kilometer ten noordoosten van chemiebedrijf liggen dermate vervuild met PFAS zijn, dat gezondheidsschade bij consumptie niet kan worden uitgesloten.  Het RIVM onderzocht ook moestuinen die op een afstand tot vijftien kilometer van het chemiebedrijf liggen. Voor een groep moestuinen geldt dat consumptie van de geteelde groente en fruit kan doorgaan indien dit wordt afgewisseld met producten uit de winkel. Bij een andere groep moestuinen, die ten zuidwesten van het bedrijf liggen of op zo’n vijftien kilometer ten noordoosten, acht het RIVM de consumptie wel verantwoord. Het RIVM voerde in 2017 een eerste verkennend  onderzoek uit naar moestuinen in de omgeving van de Chemours-fabriek. Daaruit volgde het advies niet te eten uit moestuinen in een straal van 1 kilometer om de fabriek. Intussen zijn de meettechnieken verbeterd waardoor lagere  concentraties PFAS kunnen worden opgespoord.  Om omwonenden duidelijkheid te bieden, heeft het RIVM daarom op verzoek van gemeenten uit uitgebreider onderzoek naar PFAS-concentraties verricht. Vorig jaar stelde het RIVM  bovendien de grens vanaf wanneer PFAS schadelijk wordt geacht naar beneden bij.       PFAS staat voor poly- en perfluoralkylstoffen en is een verzamelnaam voor duizenden chemicaliën die zijn verwerkt in onder andere pannen, kleding, voedselverpakkingen en blusschuim. Geruime tijd werd verondersteld dat PFAS niet schadelijk zou zijn voor de volksgezondheid, maar het RIVM heeft die risicoanalyse de laatste jaren bijgesteld. Te grote concentraties PFAS kunnen het immuunsysteem beschadigen en kanker veroorzaken. Volgens het RIVM krijgen mensen in Nederland  te veel PFAS binnen via voedsel en drinkwater. Een van de verspreiders is chemiebedrijf Chemours, dat vroeger onder de naam DuPont opereerde. Het concern kwam de afgelopen jaren meermaals negatief in het nieuws vanwege het zonder vergunning lozen van afvalstoffen en overschrijden van uitstootquota.  Dit voorjaar adviseerde het RIVM nog zo min mogelijk vis, garnalen, mosselen en oesters uit de Westerschelde te eten, nadat uit onderzoek was gebleken dat de schaal- en schelpdieren  hoge doseringen  PFAS bevatten. Met name zelf gevangen bot en garnalen zouden al bij zeer lage  consumptiehoeveelheden leiden tot overschrijding van de gezondheidskundige grenswaarde van PFAS.||https://www.nrc.nl//nieuws/2022/09/05/rivm-eet-vanwege-pfas-niet-uit-moestuin-nabij-chemours-fabriek-a4140758
2022-09-05||Techkenner met een rock-’n-roll-vibe||Ze wordt wel „Silicon Valley’s most feared and well liked journalist genoemd”, als reactie op de jarenlange onderzoeken die zij deed rond de opkomst van grote techbedrijven. Als journalist en opinieschrijver is Kara Swisher respectvol en brutaal tegelijk, een techkenner met een rock-’n-roll-vibe, die haar meningen niet voor zich kán houden en daardoor eigenlijk op een heel gekleurde manier interviewt. Dit jaar keert Swisher terug naar de Amerikaanse mediazender Vox, waarvoor zij al eerder werkte. En dus stopt Sway, de zeer populaire interviewserie die zij voor de The New York Times maakte. Daarom is er nu een best-of te vinden in de feed van Sway, met interviews met o.a. Elon Musk en Matthew McConaughey. Vooral het gesprek met Monica Lewenski, waarin zij de mediastorm sinds haar affaire met Bill Clinton in de huidige tijd plaatst, is een echte aanrader. Sway, 190 afleveringen van 20-50 min, The New York Times Opinion.||https://www.nrc.nl//nieuws/2022/09/05/techkenner-met-een-rock-n-roll-vibe-a4140755
2022-09-05||De subtiele interviewpodcast||De praatpodcast kun je inmiddels wel een vast genre van het medium noemen. Toch wil ik opperen daar een subcategorie aan toe te voegen: de subtiele interviewpodcast. Een praatpodcast, een makkelijk verteerbaar gesprek over koetjes en kalfjes, waaruit ongemerkt ineens een best goed interview ontstaat. De eerste vraag die Yous (Yousef Gnaoui, oftewel Sef) en Yay (Pepijn Lanen, oftewel Faberyayo) aan hun gasten stellen is altijd: hoe ziet een dag er voor jou uit? De muzikanten willen de rituelen van hun gasten leren kennen. Hoe laat staan ze op, wat eten ze, hoe kiezen ze hun kleren uit? Vanuit daar ontstaat dan een gesprek over korte broeken, havermout of vaderschap. Ineens doet daar zich een bruggetje voor naar een dieper gesprek. Dat voelen Yous en Yay feilloos aan. Yous & Yay: New Emotions, wekelijks afleveringen van meer dan een uur, VPRO. ||https://www.nrc.nl//nieuws/2022/09/05/de-subtiele-interviewpodcast-a4140751
2022-09-05||Wie heeft Airbnb opgericht?||Guy Raz is een beroemdheid in podcastland. De voormalig correspondent trekt met zijn succesvolle podcasts bij een aantal grote Amerikaanse omroepen wekelijks miljoenen luisteraars. In How I Build This doorloopt hij samen met ondernemers de oorsprong en groei van hun bedrijven. Niet alleen is het interessant om te horen wie er achter grote bedrijven als Airbnb, Instagram of dating platform Bumble zitten, of wie er (per ongeluk) de populaire dansworkout Zumba heeft uitgevonden, het is ook boeiend om meer te weten te komen over de toevalligheden, visies en werkethiek die aan zo’n groot project voorafgaan. Raz is tot in de puntjes voorbereid. Hierdoor hebben de interviews een interessante opbouw waarin hij voor luisteraars onverwachte wendingen kan laten ontstaan. Een betekenisvolle ontmoeting bijvoorbeeld, of een crisis die het voortbestaan van een bedrijf onzeker heeft gemaakt. Gelukkig maar - was je bijna voor die magische American Dream gevallen. How I Build This with Guy Raz, tweemaal per week afleveringen van 40-90 minuten, Wondery. ||https://www.nrc.nl//nieuws/2022/09/05/wie-heeft-airbnb-opgericht-a4140753
2022-09-05||Piloot van gecrasht privévliegtuig bij Letland was prominente Duitse zakenman||De piloot van het privévliegtuig dat zondagavond neerstortte in de Oostzee bij Letland was de prominente Duitse zakenman Karl-Peter Griesemann. Dat bevestigt Quick Air, de Keulse luchtvaartmaatschappij waarvan Griesemann eigenaar was, aan persbureau Reuters. Volgens de Duitse krant Express werd hij vergezeld door zijn vrouw, dochter en de vriend van zijn dochter. De oorzaak van de crash is nog niet bekend. Het in Oostenrijk geregistreerde Cessna 551-toestel was zondagmiddag opgestegen van de Zuid-Spaanse plaats Jerez. Kort na vertrek maakte Griesemann melding van luchtdrukproblemen in de cabine. Vervolgens verloor de luchtverkeersleiding alle contact met hem –  mogelijk was hij bewusteloos geraakt. De Franse autoriteiten werden gealarmeerd, waarna twee gevechtsvliegtuigen op pad gingen om het toestel te observeren. In de cockpit was niemand te zien. Het was de bedoeling dat het toestel enkele uren na vertrek zou landen op luchthaven Keulen-Bonn. In plaats daarvan vloog het door tot de brandstof op was. Voor de Letse kust crashte het vliegtuig in de Oostzee. Diverse landen, waaronder Litouwen en Zweden, zijn de Letse autoriteiten sindsdien met reddingsboten en -vliegtuigen te hulp geschoten. In de buurt van de plek waar het toestel is neergestort, is een wrak en een olieachtige vlek gezien. De vier inzittenden zijn nog niet gevonden. Griesemann en zijn familie hebben zowel een woning in Jerez als in Keulen en met het privévliegtuig pendelden ze tussen die twee plaatsen, volgens Spaanse media. Naast ondernemer was Griesemann een prominente figuur binnen de Keulse carnavalswereld.||https://www.nrc.nl//nieuws/2022/09/05/piloot-van-gecrashte-privevliegtuig-bij-letland-was-prominente-duitse-zakenman-a4140752
2022-09-05||Zwaarmoedig afscheid van zanger Eloi Youssef bij  Kensington||Pop Kensington. Gehoord: 4/9, Ziggo Dome, Amsterdam. 

●●●●●
 Uiteindelijk waren er tranen, bij zanger Eloi Youssef en bij de drie andere muzikanten van Kensington. En bij een aanzienlijk deel van de 17.000 man publiek, mannelijk en vrouwelijk, in de zaal: de ‘fansingtons’. Het gebeurde voordat het laatste liedje werd ingezet, ‘No Me’. Dit was niet alleen het slotnummer van het concert maar ook van een carrière.  Na zeventien jaar stopt Youssef met Kensington. De zanger zei niet meer zijn leven aan de band te willen wijden maar zegt wel te blijven schrijven en zingen. Het is onduidelijk wat de andere leden gaan doen.  De rockgroep uit Utrecht heeft groot succes gehad in eigen land, met veel optredens in stadions, en een concert voor 50.000 mensen in de Johan Cruijff Arena in 2018. Hun populariteit was bijzonder, in een tijd dat rockmuziek minder prominent werd en nog maar weinig bands de aandacht van het grote publiek wisten te trekken. De show op zondag had dus een extra betekenis: als laatste concert van de ‘laatste’ Nederlandse rockband. Afscheidsconcerten zijn populair de laatste tijd (die van De Dijk en Nick & Simon zijn al gepland). Bij Kensington was de toon bij het optreden op zondag, de laatste van een reeks van zes, nogal looiig. Dat gold altijd al voor hun muziek waarin galmende vocalen, strenge ritmes en sombere uitweidingen te horen zijn. Nu was de sfeer des te zwaarmoediger, want Kensington kon nog alleen het eigen verleden bezingen. Dat deed Youssef, bleek op de videoschermen, met steeds een frons op het gezicht. Er was een inventief ‘plafond-decor’, grote blokken tot ver in de zaal waarop regenbuien en smeltende ijsbergen werden geprojecteerd, en twee lange plankieren tussen het publiek, waarop regelmatig vuurkegels opvlamden – wat voor de voorste rijen nogal warm was. Ondertussen werd een lange set gespeeld met vooral liedjes van het meest recente album Time (2019). De zware stemming werd slechts even doorbroken door het funky ‘Bats’ en een energieke opleving met dansende muzikanten tijdens ‘Do I Ever’. Daarna kwamen de tranen. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/05/zwaarmoedig-afscheid-kensington-a4140748
2022-09-05||Kritische Russische krant Novaja Gazeta verliest vergunning definitief||De kritische Russische krant Novaja Gazeta heeft officieel zijn mediavergunning verloren. Dat heeft een rechtbank in Moskou bepaald, zo meldt het in Europa gevestigde online platform met dezelfde naam maandag. De gedrukte versie van Novaja Gazeta komt al maanden niet meer uit vanwege repressie van de media in Rusland. In plaats daarvan richtten journalisten van de krant, die grotendeels naar Letland zijn gevlucht, een site op waar ze in het Russisch en andere talen verslag doen van hun thuisland.  Volgens de Russische mediatoezichthouder heeft de redactie van Novaja Gazeta in 2006 niet aan Russische regels voldaan, toen de krant van hoofdredacteur veranderde en dat niet doorgaf. Aannemelijker is dat het Kremlin de redactie, een van de weinigen die nog kritisch over het Russische leiderschap publiceert, tot zwijgen wil brengen. Oprichter en oud-hoofdredacteur Dmitri Moeratov won vorig jaar nog een Nobelprijs voor de Vrede voor zijn werk. Sinds het begin van de invasie is de persvrijheid in Rusland flink ingeperkt. Zo mag niet over een ‘oorlog’ geschreven of gesproken worden en kunnen verslaggevers forse straffen krijgen voor het overtreden van deze regels.  Het opschorten van de vergunning komt twee dagen na de begrafenis van de laatste leider van de Sovjet-Unie Michail Gorbatsjov, verguisd en in sommige gevallen gehaat in Rusland. Hij hielp Moeratov in 1993 met het oprichten van de krant. Gorbatsjov won in 1990 de Nobelprijs voor de Vrede en gebruikte een deel van het prijzengeld voor de aankoop van computers voor de redactie van Novaja Gazeta. Moeratov was zaterdag aanwezig bij zijn uitvaart in het centrum van Moskou: hij leidde de kist naar buiten en hield daarbij een foto van de overleden oud-wereldleider vast. ||https://www.nrc.nl//nieuws/2022/09/05/kritische-russische-krant-novaja-gazeta-verliest-vergunning-definitief-a4140747
2022-09-05||Oekraïense leger claimt herovering 3.000 vierkante kilometer grondgebied in elf dagen tijd||						Dit blog is gesloten.  						Het Oekraïense leger heeft sinds het begin van deze maand 3.000 vierkante kilometer grondgebied heroverd op Russische militairen, meldt de Oekraïense legerleider Valeri Zaloezjny zondag. Bij de snelle opmars in het noordoosten van Oekraïne zouden in korte tijd zo’n dertig plaatsen weer in handen zijn gevallen van het Oekraïense leger. Dit weekend werden onder meer de plaatsen Koepjansk en Izjoem ten zuidoosten van Charkov heroverd. „In de regio Charkov zijn we niet alleen aan het oprukken naar het zuiden en oosten maar ook naar het noorden”, schrijft Zaloezjny op Telegram. „Er zijn nog 50 kilometer te gaan tot de grens met Rusland”. Het Russische ministerie van Defensie bevestigde zaterdagmiddag dat Russische troepen zich aan het terugtrekken zijn, maar liet zondag weten wel Oekraïense legerposities te bestoken met precisieaanvallen door de luchtmacht, raketten en artillerie. De Oekraïense president Volodymyr Zelensky noemt de opmars in het noordoosten een mogelijke doorbraak in de al zes maanden durende oorlog. Volgens Zelensky kan in de winter nog sneller terrein worden veroverd als Kiev nog krachtiger wapens krijgt. Oekraïense militair verwijdert Russische poster in Balakliia in de regio Charkov, zo valt te zien in een aan persbureau Reuters verstrekt filmpje. Foto Reuters  						De door Rusland bezette kerncentrale van Zaporizja is na herstelwerkzaamheden aan een beschadigde hoogspanningslijn zaterdag weer aan het Oekraïense stroomnet gekoppeld. Dat is gebeurd via een externe back-up stroomlijn, zo meldt het Internationaal Atoomenergieagenteschap (IAEA) zondag. De externe stroom is nodig om de reactoren van de centrale te koelen en voor andere veiligheidsfuncties. Het Oekraïense staatsagentschap Energoatom maakte zondagochtend bekend dat ook de energieproductie van zesde en laatste werkende reactor in de centrale is stilgelegd. De koeling van de units in de kerncentrale kan nu weer via het externe stroomnet plaatsvinden, zo meldt het IAEA. 						De productie van de kerncentrale bij Zaporizja is volledig stilgelegd. Dat meldt het Oekraïense staatsagentschap Energoatom zondag volgens internationale persbureaus. Het agentschap meldt dat het de zesde en laatste actieve reactor van de centrale heeft losgekoppeld van het energienetwerk en dat er voorbereidingen worden getroffen om de reactor te koelen. Vorige week werd de noodstroomverbinding van de kerncentrale afgesloten, nadat beschietingen in het gebied er een brand hadden veroorzaakt. Energoatom, dat eigenaar is van de centrale, besloot daarop de verbinding met een nabijgelegen thermische centrale los te koppelen. De afgelopen dagen deelde het Internationaal Atoomenergieagentschap (IAEA), dat sinds vorige week medewerkers bij de centrale heeft gestationeerd, steeds zorgwekkendere berichten. Volgens het IAEA kon de centrale nauwelijks nog veilig functioneren, onder meer omdat de veiligheidssystemen die als back-up dienen niet meer werken. De Oekraïense regering liet eerder deze week al weten te overwegen de kerncentrale om „veiligheidsredenen” te sluiten. ‘Gedemilitariseerde zone’
De kerncentrale van Zaporizja, de grootste van Europa, is sinds het begin van de oorlog bezet door Russische troepen. Oekraïne en Rusland beschuldigen elkaar van beschietingen in de buurt van de kerncentrale, waardoor de hoogspanningslijnen die de centrale met het net verbinden zijn beschadigd.  Zondag drong Energoatom er in een verklaring bij het Russische leger op aan om de fabriek in Zaporizja te verlaten en de oprichting van een „gedemilitariseerde zone” mogelijk te maken. Eerder deze week deed het IAEA een vergelijkbare oproep.

Een IAEA-konvooi arriveert bij de kerncentrale van Zaporizja. Foto Alexander Ermochenko/TPX

 Een IAEA-konvooi arriveert bij de kerncentrale van Zaporizja. Foto Alexander Ermochenko/TPX 						De Oekraïense krijgsmacht verovert zaterdag in hoog tempo steeds meer terrein ten zuidoosten van het oostelijke Charkov, voor de oorlog de tweede stad van het land. Dat melden internationale persbureaus. Militairen zijn zaterdag onder meer de stad Koepjansk binnengedrongen.  Koepjansk, dat voor de oorlog zo’n 27.000 inwoners telde, was al enkele maanden in handen van de Russische krijgsmacht. Het is een belangrijke infrastructurele locatie, omdat Russische en Oekraïense spoorwegen er samenkomen en het daarmee een belangrijk knooppunt is.  Een door Rusland geïnstalleerde functionaris in de regio zei volgens persbureau Reuters dat „de vijand” zoveel mogelijk wordt „vertraagd”, maar dat verschillende plekken „onder de controle van Oekraïense militairen” zijn. Hij erkende dat een deel van de Russische frontlinie ten zuidoosten van Charkov was afgebrokkeld. Volgens de Oekraïense president Volodymyr Zelensky heeft de Oekraïense krijgsmacht inmiddels meer dan dertig plaatsen in de omgeving van Charkov heroverd.  						De opvang en zorg voor de tienduizenden gevluchte Oekraïners kosten Nederland tot dusver naar schatting 2,3 miljard euro. Dat schrijft staatssecretaris Eric van der Burg (Asiel en Migratie, VVD) vrijdag in een brief aan de Tweede Kamer.  Gemeentelijke en particuliere opvang is met 1,2 miljard euro de grootste kostenpost. Daarnaast gaat er veel geld naar onderwijs, medische zorg en extra woningen. De kosten worden gedekt door de ministeries van Justitie en Veiligheid, Onderwijs, Volksgezondheid, Binnenlandse Zaken en Sociale Zaken. Momenteel staan bij Nederlandse gemeenten ruim 77.000 Oekraïners ingeschreven, van wie er 60.000 in een noodopvang verblijven. Anderen hebben elders onderdak gevonden, zoals bij familie.
					 						Moskou stuurt militaire versterking naar Charkov, de tweede stad van Oekraïne. Dat meldt het Russische persbureau Tass. Het Oekraïense leger meldde eerder deze week met een verrassingsaanval grote overwinningen te hebben geboekt in de regio. Daarbij zou de Russische krijgsmacht in oostelijke richting zijn teruggedrongen. Het gebied ten oosten van Charkov, dat sinds het begin van de oorlog door Russische militairen is bezet, vormt als het ware de poort naar de Donbas. De Russische functionaris Vitali Gantsjev zei in een toespraak op Russische staatstelevisie dat zijn strijders momenteel een achterstand hebben opgelopen en sprak van „een aanzienlijke overwinning voor de Oekraïense strijdkrachten.” Gantsjev zei dat er „hevige gevechten” aan de gang zijn in de buurt van de stad Balaklia, die donderdag door Oekraïne werd heroverd. Burgers worden uit de regio geëvacueerd.

Het gebied ten oosten van Charkov, dat sinds het begin van de oorlog door Russische troepen was ingenomen, vormt de poort naar de Donbas. Russische ministerie van Defensie/AP

 Het gebied ten oosten van Charkov, dat sinds het begin van de oorlog door Russische troepen was ingenomen, vormt de poort naar de Donbas. Russische ministerie van Defensie/AP 						De explosies die vorige maand een luchtmachtbasis op de Krim troffen, waren het gevolg van een Oekraïense raketaanval. Dat schrijven Valeri Zaloezjny, commandant van de Oekraïense krijgsmacht, en parlementslid Mychajlo Zabrodsky woensdag in een artikel op de Oekraïense nieuwssite Ukrinform. De ontploffingen vlakbij de stad Saki eisten volgens een Russische bestuurder één leven.  Eerder waren er al vermoedensd at de explosies door Oekraïense raketten waren veroorzaakt, maar de aanval werd tot nu toe nog niet officieel opgeëist. In augustus waren er ook elders op het geannexeerde Oekraïense schiereiland explosies, maar die noemt Zaloezjny niet specifiek. Hij heeft het over een „serie succesvolle raketaanvallen op vijandelijke luchtmachtbasissen op de Krim, in de eerste plaats het Saki-vliegveld”. Zaloezjny hoopt dat de steun van Russen voor de oorlog afneemt als de oorlogsdreiging voor hen dichterbij komt, schrijft hij op Ukrinform. „Door de afstand zijn ze zich minder bewust van de tol van de oorlog. Volgend jaar is de taak van de Oekraïense strijdkrachten om dat gevoel voor de Russen scherper te maken.” Rookpluimen stijgen op achter strandgangers na de explosies vlakbij Saki, op de Krim.  Foto Stringers/Reuters 						Een van de drie noodstroomverbindingen naar de kerncentrale van Zaporizja is dinsdag beschadigd geraakt door aanhoudende beschietingen rondom het complex. Dat heeft het Internationaal Atoom Energie Agentschap (IAEA) woensdag bekendgemaakt in een update. Alle vier de reguliere hoogspanningslijnen van de grootste kerncentrale van Europa waren al beschadigd.  Oekraïense autoriteiten hebben woensdag bewoners in de buurt van de door Rusland bezette kerncentrale opgeroepen te evacueren „voor hun eigen veiligheid”, meldt persbureau Reuters. Kiev overweegt de centrale te sluiten om een nucleaire ​​ramp te voorkomen. In de fabriek werken nog altijd Oekraïense werknemers. De noodstroomverbindingen tussen de door Rusland bezette kerncentrale en een nabijgelegen thermische centrale waren eerder deze week al losgekoppeld van het elektriciteitsnet vanwege een brand in het complex.  Bezorgd over nucleaire veiligheid
De centrale ontvangt op dit moment nog elektriciteit van de enige werkende reactor. Stroomvoorziening is cruciaal voor de koeling van de reactoren. Hoewel er ook nooddieselgeneratoren ter beschikking zijn indien nodig, heeft IAEA-baas Rafael Grossi woensdag nogmaals zijn bezorgdheid geuit over de nucleaire veiligheid rondom de kerncentrale.  Het IAEA stuurde vorige week een team van experts om de veiligheid in het complex te controleren en bracht dinsdag een rapport daarover uit. De Oekraïense werknemers zitten daar in een onhoudbare situatie, zo stelde het rapport onder meer. Twee VN-experts uit dat team blijven voorlopig op de locatie.  						Het Rode Kruis en de Verenigde Naties willen toegang tot zogeheten Russische ‘filtratiekampen’ en andere plekken waar Oekraïners tegen hun wil worden vastgehouden. Dat zei Rosemary DiCarlo, het hoofd van een VN-afdeling verantwoordelijk voor politieke zaken, woensdag tegen de VN-Veiligheidsraad. Tegelijkertijd heeft het Witte Huis Rusland opgeroepen de kampen te sluiten. Dat melden internationale persbureaus. De controlepunten, in onder meer bezette schoolgebouwen, zijn opgezet in bezette Oekraïense gebieden en in Rusland. Volgens VN-mensenrechtenfunctionaris Ilze Brands Kehris, zijn er aanwijzingen dat er ook alleenstaande kinderen in de kampen verblijven.  De Organisatie voor Veiligheid en Samenwerking in Europa (OVSE) en Human Rights Watch uitten eerder al hun zorgen over de praktijken in ‘filtratiekampen’. De organisaties ontdekten er deze zomer tal van misstanden, van mishandelingen tot schijnexecuties. Volgens de OVSE zitten tienduizenden mensen vast in dit soort kampen.
					 						De Baltische staten - Estland, Letland en Litouwen - gaan de toegang tot hun land beperken voor Russen met een Schengenvisum. Dat maakte de Letse minister van Buitenlandse Zaken Edgar Rinkēvičs woensdag bekend, melden internationale persbureaus. Dit besluit kwam tot stand na een ontmoeting tussen de Scandinavische en Baltische ministers van Buitenlandse Zaken.  Volgens Rinkēvičs is het aantal Russische burgers dat met een Schengenvisum naar Estland, Letland of Litouwen komt fors gestegen. Hij noemde dit een kwestie van „openbare veiligheid” maar ook een kwestie van „morele en politieke aard”.  Voor diplomaten, vrachtwagenchauffeurs en Russische burgers die de grens oversteken voor familiebezoek of vanwege humanitaire redenen, gelden uitzonderingen. Rinkēvičs verwacht dat de maatregelen over tien dagen in werking treden.
					 						De Europese Commissie presenteert een nieuw steunpakket voor Oekraïne. Het gaat om 5 miljard euro, die bovenop de eerder aangekondigde 10 miljard aan „financiële, humanitaire en militaire hulp” komt, zo heeft voorzitter Ursula von der Leyen woensdag bekendgemaakt. De 27 lidstaten van de Europese Unie moeten nog wel instemmen met het nieuwe miljardenpakket. Ze heeft het plan nog niet toegelicht; onbekend is dus hoe de financiering precies in elkaar steekt.  Bij een vorige financiële injectie besloeg het bedrag een combinatie van gunstige leningen en subsidies: de Commissie leent bij geldschieters en verstrekt die lening vervolgens aan Oekraïne tegen zachte voorwaarden. Het doel van dat steunpakket was om bij te dragen aan de wederopbouw van Oekraïne, dat sinds februari in oorlog is na een invasie van het Russische leger. Behalve met geld voor humanitaire doeleinden steunen de Europese lidstaten Oekraïne tijdens de oorlog met wapens.  Von der Leyen kwam woensdag ook met voorstellen voor een prijsplafond voor Russisch gas. Ze wil dat de Europa minder afhankelijk wordt van het gas uit Rusland. Volgens Von der Leyen betreft Russisch gas naar de EU nog 9 procent van de import, terwijl dit aan het begin van de oorlog nog 40 procent was. „We moeten de Russische inkomsten verminderen die Poetin gebruikt om deze gruwelijke oorlog in Oekraïne te financieren”, aldus de voorzitter. Ook suggereerde ze een verplichte verlaging van elektriciteitsverbruik in EU-landen tijdens piekuren.

Ursula von der Leyen wil dat de EU minder afhankelijk wordt van Russisch gas. Foto Johanna Geron/Reuters

 Ursula von der Leyen wil dat de EU minder afhankelijk wordt van Russisch gas. Foto Johanna Geron/Reuters 						De Oekraïense president Volodymyr Zelensky staat ervoor open een zone rond de kerncentrale Zaporizja te demilitariseren. Dat zei hij dinsdag in zijn dagelijkse videoboodschap aan Oekraïne nadat het Internationaal Agentschap voor Atoomenergie (IAEA) bij Rusland en Oekraïne had gepleit voor onder meer een veiligheidszone rond het complex.  Het IAEA constateerde in een dinsdag gepubliceerd rapport schade en een onhoudbare werksituatie in de regelmatig onder vuur genomen kerncentrale. In gevechten zijn onder meer panden geraakt waar nieuwe splijtstof ligt opgeslagen en waar kernafval wordt bewaard. Het IAEA deed in het rapport zeven aanbevelingen voor het verbeteren van de veiligheid. Het agentschap roept onder meer op tot een einde aan de beschietingen en herstel van de noodstroomvoorziening.  De Russische minister van Buitenlandse Zaken Sergej Lavrov heeft de IAEA volgens persbureau Reuters een verzoek gestuurd voor „aanvullende uitleg” op sommige delen van het Zaporizja-rapport. Het Russische staatspersbureau Interfax meldt woensdag dat het hoofd van het Russische staatskernenergiebedrijf Rosatom, Aleksej Lichatsjov, zegt bereid te zijn om samen te werken met het IAEA om de veiligheid rond de kerncentrale te verbeteren.  De afgelopen weken hebben Rusland en Oekraïne elkaar beschuldigd van aanvallen op de grootste kerncentrale van Europa. Het IAEA heeft in het rapport geen schuldige aangewezen voor de onveilige situatie en de schade.  Een Russische militair op het terrein van kerncentrale Zaporizja. Deze foto werd gemaakt tijdens een door het Russische leger georganiseerd persbezoek.  Foto Yuri Kochetkov/EPA 						Het Internationaal Agentschap voor Atoomenergie (IAEA) constateert schade en een onhoudbare werksituatie in de regelmatig onder vuur genomen kerncentrale van Zaporizja in Oekraïne. In een dinsdag verschenen rapport doet het VN-agentschap volgens persbureau Reuters zeven aanbevelingen voor het verbeteren van de veiligheid. Inspecteurs zagen onder meer dat panden zijn geraakt waar nieuwe splijtstof ligt opgeslagen en waar kernafval wordt bewaard. „De Oekraïense medewerkers in de door Russische militairen bezette centrale staan onder grote druk en ervaren veel stress, zeker omdat ze met relatief weinig zijn”, schrijft het IAEA in het rapport. „Dat is geen houdbare situatie en kan leiden tot menselijke fouten met gevolgen voor de nucleaire veiligheid”. Het IAEA roept onder meer op tot een onmiddellijk einde aan de beschietingen van de centrale, een veiligheidszone rond het complex, een beter werkklimaat en herstel van de noodstroomvoorziening. Die is losgekoppeld na een door beschietingen veroorzaakte brand, zo werd maandag bekend. Rusland en Oekraïne hebben elkaar de afgelopen weken over en weer beschuldigd van aanvallen op de kerncentrale, de grootste van Europa. Het IAEA stuurde vorige week een team van experts onder leiding van directeur Rafael Grossi om de veiligheid in het door Rusland bezette complex te controleren. De atoomwaakhond heeft geen schuldige aangewezen voor de geconstateerde schade. Twee IAEA-experts blijven voorlopig ter plekke om de veiligheid in het oog te houden. De koeltorens van de kerncentrale van  Zaporizja.  Foto Olya Solodenko / Getty 						Rusland is van plan wapens te kopen van Noord-Korea. Dat melden The New York Times en persbureau Reuters dinsdag op basis van Amerikaanse regeringsfunctionarissen. Deze hebben weinig details bekendgemaakt over de exacte omvang en timing van de aankoop. Wel is bekend dat het gaat om „miljoenen raketten en artilleriegranaten”.  Een Amerikaanse ambtenaar zei per mail tegen persbureau Reuters dat de aankoop erop zou wijzen dat het Russische leger „blijft lijden onder ernstige leveringstekorten in Oekraïne, deels als gevolg van exportcontroles en sancties”. De ambtenaar, die anoniem wil blijven, verwacht dat Rusland in de toekomst vaker wapens zal kopen van Noord-Korea.  Vorige week ontving Rusland drones van Iran. Ook de keuze zich tot Iran te wenden, laat volgens Amerikaanse regeringsfunctionarissen zien dat Rusland door sancties moeite heeft het leger te onderhouden.

Raketten en rakettransportvoertuigen tijdens een militaire parade in Noord Korea.  Foto EPA/KCNA   

 Raketten en rakettransportvoertuigen tijdens een militaire parade in Noord Korea.  Foto EPA/KCNA    						De kerncentrale van Zaporizja heeft de verbinding met het Oekraïense elektriciteitsnet, die de centrale ook van elektriciteit voorzag, ontkoppeld. Dat hebben het nationaal energiebedrijf Energoatom en het Internationaal Atoom Energie Agentschap (IAEA) maandag bekendgemaakt. Volgens het VN-atoomagentschap hebben Russische beschietingen een brand veroorzaakt in de centrale, waarna de noodstroomverbinding met een nabijgelegen thermische centrale opzettelijk werd losgekoppeld.  De stroomlijn is niet beschadigd en zal weer worden aangesloten als de brand volledig is geblust, zo hebben Oekraïense werknemers van de centrale aan het IAEA laten weten. De centrale ontvangt in de tussentijd nog wel de nodige elektriciteit van de enige werkende reactor. De Oekraïense president Volodymyr Zelensky zei maandag volgens persbureau Reuters dat de stroomuitval „één stap verwijderd was van een catastrofe”. Elektriciteit is cruciaal voor de koeling van de reactoren. Drie van de vier hoogspanningsleidingen naar de kerncentrale waren al eerder beschadigd door beschietingen van het Russische leger. Het VN-agentschap had vorige week een team van experts gestuurd naar de door Rusland bezette centrale in Zaporizja, de grootste van Europa, om de veiligheid in het complex te controleren en de stroomvoorzieningen te stabiliseren. Twee IAEA-experts blijven voorlopig op de locatie. Het agentschap heeft aangekondigd dinsdag een rapport uit te brengen over de missie naar de kerncentrale. De centrale in Zaporizja heeft zes reactoren die als ze allemaal aan staan 5,7 gigawatt aan elektrisch vermogen leveren, genoeg om ruim vier miljoen huishoudens van elektriciteit te voorzien. Vorige week sprak IAEA-baas Rafael Grossi zijn zorgen uit over de situatie in Zaporizja, nu beschietingen rondom het complex de afgelopen maand weer zijn toegenomen.  De door Rusland bezette kerncentrale in Zaporizja. Foto IAEA/Reuters 						Een Russische rechtbank heeft ex-onderzoeksjournalist Ivan Safronov maandag tot 22 jaar celstraf veroordeeld voor „hoogverraad”, zo melden internationale persbureaus. De rechtbank in Moskou stelt dat Safronov zich schuldig heeft gemaakt aan het delen van staatsgeheimen, maar critici spreken van een politiek proces, bedoeld om een Kremlin-kritische (oud-)journalist het zwijgen op te leggen. Safronov moet zijn straf uitzitten onder een streng regime in een strafkolonie. Safronov (32) werd in juli 2020 gearresteerd en zit sindsdien in voorarrest. Hij werd beschuldigd van het delen van militaire geheimen met Tsjechische inlichtingendiensten en een Duitse staatsburger. Safronov pleitte onschuldig en noemde de aanklacht tijdens zijn slotpleidooi „absurd”. Hij zei nooit toegang te hebben gehad tot geheime documenten en benadrukte dat in het strafproces geen getuigenverklaringen zijn gebruikt ter ondersteuning van de aanklacht.  Ruim een jaar voor zijn arrestatie werd Safronov plotseling ontslagen door de zakenkrant Kommersant. Voor die krant schreef hij jarenlang over onder meer het Russische leger. Samen met een collega had hij gepubliceerd over het mogelijke vertrek van Valentina Matvienko, de machtige voorzitter van het Russische Hogerhuis en een bondgenoot van president Vladimir Poetin. Na het ontslag van Safronov en zijn collega stapte een groot deel van de redactie ook op bij de krant in solidariteit met hun collega’s. Safronov ging na zijn vertrek aan de slag als adviseur bij de Russische ruimtevaartorganisatie Roskosmos. Afgewezen schikking
Aan het eind van het proces bood de aanklager Safronov een schikking aan: in ruil voor een bekentenis zou hij een gevangenisstraf van twaalf jaar krijgen, de helft van de eis van 24 jaar. Volgens zijn advocaat liet Safronov in niet mis te verstane bewoordingen weten niet op het voorstel in te gaan, zo vertelde de raadsman aan The Guardian. Persbureau AP tekende op dat Safronov „ik houd van jullie allemaal” riep naar collega’s en vrienden die naar de rechtbank waren gekomen om hem te steunen. Volgens mensenrechtenorgannisatie Amnesty International toont de veroordeling van Safronov „de hachelijke realiteit waarmee journalisten in Rusland vandaag worden geconfronteerd”. Dat zei Natalia Priloetskaja, Rusland-onderzoeker voor Amnesty in een verklaring. De advocaten van Safronov lieten aan het Russische persbureau RIA Novosti weten in beroep te gaan tegen de uitspraak.

Ivan Safronov tijdens de rechtszaak in de kooi waarin verdachten hun proces volgen. Foto Jevgenia Novozjenina/Reuters

 Ivan Safronov tijdens de rechtszaak in de kooi waarin verdachten hun proces volgen. Foto Jevgenia Novozjenina/Reuters 						De kritische Russische krant Novaja Gazeta heeft officieel zijn mediavergunning verloren. Dat heeft een rechtbank in Moskou bepaald, zo meldt het in Europa gevestigde online platform met dezelfde naam maandag. De gedrukte versie van Novaja Gazeta komt al maanden niet meer uit vanwege repressie van de media in Rusland. In plaats daarvan richtten journalisten van de krant, die grotendeels naar Letland zijn gevlucht, een site op waar ze in het Russisch en andere talen verslag doen van hun thuisland.  Volgens de Russische mediatoezichthouder heeft de redactie van Novaja Gazeta in 2006 niet aan Russische regels voldaan, toen de krant van hoofdredacteur veranderde en dat niet doorgaf. Aannemelijker is dat het Kremlin de redactie, een van de weinigen die nog kritisch over het Russische leiderschap publiceert, tot zwijgen wil brengen. Oprichter en oud-hoofdredacteur Dmitri Moeratov won vorig jaar nog een Nobelprijs voor de Vrede voor zijn werk. Sinds het begin van de invasie is de persvrijheid in Rusland flink ingeperkt. Zo mag niet over een ‘oorlog’ geschreven of gesproken worden en kunnen verslaggevers forse straffen krijgen voor het overtreden van deze regels.  Het opschorten van de vergunning komt twee dagen na de begrafenis van de laatste leider van de Sovjet-Unie Michail Gorbatsjov, verguisd en in sommige gevallen gehaat in Rusland. Hij hielp Moeratov in 1993 met het oprichten van de krant. Gorbatsjov won in 1990 de Nobelprijs voor de Vrede en gebruikte een deel van het prijzengeld voor de aankoop van computers voor de redactie van Novaja Gazeta. Moeratov was zaterdag aanwezig bij zijn uitvaart in het centrum van Moskou: hij leidde de kist naar buiten en hield daarbij een foto van de overleden oud-wereldleider vast.

Novaja Gazeta-hoofdredacteur Dmitri Moeratov (rechts) zit samen met zijn adjunct Sergej Sokolov.  Foto Filipp Lebedev/Reuters

 Novaja Gazeta-hoofdredacteur Dmitri Moeratov (rechts) zit samen met zijn adjunct Sergej Sokolov.  Foto Filipp Lebedev/Reuters 						In dit blog doet NRC verslag van de oorlog in Oekraïne.||https://www.nrc.nl//nieuws/2022/09/05/oekraineblog-week-36-a4140718
2022-09-05||Zes mensen omgekomen bij zelfmoordaanslag Russische ambassade in Kabul||Zeker twee medewerkers van de Russische ambassade in de Afghaanse hoofdstad Kabul zijn maandagochtend omgekomen bij een zelfmoordaanslag. Dat heeft het Russische ministerie van Buitenlandse Zaken gemeld in een verklaring. Daarnaast zijn ook vier Afghaanse burgers om het leven gekomen, zegt de politie tegen persbureau Reuters. Of het een gerichte aanslag was, is nog niet bekend,. De explosieven ontploften op het moment dat een Russische diplomaat naar buiten kwam om kandidaten voor een visum naar binnen te roepen, aldus RIA. Even daarvoor probeerde de dader volgens internationale persbureaus een bom te detoneren in de wachtende menigte. Dat werd op tijd opgemerkt door de beveiliging, die hem neerschoot. Vlakbij de ingang van de ambassade ging daarna alsnog een bom af die een diplomaat en een beveiliger het leven kostte. Hoewel de Taliban - die vorig jaar de macht overnamen - claimen de veiligheid in Afghanistan te hebben teruggebracht, zijn er regelmatig aanslagen in het land. Vaak eist een terreurbeweging die zich Islamitische Staat in Khorasan noemt die op. Dat is een groepering die vanwege ideologische verschillen in staat van oorlog verkeert met de Taliban. Of de terreurorganisatie ook verantwoordelijk is voor de ontploffing bij de Russische ambassade is onduidelijk.||https://www.nrc.nl//nieuws/2022/09/05/twee-medewerkers-russische-ambassade-omgekomen-bij-zelfmoordaanslag-in-kabul-a4140746
2022-09-05||Ongeveer 0,3 procent van de stemgerechtigden kiest vandaag de Britse premier||De Britse Conservatieve Partij kiest maandag een nieuwe leider en daarmee ook een nieuwe premier voor het Verenigd Koninkrijk. De strijd gaat tussen twee (ex-)bewindspersonen uit het kabinet van vertrekkend premier Boris Johnson: minister van Buitenlandse Zaken Liz Truss en oud-minister van Financiën Rishi Sunak. Truss lijkt in eerste opzicht de beste kansen te hebben. Mede door haar trouw aan premier Johnson  – Sunak stapte begin juli op uit onvrede met Johnsons leiderschap, Truss bleef – staat ze in peilingen op een veilige voorsprong. Na een reeks schandalen kondigde Johnson begin juli zijn vertrek aan als leider van de Conservatieven en als premier, maar hij blijft aan tot zijn partij een nieuwe leider heeft gekozen. In het Britse systeem komen er niet direct nieuwe landelijke verkiezingen bij het opstappen van een premier. In plaats daarvan kiest de partij die de meerderheid heeft, in dit geval de Conservatieve Partij, een nieuwe leider én premier voor het land.  Hoeveel leden de Conservatieve Partij precies heeft, is niet duidelijk: de partij is daar niet open over. De Britse omroep BBC schat dat het zo’n 160.000 mensen zijn, ongeveer 0,3 procent van alle Britse stemgerechtigden. Deze Tories, zoals ze ook worden genoemd, zijn over het algemeen relatief oud, overwegend wit en komen vaker dan gemiddeld uit de Britse middenklasse. Dat is overigens ook het geval voor leden van andere grote Britse politieke partijen.  Na een afvalrace van weken waar aanvankelijk acht kandidaten aan meededen, zijn Truss en Sunak nog over. Alleen de Tories die al vóór 3 juni van dit jaar lid waren, konden tot afgelopen vrijdag hun stem uitbrengen. De uitkomst van deze stembusgang wordt aan het begin van de Britse middag bekendgemaakt door de Conservatieve Partij. Omstreeks 13.30 uur Nederlandse tijd is duidelijk wie de nieuwe Britse premier is.  Na de bekendmaking vertrekken Johnson en de nieuwgekozen leider traditiegetrouw richting koningin Elizabeth, waar Johnson zijn ontslag zal indienen. Dat verloopt ditmaal met een reis naar Schotland iets anders dan gewoonlijk. Vanwege haar frêle gezondheid verblijft de koningin in haar vakantieverblijf in Balmoral, in plaats van in het Londense Buckingham Palace. ||https://www.nrc.nl//nieuws/2022/09/05/britse-conservatieve-partij-kiest-vandaag-een-nieuwe-leider-en-premier-a4140745
2022-09-05||Nederlandse boeren raken vanaf volgend jaar stapsgewijs mestuitzondering kwijt||Nederlandse boeren verliezen volgend jaar hun uitzonderingspositie op de Europese bemestingsregels. Dat heeft minister Henk Staghouwer van Landbouw, Natuur en Voedselkwaliteit (ChristenUnie) maandag per brief bekendgemaakt aan de Tweede Kamer. De komende drie jaar mogen boeren steeds minder mest uitrijden over hun land, tot ze in 2026 zich aan dezelfde regels moeten houden als andere Europese boeren. Nederland heeft sinds 2006 een uitzonderingspositie op de Europese regels, evenals Denemarken, Duitsland, Ierland en delen van België en Italië. Daardoor mogen Nederlandse boeren meer dierlijke mest uitrijden dan de vastgestelde Europese norm toelaat: 230 of 250 kilogram stikstof in plaats van 170. Zo’n 16.500 boerenbedrijven maken hier gebruik van. Voorwaarde voor de uitzondering was dat de waterkwaliteit niet eronder zou lijden, maar de Nederlandse wateren zijn er slecht aan toe. Dat Brussel de Nederlandse uitzonderingspositie wilde intrekken was al langer bekend. Vragen bestonden vooral omtrent de invulling van de ingreep. Omdat ze vanaf volgend jaar minder mest mogen uitrijden, moeten veehouders voortaan een groter deel afvoeren. Dat kan flink geld kosten, tot wel duizenden euro’s per jaar. Voor boeren die zijn gedwongen nu anders te gaan werken, staat een voorwaardelijk financieel steunpakket van 130 miljoen euro klaar. Daar hebben alleen boeren wier grond voor 80 procent bestaat uit grasland recht op.||https://www.nrc.nl//nieuws/2022/09/05/nederlandse-boeren-raken-vanaf-volgend-jaar-stapsgewijs-mestuitzondering-kwijt-a4140744
2022-09-05||Dirigent Jaap van Zweden wordt chef van Seoul Philharmonic Orchestra||De Nederlandse topdirigent Jaap van Zweden wordt vanaf 2024 chef van het Seoul Philharmonic Orchestra (SPO) in Zuid-Korea. Dat meldt het orkest maandag op Twitter. De 61-jarige topdirigent is nog tot 2024 ‘music director’ bij het New York Philharmonic en chef-dirigent bij het Hong Kong Philharmonic.  De dirigent bevestigt zijn nieuwe aanstelling in de Volkskrant. „Seoul is een van de drie beste orkesten van het Verre Oosten, samen met het Hongkong en NHK in Tokyo”, stelt hij. In een persbericht zegt Sohn Eun-kyung, directeur van Seoul Philharmonic Orchestra, dat zij hoopt dat het „SPO zich kan vestigen als een orkest van wereldklasse met de benoeming van deze topdirigent als nieuwe muziekdirecteur”. Van Zweden zei eerder in een interview met NRC dat zijn lichaam „het dirigeren niet nog decennia vol zal houden”. Door een overbelaste rechterschouder en grote brandwond zei hij vaker rust te moeten nemen. „De laatste twintig jaar was een ratrace. Zo’n ongeluk dwingt me na te denken over de vraag wat ik verder nog wil in het leven.” In november verschijnt een biografie over zijn leven en zijn succesvolle carrière, genaamd Dat is Jaap!, geschreven door Peter van Ingen. ||https://www.nrc.nl//nieuws/2022/09/05/dirigent-jaap-van-zweden-wordt-chef-van-seoul-philharmonic-orchestra-a4140743
2022-09-05||Bij haar comeback zag Linda de Mol een dappere dodo Miljoenenjacht winnen||Eerst zaterdagavond maar eens gekeken naar het programma dat Linda de Mol dit weekeinde niet presenteerde. Niet meer of nog niet, dat is even afwachten. De bekendste mediavrouw van Nederland heeft de afgelopen zeven maanden de media gemeden. Haar partner Jeroen Rietbergen werd in januari beschuldigd van seksuele misdragingen bij The Voice of Holland en dat veroordeelde haar tot de rol van verdrietige en vernederde vrouw. Ze stond niet meer op de cover van haar maandblad Linda,  geen persoonlijk voorwoord van haar hand, de Linda’s zomerweek werd een zomer overgeslagen, en nu het nieuwe televisieseizoen begint, staat ze niet aan de desk van haar vaste programma Ik hou van Holland. Misschien had ze de moed niet om tussen de twee rivaliserende teams te staan met teamcaptains die niet voor elkaar onder willen doen in snedigheid. Of ze had er gewoon geen zin in, dat kan ook.  Snollebollekes-zanger en Matthijs van Nieuwkerks bromance Rob Kemps verving haar zaterdagavond voor het eerst. „Stiknerveus” was hij, maar hij bagatelliseerde zijn zenuwen zelf. „Geen moeilijk gedoe” bij dit spel. „Lekker makkelijk een beetje mopperen op én lachen om ons kikkerlandje.” Hoofdprijs voor het winnende team: een Brabantia prullenbak met twee compartimenten om het afval te scheiden. En daar gingen we. Woorden spellen, gemixte Nederlandse liedjes raden, een ronde van 90 seconden met Rob Kemps het spelletje ‘geen ja-geen nee-geen ehm-zeggen’. Zo melig dat het bijna grappig werd.  Minder grappig vonden Twitteraars de ‘ehms’ in het commentaar van sportcommentators Hans van Loozenoord en Jeroen Bleekemolen. Bij hoge uitzondering – en ongetwijfeld voor een fiks bedrag – mag de NPO drie keer de Formule-1 race vanaf Zandvoort live uitzenden. Gratis voor iedereen met en zonder kabelaansluiting. Zondagmiddag was de tweede keer, en de kijkers die gewend zijn te betalen om de races te zien (bij Viaplay) mopperden  online steen en been. Het commentaar was op kleuterniveau, er werd  door de boardradio heen gekletst waarmee de rijder contact heeft met z’n team en mogelijkerwijs belangrijke informatie deelt. En er klonken dus te veel ‘ehms’. Tja, als je erop ging letten, hoorde je het, maar als je het mij vraagt werden die volle twee uur rondjes rijden uitstekend vol gepraat, inclusief details over de gevoerde bandenstrategie, waardoor Lewis Hamilton (Mercedes) niet won en Max Verstappen (Red Bull Racing) wel. Het Nederlandse volkslied had toen al over de Hollandse hoofden geschald, het Orkest Koninklijke Luchtmacht had het arrangement aangepast aan het vocale bereik van metalzangeres Floor Jansen. Was ook niet iedereen kapot van.  En toen werd het zondagavond vijf voor acht. De comeback van Linda de Mol in Miljoenenjacht (SBS 6). De spelshow wordt eerder opgenomen, en mensen die erbij geweest waren, hadden  al verklapt dat Linda het niet droog had gehouden. En inderdaad, in haar roze tenue daalde ze van de showtrap af en liep naar de eenzame middenstip op het podium. Het publiek stond op, applaudisseerde, scandeerde haar naam en bleef dat doen. Ze schoot vol, bevestigde dat ze even „uit de roulatie” was geweest, maar dankzij „de steun en lieve berichtjes” van haar publiek weer was opgekrabbeld. En door. Raden hoeveel van de Nederlandse thuiswerkers tijdens corona hun pc ingelogd hielden om te veinzen aan het werk te zijn (17 procent). Gemiddelde budget van een bruiloft in 2022 (16.182 euro). De best denkbare kandidaat won. Een meisje van 25, net afgestudeerd, met een studieschuld van 60.000 euro. Zij mocht de 26 koffers openmaken, met kans op eentje van 5 miljoen. „Je bibbert als een rietje”, zei Linda tegen haar. Maar ze vond haar toch een „dappere dodo”.  Correctie (5 september 2022): In een eerdere versie van dit artikel werd Jeroen Rietbergen echtgenoot van Linda de Mol genoemd. Dat klopt niet, De Mol en Rietbergen waren niet getrouwd. Er stond ook dat het Wilhelmus werd gespeeld door het Orkest Koninklijke Landmacht, dat moest zijn: het Orkest Koninklijke Luchtmacht.  Dat is hierboven aangepast. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/05/bij-haar-comeback-zag-linda-de-mol-een-dappere-dodo-in-de-winnaar-van-miljoenenjacht-a4140742
2022-09-05||Europese gasprijs fors omhoog na dichtblijven Nord Stream 1||De Europese gasprijs ligt maandagochtend fors hoger dan bij het sluiten van de beurzen vorige week. Hoogstwaarschijnlijk is er een verband met het afsluiten van de Nord Stream 1-pijplijn - die van Rusland naar Duitsland loopt en een belangrijke aanvoerlijn naar Europa is - door gasleverancier Gazprom vorige week. Naar eigen zeggen is dat tijdelijk en vanwege technische problemen, al wordt dat door servicebedrijf Siemens tegengesproken.   De prijs voor een megawattuur gas dat nu wordt aangekocht en over een maand geleverd, stond maandagochtend vlak na het openen van de beurzen op 268 euro. Dat is een stijging van 26 procent. Vorige week daalden de prijzen juist met bijna 40 procent, toen duidelijk werd dat Europese landen hun gasvoorraden bijna gevuld hadden. Ruim een jaar geleden stond de gasprijs nog op zo’n 20 euro per megawattuur.   Nord Stream 1 werd woensdag plots stilgelegd, volgens Gazprom omdat er onderhoud gepleegd moest worden. De gasleverancier liet vrijdagavond weten dat de geplande opening op zaterdagochtend niet door kon gaan: een olielek maakte dat naar eigen zeggen onmogelijk. Siemens en de Duitse overheid stellen dat een olielek geen reden kan zijn voor volledige sluiting, wat erop zou kunnen wijzen dat het stilleggen van de pijpleiding een pressiemiddel vanuit het Kremlin is. ||https://www.nrc.nl//nieuws/2022/09/05/europese-gasprijs-fors-omhoog-na-dichtblijven-nord-stream-1-a4140738
2022-09-05||Kyrgios schakelt titelverdediger Medvedev uit op US Open||Nick Kyrgios heeft titelverdediger Daniil Medvedev in de nacht van zondag op maandag uitgeschakeld op de US Open. Na vier sets — 7-6 (11), 3-6, 6-3, 6-2 — had de Australiër zijn vierde van vijf onderlinge ontmoetingen met de Russische Medvedev gewonnen en was hij voor het eerst in zijn leven kwartfinalist in het grandslamtoernooi. Voor een plek in de halve finale moet hij afrekenen met nog een Rus: Karen Chatsjanov, die ook voor het eerst een kwartfinale van de US Open speelt. Het zijn gouden tijden voor de 27-jarige Kyrgios, bezig aan een sterk seizoen. In juli speelde hij op Wimbledon de eerste grandslamfinale van zijn carrière. Die verloor hij weliswaar van Novak Djokovic, maar zijn prestatie gaf hem vertrouwen. Na afloop van de wedstrijd afgelopen nacht kreeg hij complimenten van Medvedev, die Kyrgios’ niveau vergeleek met dat van de grote sterren Rafael Nadal en Djokovic: „Als hij tot het einde van het toernooi zo blijft spelen heeft hij grote kans te winnen.” Eindelijk lijkt Kyrgios de grote belofte die hem altijd werd toegedicht in te lossen. Na donkere jaren waarin hij gebukt ging onder depressie en gedachten aan zelfmoord, laat hij nu zien hoe goed hij kan tennissen. „Het heeft me slechts 27 jaar gekost”, grapte hij na afloop. Door het verlies van Medvedev staat er aan het eind van de US Open een nieuwe nummer één op de wereldranglijst.  Praten over zelfdoding kan bij de landelijke hulplijn 113 Zelfmoordpreventie. Telefoon 0900-0113 of www.113.nl.||https://www.nrc.nl//nieuws/2022/09/05/kyrgios-schakelt-titelverdediger-medvedev-uit-op-us-open-a4140737
2022-09-05||Het VK na Johnson: nieuwe leider, nieuwe koers?||Vanmiddag wordt bekend wie de partijleider van de Britse conservatieven en daarmee ook premier van het Verenigd Koninkrijk wordt. De vorige premier, Boris Johnson, moest wegens een reeks aan schandalen opstappen maar is binnen de conservatieve partij nog steeds erg populair, vertelt correspondent Annemarie Kas. Krijgt de nieuwe premier het volk wel achter zich om de immense problemen in het land op te lossen? Of komen er snel nieuwe verkiezingen?||https://www.nrc.nl//nieuws/2022/09/05/het-vk-na-johnson-nieuwe-leider-nieuwe-koers-a4140736
2022-09-05||Chili wijst nieuwe grondwet af: &#8216;Een waanzinnige nederlaag&#8217;||Het grondwetsvoorstel dat volgens voorstanders een modern en progressief Chili beloofde, is zondag afgewezen tijdens een referendum. Bijna 62 procent van de stemgerechtigden stemde tegen het voorstel, dat onder meer het onderwijs gratis zou maken en de zorg goedkoper. Hoewel peilingen uitwezen dat goedkeuring van het voorstel lastig zou worden, is de ruime marge waarmee het zondag werd afgekeurd een gevoelige nederlaag voor president Gabriel Boric. Als president moest hij zich voorafgaand aan het referendum neutraal opstellen, maar vorig jaar verknoopte Boric, die eind 2021 gekozen werd en in maart aantrad, zijn presidentiële campagne nog nauw met de nieuwe grondwet. De uitslag van zondag toont aan dat de progressieve wind die onder Boric door Chili leek te gaan waaien, enigszins geluwd is.  Dankzij Chili’s moderne kiessysteem was zondagavond al binnen enkele uren duidelijk dat de nieuwe grondwet op overtuigende wijze was afgewezen. Het verliezende Apruebo-kamp moest vol ongeloof accepteren dat het progressieve document niet aansloot bij de wensen van de meeste Chilenen. De huidige grondwet, geschreven in de dictatuur van Augusto Pinochet en verschillende keren herschreven onder de democratisch gekozen presidenten die volgden, blijft voorlopig van kracht in het Zuid-Amerikaanse land.  Met de nadruk op „voorlopig”: president Boric zei enkele weken geleden al dat er hoe dan ook een nieuwe grondwet komt. Of dit document nu geschreven gaat worden in het parlement of weer door een comité van direct gekozen vertegenwoordigers is onduidelijk. „Dit is echt een waanzinnige nederlaag” Want dat de zaken anders moeten in Chili, daar blijft brede consensus over in het land. Ook de campagne tegen de voorgestelde grondwet stelde dat sociale voorzieningen, zoals de peperdure zorg en onderwijs, op de schop moeten. Maar de hervormingen zoals voorgesteld in dit grondwetsvoorstel gingen veel Chilenen te ver. Wie ging die gratis zorg betalen? Hoe ziet gendergelijkheid in overheidsinstanties er in de praktijk uit? En eigen rechtbanken voor de inheemse volkeren, dat zou zorgen voor meer tweedeling in het land. De hogere inkomensklassen, en vooral de allerrijkste Chilenen, steunden de tegenstanders van deze grondwet in aanloop naar het referendum. Het tegen-kamp had een budget dat veertig keer groter was dan het kamp vóór een nieuwe grondwet en stopte een deel van dit budget in grootschalige fake news-campagnes via sociale media. Ook traditionele media, in handen van dezelfde rijkste Chilenen, hadden soms moeite met neutrale verslaggeving in aanloop naar de stemming. Ook speelt mee dat Chilenen andere prioriteiten hebben na de coronapanademie en bijbehorende recessie. In tijden van crisis keren zij terug naar het politieke centrum. Wat de uitslag volgens politiek expert Javi Arce aantoont, is dat de gematigde politieke krachten die van Chili een baken van stabiliteit en economische welvaart maakten in de jaren negentig, in deze stemming de doorslag gaven. „Het jonge, progressieve links van Boric wilde geen politieke akkoorden. Hun voorstellen waren radicaal. En daardoor heeft het politieke centrum en rechts tegen de grondwet gestemd”, zegt ze. „Maar niemand had deze uitslag verwacht. Dit is echt een waanzinnige nederlaag [voor Boric].” Het Chileense verkiezingssysteem is internationaal bekend om zijn snelheid en betrouwbaarheid en ook zondag verliep de stembusgang vrijwel zonder incidenten. De opkomst was hoog omdat stemmen verplicht was. Dertien miljoen van de vijftien miljoen stemgerechtigden begaven zich naar de stembus. ||https://www.nrc.nl//nieuws/2022/09/05/chili-wijst-nieuwe-grondwet-af-een-waanzinnige-nederlaag-a4140735
2022-09-05||Column | Cokecampagne||‘Waarom is coke zo fucking duur?”  Deze vraag uit Goldbands hit ‘Witte Was’ heb ik al zo vaak meegezongen, dat ik het antwoord maar eens ben gaan googlen. Blijkt er een mondiale keten van moderne slavernij, bendegeweld, kinderarbeid, milieuvernietiging, corruptie en vergismoorden achter cocaïne te zitten! Goed om dat eens wat breder onder de aandacht te brengen lijkt me. Want steeds meer mensen maken zich zorgen over erbarmelijke omstandigheden in kledingfabrieken en veestallen. Ze kopen duurzamere kleding en vleesvervangers. Vliegen minder voor het milieu. Als ze over die dodelijke keten horen, snuiven ze misschien ook minder?  De overheid had het wel al in de smiezen. De minister van Justitie zei in 2018 dat cokegebruikers „zware criminaliteit en liquidaties” financieren. Ook de Gemeente Amsterdam en de politie willen drugsgebruikers bewust maken van de maatschappelijke gevolgen. Toen ze dat voornemen deelden, leefde Peter R. de Vries nog. Maar wacht, ik lees in een recent stuk van NRC dat er van al die campagnes niets terechtkwam. De journalist belt een rondje en hoort dat de politie  een fictief keurmerk van ‘liquidatievrije cocaïne’ wilde lanceren (grapje, want dat bestaat natuurlijk niet). Toch maar niet gedaan, want het nut van aanspreken wordt niet groot geacht. Daar heeft de politie waarschijnlijk gelijk in. Ik kwam tijdens het Goldband-googlen The Cocaine Trail tegen, een televisieprogramma uit 2020. Omroep PowNed zette zes millennial-cokegebruikers op het vliegtuig naar Colombia om met eigen ogen te zien waar hun favoriete genotsmiddel vandaan komt. Zes afleveringen lang zitten ze snikkend tegenover tot drugssmokkel gedwongen gevangenen en getraumatiseerde geweldslachtoffers. Maar, las ik in een later interview met vier van de deelnemers: ze snuiven door. Ook al gelooft er eentje wel dat er nu „bloed aan de handen van de gebruiker kleeft”. Nog een reden dat de politie geen campagne voert: het is zo’n groot internationaal probleem; als Nederlanders niet snuiven is de impact daarvan minimaal. Klopt, maar dat geldt net zo goed voor de kledingindustrie, intensieve veehouderij en vliegen. Toch kunnen veel consumenten het voor zichzelf niet meer verantwoorden. Waarom zou dat bij coke niet zo zijn? Omdat er geen alternatief is, zeggen ze bij het Trimbos-instituut. Dat argument voeren de deelnemers van The Cocaine Trail ook aan. Het ‘systeem’ is het probleem. Decriminaliseer drugs. Fair enough, maar doe dan niet alsof je een activist bent als je over de rug van moderne slaven blijft doorsnuiven. Begin liever een lobbygroep voor fair trade-coke als het je zo aan het hart gaat.  De staatssecretaris van Volksgezondheid kwam met het origineelste argument om geen campagne te voeren. „Slechts” 284.000 volwassenen gebruiken cocaïne. Daarom is het „zeer moeilijk” om bij een grootschalige campagne alleen die groep te bereiken. Grappig, in het online tijdperk van doelgericht adverteren. Hoe hopeloos of ingewikkeld een cokecampagne ook lijkt, deze moet er wel komen. Niet benoemen dat je eindgebruiker bent in een keten waar ook je zestienjarige dealende buurtgenootje en het plukkende kind op een Peruaanse plantage toe behoren, is geen optie. Want dan voeren we een onwaarachtige discussie over de veranderingen die rond drugs nodig zijn. Als de politiek het niet doet, dan maar burgers. Welk reclamebureau steekt de neus hierin? Misschien wil Goldband wel de soundtrack verzorgen. ||https://www.nrc.nl//nieuws/2022/09/05/cokecampagne-a4140693
2022-09-05||Wat vindt NRC | Een forse rentestap van de ECB deze  week is noodzakelijk||Het gaat al lang niet meer alleen om de hoge prijzen van energie, die het gevolg zijn van de oorlog in Oekraïne. Ook de hoge prijs van voedingsmiddelen is niet meer de enige factor van belang. De hoge inflatie die de eurozone en Nederland teistert, lijkt veel meer oorzaken te hebben.  En dat vergt maatregelen. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 In de eurozone steeg de inflatie in augustus naar 9,1 procent. Als energie en voeding buiten beschouwing worden gelaten, is de resterende ‘kerninflatie’ (de prijsstijging van al het andere) nog steeds 4,3 procent. Voor Nederland zijn deze getallen extremer: 13,6 procent inflatie, met een kerninflatie van 5,2 procent. Dat is voor burgers en bedrijven een dubbele schok. Allereerst is er uiteraard de pijn van de prijsstijgingen zelf. Maar de tik is ook psychologisch. Al meer dan een kwart eeuw is de inflatie onder controle geweest. De gemiddelde prijsstijging schommelde rond de 2 procent en dook daar het afgelopen decennium af en toe zelfs flink onder. Daarmee is inflatie vrijwel uit het collectieve gedachtegoed verdwenen. Mensen en bedrijven namen zelden meer beslissingen op basis van een prijsstijging die zij verwachtten. Dat is nu anders, en daar loert ook het grootste risico. Wanneer inflatie weer in het verwachtingspatroon kruipt en de samenleving zich daarop gaat instellen, dan kan het bijbehorende gedrag zélf de gevreesde prijsstijgingen mede gaan veroorzaken, bestendigen of zelfs verergeren. Denk aan uitgaven of investeringen die eerder worden gedaan, om kostenstijgingen vóór te zijn. En denk uiteraard aan geëiste loonstijgingen die hogere kosten met zich meebrengen die bedrijven dan weer doorberekenen.  De nog steeds zeer krappe markt voor producten, diensten en arbeid van dit moment, is in die zin vergelijkbaar met een droog bos: veel is er niet voor nodig om de vlam er in te laten slaan. Dat noopt tot harde maatregelen. Centrale banken, die tot taak hebben de prijsstabiliteit te bewaken, lopen al achter in hun beleid. De stijging van de inflatie die vorig jaar al begon, beschouwden ze ten onrechte als tijdelijk. De oorlog in Oekraïne, met forse prijsstijgingen voor energie en voedsel, kwam daar vervolgens  overheen.  Centrale bankiers bevinden zich nu in de ongemakkelijke situatie dat zij achterlopen bij de werkelijkheid. In de VS  is de rente al haastig met 2,25 procentpunt verhoogd, maar in de eurozone nog maar met 0,5 procentpunt. Pas  vorige week bezwoer zowel de Europese als de Amerikaanse centrale bank dat het anti-inflatiebeleid menens is, en dat renteverhogingen door zullen gaan tot er overtuigende tekenen zijn dat de inflatie onder controle komt. Een economische recessie die mogelijk het gevolg is van zulk beleid wordt op de koop toegenomen.  Dit is voor een deel retoriek, om te voorkomen dat inflatie zich nestelt in het collectieve gedachtegoed. Maar na de woorden zal er ook actie moeten komen. Donderdag deze week komt het bestuur van de ECB bijeen. Een forse rentestap, liefst met 0,75 procentpunt, is dan te prefereren boven kleinere stappen. Beter een ferm begin van het anti-inflatiebeleid, met ruimte voor gematigd beleid verderop, dan een te voorzichtig beleid dat later wederom moet worden gecorrigeerd. De belangrijkste ECB-rente is nu nog steeds 0 procent, het monetair beleid geeft zelfs op dit moment  nog plankgas. Centrale bankiers rijden nog steeds met hoge snelheid door de nauwe straten van de economie. Het heeft weinig zin om dan te beloven dat je pas twee kruispunten verder echt begint met remmen.||https://www.nrc.nl//nieuws/2022/09/05/een-forse-rentestap-van-de-ecb-deze-week-is-noodzakelijk-a4140698
2022-09-05||Column | Schrale tijden||Het terras van het restaurant in Zaandam waar we zaterdag neerstreken was verrassend leeg. Als het een statement tegen het niveau van de horeca in het gebied was zou ik het begrijpen. De serveerster, er was nog wel personeelsgebrek, zei dat het door de crisis kwam. „Je weet niet wat je straks moet betalen en dan kun je je geld maar beter niet hebben opgegeten.” Dit land, de ene streek wat meer dan de andere, is van het padje. De aangekondigde ellende wordt steeds sneller steeds erger en als er een volk is dat daar slecht op gaat zijn wij het. Het zijn gouden tijden voor de Beobachters, de mensen die een stapje terug durven te doen om te kijken naar wat er allemaal met ons gebeurt.  Aan de vooravond van corona met dagelijks steeds somberder deskundigen begon het zuchtende volk massaal toiletpapier te hamsteren. Van alle producten toiletpapier, ik weet ondertussen wat dat over ons zegt. Ik herinner me dat ik achter het net viste en dat een knecht van de Vomar me moed in sprak: er was nog wel keukenpapier, daarmee kon het eventueel ook. Het dieptepunt/hoogtepunt was het op potten en pannen slaan – ‘lawaai maken’ – voor de mensen in de zorg. Iedereen uit de ramen en rammen maar, zelfs de koninklijke familie deed mee. Als de boven ons gestelden niets beters weten om een crisis te bezweren, is de conclusie niet ver weg dat het in de top van de piramide net zo schraal is als eronder.  Daarna hebben we onze zorgmedewerkers als vanouds laten stikken. We hebben nieuwe zorgen: oorlog, personeelsgebrek, stikstof, de asielcrisis en vooral de naderende winter. De energierekening wordt dusdanig onbetaalbaar dat het kabinet alvast overal geld vandaan trekt om het ergste bloeden te stelpen, maar overal duiken onheilsprofeten op om te zeggen dat het allemaal nog veel erger wordt.  En tegelijkertijd hoor je het steeds harder wordend gezoem op de achtergrond dat alles een complot is. Dat de corona-, klimaat-,  asiel- en energiecrisis is verzonnen om het volk eronder te krijgen. Steeds luider klinkt ook de roep om nieuwe verkiezingen en om dan vooral op een van de idioten te stemmen.  Nog niet zo lang geleden hield de overheid ons rustig met de mededeling dat het allemaal zo’n vaart niet zou lopen, dat we rustig konden gaan slapen en dat we maar het beste naar het bevoegd gezag konden luisteren. Dat pakte een paar keer verkeerd uit, maar alles beter dan de huidige onkunde.  Het wordt verschrikkelijk, het wordt hels en dan behoort u voor een deel nog tot een bevoorrechte groep. Nog maar een paar maanden en u bent blij dat u ook nog een papieren krant hebt: die brandt lekker als de verwarming het niet meer doet.||https://www.nrc.nl//nieuws/2022/09/05/schrale-tijden-a4140697
2022-09-05||Column | Israël trekt zich niets aan van een volstrekt  dadeloze EU||Twitter is natuurlijk het favoriete speelplein van gefrustreerde agressors en complotdenkers en dergelijke categorieën. Maar zulke speelpleinen zijn  eenvoudig te  vermijden, en ik hou van Twitter. Vanwege de specialisten die ik volg,  de kranten en andere media die me het laatste nieuws geven, de partijgangers van welke kant dan ook en officiële instanties die hun boodschap kwijt willen.   Zo ontmoette ik er EU- en gelijkgezinde ex-EU-diplomaten die vorige maand het Palestijnse gehucht Ein Samiya bezochten op de door Israël bezette Westelijke Jordaanoever, in de buurt van Ramallah.  Doel van dit bezoek was een schooltje dat eerder dit jaar met EU-geld is gebouwd en dat dreigt te worden gesloopt door de Israëlische autoriteiten – de rechter had  daarvoor  zojuist zijn toestemming gegeven.  De EU was op schoolreisje – google even  de gezellige foto – om sloop te voorkomen. En niet alleen van deze school, aldus de EU-vertegenwoordiger in bezet gebied, „maar alle sloop, uitzettingen en inbeslagnames in bezet Palestijns land”. Zo! Het gaat hier om  een schooltje voor zeventien kinderen die  moesten lopen naar een school in Ras al-Tin, negen kilometer  verderop,  die overigens ook op de nominatie staat om te worden gesloopt.  Onderweg werden de kinderen lastig gevallen door kolonisten,  want die willen die Palestijnen weg hebben uit hun buurt, om zelf uit te breiden. En dat leidde weer tot schooluitval, met name van meisjes. Voor het perspectief: sinds 1 januari hebben de Israëlische autoriteiten op de Westelijke Jordaanoever en in Oost-Jeruzalem 491 Palestijnse gebouwen gesloopt, waarvan 81 die door donors waren gefinancierd. Tegelijkertijd  zijn er duizenden nieuwe woningen voor kolonisten in de maak. Voor dit schooltje had een Palestijn zijn land    ter beschikking   gesteld. Wat is dan het probleem? Nou, Ein Samiya ligt in Gebied C, 60 procent van de Westelijke Jordaanoever waar Israël alle gezag heeft, en  dat erkent Ein Samiya niet. Dus geen  stroom, geen water en geen vergunning voor de bouw van een  school.  Er zijn 160 dergelijke niet-erkende dorpen in Gebied C.  Dit schooltje  is een van twintig die  recentelijk zijn gebouwd in het kader van een nieuw Palestijns project – waarvan een aantal alweer op Israëlisch bevel is gesloopt. Masafer Yatta is ook zo’n gebied waarover de EU zich onlangs druk heeft gemaakt: u herinnert zich misschien de uitspraak van het Israëlische Hooggerechtshof in mei dat de duizend Palestijnen die er wonen moeten verdwijnen omdat het leger het gebied nodig heeft voor schietoefeningen. Een „duidelijke schending van het internationaal recht”, aldus de EU destijds, die „ons weer verder weg brengt van een tweestatenoplossing”. Sindsdien zijn er niettemin verscheidene huizen plat gebulldozerd.   Twee weken geleden besloot de rechter dat twee scholen die er staan voor in totaal honderd kinderen óók tegen de grond moeten. Toen de docenten er vorige week maandag arriveerden voor de eerste schooldag na de vakantie werden ze  door het leger tegengehouden. Na een hoop geheen en weer mochten de lessen beginnen maar  de boodschap was duidelijk. Die scholen gaan eraan, of de EU nu hoog springt of laag. De scholen zijn klein bier in vergelijking met Israëls verbod van zeven „terroristische”  Palestijnse mensenrechten- en hulporganisaties. Ook daartegen verzet de EU zich –  althans verscheidene EU-landen.  Maar beide onderstrepen hetzelfde: dat Israël zich niets hoeft aan te trekken van een totaal dadeloze EU. Misschien kan ze ook maar beter zwijgen. Carolien Roelants is Midden-Oostenexpert en scheidt op deze plaats elke week de feiten van de hypes.||https://www.nrc.nl//nieuws/2022/09/05/israel-trekt-zich-niets-aan-van-een-volstrekt-dadeloze-eu-a4140724
2022-09-05||China boos: Washington wil wapens leveren aan Taiwan||Het Amerikaanse ministerie van Buitenlandse Zaken heeft een mogelijke wapendeal met Taiwan aangekondigd van 1,1 miljard dollar (1,1 miljard euro). Het gaat om onder meer zestig antischeepsraketten en honderd luchtdoelraketten. De deal moet nog goedgekeurd worden door het Amerikaanse Congres. De verwachting is dat zowel Republikeinen als Democraten met het voorstel zullen instemmen. China heeft woedend gereageerd en waarschuwde „tegenmaatregelen” te nemen. Een zegsman van  China’s ambassade in de VS zegt dat het wapenpakket „de betrekkingen tussen Washington en Beijing ernstig in gevaar brengt”. Eerder zei China al „fel tegen de verkoop van Amerikaanse wapens aan de Chinese regio Taiwan” te zijn.  Het Pentagon kondigde het pakket aan in de nasleep van China’s militaire oefeningen rond Taiwan nadat Nancy Pelosi, voorzitter van het Amerikaanse Huis van Afgevaardigden, vorige maand in Taipei was. Pelosi is de hoogstgeplaatste Amerikaanse volksvertegenwoordiger die de regio heeft bezocht in meer dan 25 jaar tijd. In China ligt Pelosi’s bezoek gevoelig, omdat het gezien wordt als impliciete erkenning van Taiwan als zelfstandige natie. China beschouwt Taiwan als afvallige provincie die vroeg of laat bij het vasteland zal worden ingelijfd. (NRC)||https://www.nrc.nl//nieuws/2022/09/05/raketleveranties-china-boos-washington-wil-wapens-leveren-aan-taiwan-a4140722
2022-09-05||Lorena Wiebes wint Nederlandse rittenkoers na spannende slotdag||Lorena Wiebes heeft de Simac Ladies Tour gewonnen, een rittenkoers uit de WorldTour op Nederlandse bodem. De ritzege op de slotdag in Arnhem ging naar de Nederlandse Mischa Bredewold van de ploeg Parkhotel Valkenburg. Samen met de Italiaanse Eleonora Camilla Gasparrini (tweede) bleef ze het peloton net voor. Wiebes, die rijdt voor Team DSM, won de sprint om de derde plaats en behield haar voorsprong in het klassement. Ze had eerder de eerste twee etappes gewonnen. Onderweg werd het wel even kritiek voor de Zuid-Hollandse. Drie vrouwen hadden een voorsprong opgebouwd van drie minuten, onder hen de Australische Amanda Spratt die op dat moment virtueel de leiderstrui in bezit had. „Toch ben ik nooit in paniek geraakt. Ik wist ook dat die meiden van Jumbo-Visma zouden gaan rijden omdat die een podiumplaats dreigden kwijt te raken”, vertelde Wiebes, die haar voorspelling zag uitkomen, bij Ziggo. Het drietal werd tien kilometer voor de finish ingelopen, waarmee het grootste gevaar voor Wiebes geweken was en ze op weg leek naar haar derde ritzege. Tot Bredewold ten aanval trok en de Italiaanse Gasparrini meekreeg. De draagster van de witte trui als beste jongere redde het in de sprint, enkele seconden voordat Wiebes over de streep kwam. „Ik had precies het juiste moment gekozen en die Italiaanse reed ook goed mee. Het was alles of niets, heel tof dat het is gelukt”, vertelde de ritwinnares die overstapt naar SD Worx. Daar wordt Wiebes haar ploeggenote. „Ik had niet verwacht dat deze week zo zou verlopen. Met name in Limburg heb ik mezelf verbaasd. Dat motiveerde me ook voor de tijdrit.” Wiebes eindigde daarin als vijfde, 21 seconden achter de Française Audrey Cordon-Ragot, die tweede werd in het eindklassement. Karlijn Swinkels (Jumbo-Visma) sloot de rittenkoers af als derde. Wiebes, die onlangs haar overstap naar SD Worx bekendmaakte, wilde nog niet spreken over een afscheid. „Ik wil nog een paar keer knallen.” (ANP)||https://www.nrc.nl//nieuws/2022/09/05/ladies-tour-lorena-wiebes-wint-nederlandse-rittenkoers-na-spannende-slotdag-a4140717
2022-09-05||Beleggers zien  veel in nieuw  middel Pharming||Wat is er aan de hand bij Pharming, waardoor de beurskoers aan de Amsterdamse Midkap de afgelopen maand met wel 50 procent steeg? Een jaar lang kostte een aandeel in het biofarmaceutische bedrijf uit Leiden niet veel meer dan 80 cent, maar ineens klom de waarde naar 1,25 euro.  De trend werd ingezet na de presentatie van de resultaten over het eerste halfjaar.  De omzet kwam uit op 96,8 miljoen dollar, een stijging van zo’n 4 procent ten opzichte van vorig jaar, en de nettowinst was iets meer dan 19,2 miljoen dollar. Prima resultaten, maar ook weer niet heel opzienbarend, aldus analisten.  Tot nu toe verdient Pharming zijn geld hoofdzakelijk in de Verenigde Staten, met de verkoop van ruconest. Dat is een middel tegen een zeldzame en levensbedreigende erfelijke aandoening waarbij patiënten plotseling zwellingen krijgen in het lichaam. De technologie van de productie is  uniek: de werkzame stof in ruconest wordt gewonnen uit konijnenmelk.    Maar inmiddels heeft Pharming een tweede ijzer in het vuur: leniolisib, een medicijn tegen een zeldzame stoornis van het afweersysteem.  Bij de presentatie van de halfjaarcijfers rapporteerde Pharming dat het op schema ligt met de aanvraag voor goedkeuring door het Amerikaanse medicijnagentschap FDA en het Europese EMA. Als alles goed gaat, kan het middel in 2023 in de VS en in Europa worden verkocht, beloofde Pharming. De uitbreiding van het assortiment is van groot belang voor de toekomst van Pharming, want met het middel ruconest begeeft het zich op een erg competitieve markt. ruconest is een ‘acuut’ medicijn: patiënten nemen het wanneer ze een aanval krijgen. Andere medicijnen op de markt werken ‘profylactisch’: patiënten slikken op dagelijkse basis een middel om aanvallen te voorkomen.  „De markt voor acute behandeling is aan het krimpen ten opzichte van die van profylactische behandeling”, zegt Jacob Mekhael, analist bij zakenbank Kempen. De verhouding acuut versus profylactische behandeling onder patiënten was zo’n vijf jaar geleden nog 60 versus 40 procent. Die percentages zijn nu omgedraaid. „De verschuiving naar het gebruik van preventieve middelen zet voort”, zegt Mekhael. Dat zal volgens hem onvermijdelijk leiden tot een afname in verkoop van ruconest de komende jaren. Zijn huidige koersdoel heeft hij dan ook vastgesteld op 0,60 euro.  Analist Christian Glennie, van investeringsbank Stifel, is optimistischer over de toekomst van ruconest. „Er zal altijd een patiëntengroep overblijven die voorkeur heeft voor acute medicatie, niet iedereen wil dagelijks medicijnen slikken.” Bovendien is de werking van preventieve middelen nooit 100 procent. „Patiënten kunnen zogeheten doorbraakaanvallen krijgen. Op dat moment hebben ze alsnog acute medicatie nodig.”  Daarnaast is er nog het punt van gemak. Concurrerende bedrijven zijn bezig met het ontwikkelen van acute medicatie in tabletvorm, terwijl ruconest moet worden geïnjecteerd. Ook op dat punt zou ruconest het volgens sceptici verliezen. Glennie is het daar niet mee eens: „Injecteren van een medicijn werkt nou eenmaal het allersnelst. Bovendien zijn deze mensen hun hele leven al gewend zichzelf op die manier medicatie toe te dienen.” Volgens Pharming kan de verkoop van leniolisib even groot of zelfs groter worden dan ruconest, zegt Glennie. „In dat geval zou de omzet van Pharming dus verdubbelen.” Dat duurt natuurlijk een aantal jaren, maar die belofte heeft hij al wel  meegenomen in  de berekening van zijn koersdoel, dat nu op 1,66 euro staat. ||https://www.nrc.nl//nieuws/2022/09/05/beleggers-zien-veel-in-nieuw-middel-pharming-a4140708
2022-09-05||Column | Nederland moet niet bang zijn voor techniek||
		Louise O. Fresco, wetenschapper, bestuurder en schrijver, schrijft wekelijks een column in NRC. Bekijk het overzicht van al haar columns.
	 

							Louise O. Fresco, wetenschapper, bestuurder en schrijver, schrijft wekelijks een column in NRC. Bekijk het overzicht van al haar columns.
						
 
 

								Meer artikelen van Louise Fresco
							
 In het voorjaar van 1995 vond in De Balie een debat plaats ter gelegenheid van het verschijnen van het zesde deel van het standaardwerk Geschiedenis van de techniek in Nederland. De wording van een moderne samenleving 1800-1890. Waar de ondertitel van het enorme boek, gecoördineerd door prof. dr. ir. H.W. Lintsen, optimisme ademde, luidde de aankondiging de noodklok. „Is Nederland bang voor techniek? Het moeizame debat over de technologische cultuur in onze delta”, riep De Balie. De sprekers relativeerden dit onmiddellijk, te beginnen bij de betrekkelijk jong gestorven Ad Geelhoed, toen nog secretaris-generaal op  Economische Zaken, die het eerste exemplaar in ontvangst nam. In het nu vergeelde faxbericht dat De Balie mij vooraf stuurde met de samenvatting van zijn toespraak, staat dat Nederland niet bang is voor techniek. In de 17de eeuw liepen wij voorop, al is het tempo daarna lager geworden. Wel moeten we voorkomen dat we bang worden, want onze cultuur van consensus is niet per se een pre, vergeleken met die van Oost-Azië of Californië. Van bovenaf, zo zei Geelhoed, moet de kennisintensieve samenleving beïnvloed worden, we moeten „creatief omgaan met eventuele weerstanden vanuit bestaande normen en waarden”. Andere sprekers gaven aan dat verzet vooral komt als techniek de eigen omgeving verandert, zoals bij dijkverzwaring. De angst is die voor veranderingen, niet voor techniek. Het verslag in het blad Wetenschapsbeleid meldt dat „Prof Fresco uit Wageningen” wijst op de snelle acceptatie van computers en cd’s, maar dat men het proces erachter niet wil kennen. Een „black box syndroom” zou dreigen „in een land waar alfa’s en gamma’s de dienst uitmaken”.  Eerlijk gezegd was ik die bijeenkomst geheel vergeten, maar de vraag of Nederland bang is voor techniek is nog steeds relevant. Destijds hadden we geen idee dat onze levens zo snel en zo radicaal door technologische veranderingen gedomineerd zouden worden. Toch is het huidige imago van techniek niet gunstig. Het is de ironie van onze tijd dat landen die ooit ‘achterlijk’ werden genoemd nu wetenschap en techniek het meest omarmen.  De huidige houding tegenover ingenieurs is op zijn best ambivalent te noemen. Een ingenieur mag dan mooie bruggen bouwen, maar het is ook iemand die een technical fix zoekt, die vergeet dat mensen weigeren zich aan te passen of dingen niet gebruiken. Ingenieurs worden gezien als masters of the universe die zich willen ontworstelen aan de natuur door genen te manipuleren en mensen naar Mars te sturen. De meerderheid van de jongeren met een bètapakket in het eindexamen gaat geen bètatechniek studeren, en nog minder worden ingenieur.  Dat is zorgwekkend, omdat de vragen waarmee we vandaag de dag worstelen en die de basis voor onze toekomstige welvaart moeten leggen, allemaal een technologische kant hebben. Moderne communicatie, handel, gezondheidszorg, voedsel, stroomvoorziening of nieuwe materialen zijn ondenkbaar zonder de nieuwste technologie. Techniek opent nieuwe wegen naar welvaart. Volgende week viert het Koninklijk Instituut voor Ingenieurs (KIvI), opgericht om „veranderingen mogelijk te maken”, zijn 175ste verjaardag. Sla het blad De Ingenieur op en het optimisme spat eraf. Voor ingenieurs heeft bijna alles  een oplossing.  Natuurlijk moeten ingenieurs leren omgaan met de sociale context. Maar het zou een tragedie zijn als de ingenieurs- en bètawetenschappen en hun toepassingen worden geremd uit ongegronde angst en populisme (denk aan de weerstand tegen vaccins) in een land dat zozeer geprofiteerd heeft van de wetenschappelijke vooruitgang. Laat Nederland niet bang zijn voor techniek, te beginnen bij de alfa’s en gamma’s in de politiek!||https://www.nrc.nl//nieuws/2022/09/05/nederland-moet-niet-bang-zijn-voor-techniek-a4140705
2022-09-05||Opinie | Inademen||Mijn lief is aangereden door een auto. Ze  krijgt het maximum aan morfine. Meer mag niet, want dan kunnen relevante organen stoppen. De verplegers en dokters hebben de Eerste Hulp verlaten. Dat gunt ons wat privacy.  Ineens stopt ze met bibberen van de pijn. Ik zie dat ook haar ademhaling is gestopt.  Ik roep om hulp. Een radioloog die niets met de EH heeft te maken, komt binnen en schreeuwt in het gezicht van mijn lief : „Blijft  u er wel een beetje bij, mevrouw!” Ik hoor haar direct stevig inademen. De radioloog loopt onverstoorbaar weer weg.  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/05/inademen-a4140695
2022-09-05||Nigari||Gedroogde sojabonen, water en nigari, ofwel magnesiumchloride, meer heb je niet nodig om tofu te maken. De sojabonen moeten geweekt worden, daarna gemalen en gekookt. Wanneer je sojamelk hebt, voeg je de nigari toe voor stevigheid. Dit wisten ze duizenden jaren geleden al in het oude China ten tijde van de Han-dynastie. Want het verhaal gaat dat ze in die tijd al tofu maakten. Volgens sommige overleveringen gebeurde dat toevallig, nadat een kok nigari, een bijproduct van zout maken, toevoegde aan gestremde melk. Dat proces van tofu maken, klinkt overigens makkelijker dan het is. Via China kwam tofu in de verschillende Aziatische landen en van daaruit naar de rest van de wereld. De benaming tofu komt van het Japans dat weer een afgeleide is van het Mandarijnse dòufu. Dit soort verhalen vind ik altijd tot de verbeelding spreken. Het idee dat mensen duizenden jaren geleden al iets deden, of in dit geval maakten, waar we nog altijd plezier van hebben. Met een beetje fantasie kun je op deze manier een tijdreis maken in de keuken.  In Azië is tofu een veelgebruikt ingrediënt. Er zijn vele variaties waaronder zijdezacht en stevig en in de verschillende Aziatische landen zijn er eigen versies ontstaan, denk bijvoorbeeld aan Japanse eiertofu of gerookte tofu. De Indonesische tahoe is er ook een variant op, maar steviger van structuur. Met andere woorden: het wonderlijke en voedzame veganistische blokje dat zo’n verrijking is in de keuken, is na al die eeuwen overal verkrijgbaar, hip en populair en het aanbod is enorm groot. In Tofu, ‘40 recepten van ontbijt tot dessert’ van Emma de Thouars, viert de jonge kookboekenauteur haar liefde voor tofu en laat ze zien hoe veelzijdig die is in zowel vegetarische als niet vegetarische recepten, in hartig en zoet. Haar inspiratie haalt ze onder andere van Chinese YouTube-filmpjes.  Na een introductie en uitleg over tofu, begint ze met zelf tofu maken, voor wie thuis ook een poging wil wagen. Dit legt ze uitgebreid uit met foto’s van het maakproces. Hierna volgen smakelijke recepten uit de Aziatische keuken waar tofu de hoofdrol in speelt. We gaan er deze week drie vegetarische gerechten van maken en één zoet dessert.  Emma de Thouars Tofu Nijgh & Van Ditmar 192 blz. € 23,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/05/thuiskok-nigari-a4140691
2022-09-05||Sudoku van maandag 5 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/05/sudoku-a4140687
2022-09-05||In het midden||Horizontaal: 1.  Verdommenis 8.  Signaal (dat je oordopjes in moet) 9.  Maakt la musique  10.  Chinese stad, bekend van het terracottaleger 12.  Coöpereren 14.  Past na zeik of porno 15.  Mathieu van der __ 16.  Vruchteloos 19. Gevleugeld Rio-hoofdpersonage 20.  Luchttransportmiddelen 22.  Uiting van benauwdheid  23. Inglourious Basterds-regisseur 25.  Modder 26.  Voor de Duitsers is het u of zij 27.  Genezer 28.  Past voor staat of ruzie  Verticaal: 1.  Besluit met wisselende scherpte 2.  Beursterm 3.  Landtransportmiddel 4.  Saaiheid 5.  Draagconstructie 6.  Klikt men op voor de uitvoering 7.  Sportief resultaat 8.  Inbox  11.  Gespannen 13.  __ Dara, jazzman en vader van rapper Nas 17.  ‘Der Wille __ Macht’ (Nietzsche) 18.  Tegenstrever van het middenwoord 21.  __ forward 24.  Past voor eiland of wapen  Oplossing puzzel 2 september. Horizontaal: 1. TSUNO 6. POOL 9. OEIGOEREN 12. VOORKEUR 14. ORDE 15. ATP 16. ALOM 21. KEMA 22. NWO 23. LAON 25. EC 26. RESET 28. SMEEROLIE 29. NEEF 30. GAKPO Verticaal: 2. SLOTFRASE 3. NOR 4. OEKAZE 5. WORLD 6. PROMO 7. OER 8. ONDERWERP 10. IE 11. GUANACO 12. VA 13. OP1 17. OVERIG 18. A-MERK 19. ONS 20. TOT 21. KNEF 24. OME 27. EEA In het midden: F1 ZANDVOORT ||https://www.nrc.nl//nieuws/2022/09/05/in-het-midden-a4140682
2022-09-05||Column | Hoe je je ook inleeft, je wordt de ander niet||Over drijfveren van mensen: ze willen dat iemand zich over hen ontfermt. En ze willen ook eens een keertje met rust worden gelaten. Ik lees in deze zaterdagkrant de woorden van theoloog Manuela Kalsky: „Op het moment dat je de ander wordt, voel je de discriminatie die daarmee gepaard gaat.” Iets minder elegant uitgedrukt, ooit populair in Amerikaanse tv-series: „I feel your pain.”  Dat zinnetje wordt knikkend uitgesproken, en veel toehoorders worden  acuut heel klein.   De vraag is of je de ander kan worden en of dat überhaupt nodig is. Je gaat ongetwijfeld meeleven, je krijgt oog voor de pijn die iemand heeft doorstaan, maar daarmee wordt zo’n persoon ook verkleind tot slachtoffer. Dat is onterecht, want niemand overleeft op een dieet van enkel ellende.  Maar ik toch was al weer instemmend aan het knikken. Dat ging nog even door, toen ik dit weekend in Trouw het interview las met Lotfi el Hamidi, NRC-redacteur en schrijver van het boek Generatie 9/11.   El Hamidi over zijn leven als jonge moslim, zeker na de aanslagen van 9/11: „Zelfs als je opgroeide met het idee dat je niet anders bent, werd je ineens gedwongen erover na te denken.”   Anderen dachten alvast over de jonge Lotfi na, en dat was niet per se gunstig. El Hamidi  groeide op in een Rotterdams, islamitisch gezin, en moest zich ineens verantwoorden voor islamisme, terreur, de ‘theologie van de haat’, etcetera. Daar had de jongen niet op gerekend en ook niet om gevraagd. Hij beschrijft hoe de moslims van zijn generatie verhardden, en van de weeromstuit ook maar het schrikbeeld leverden dat de buitenwereld vreesde.  Hadden we nu, net als de eerder genoemde Manuela Kalsky ‘zijn discriminatie’ moeten voelen, zelfs op het moment dat de jonge El Hamidi dacht ‘niet anders te zijn’?  Je ermee bemoeien of met rust laten?   In het meelevende of meewarige geknik door derden schuilt bovendien een machtsrelatie: van hoog naar laag. Van psychiater tot patiënt.  Tot slot een zin uit 1960, van de Britse schrijver E.M. Forster, die zijn leven lang het manuscript van zijn homoseksuele roman Maurice in de la liet liggen, want te controversieel. „Wij (homo’s) hebben ons nooit gerealiseerd dat wat het publiek werkelijk (…) veracht aan homoseksualiteit niet de zaak zelf is, maar het feit dat er over nagedacht moet worden.” Hoe hard je je ook inleeft, je wordt de ander niet. En daarbij: bemoeizorg is nooit gratis. De ander verplaatst zich in jouw situatie, maar ervaart dat ook een beetje als strafwerk, zoals je het vroeger kreeg op school.  „Meester, ik heb het niet gedaan.”  „Ja, ja.”   En weer zie je die meester knikken. ||https://www.nrc.nl//nieuws/2022/09/05/hoe-je-je-ook-inleeft-je-wordt-de-ander-niet-a4140733
2022-09-05||Miljarden voor nieuw Duits steunpakket energiecrisis||Er komt een nieuw steunpakket ter ondersteuning van de Duitse huishoudens en bedrijven die moeite hebben met de hoge inflatie en sterk gestegen energiekosten. Zondag werden de coalitiepartijen SPD, De Groenen en FDP het na 22 uur onderhandelen eens over de details voor de derde reeks maatregelen die samen 65 miljard euro gaan kosten. „Het gaat om het grootste pakket tot nu toe”, zo stelde bondskanselier Olaf Scholz tijdens een persconferentie. „Zo komen we de winter door.” Onder de nieuwe maatregelen, waarvan de ingangsdatum nog onduidelijk is, krijgen ook gepensioneerden en studenten een energietoeslag. Daarmee repareert de coalitie een eerdere regeling, waarbij die doelgroepen buiten de boot vielen doordat een toeslag via werkgevers werd uitgekeerd. Voor gezinnen is ondermeer verhoging van de kinderbijslag voorzien. Huishoudens die recht hebben op huurtoeslag krijgen ook een extra bijdrage, en voor duizenden bedrijven die veel energie verbruiken, komt er een belastingverlaging. Het derde pakket pakt fors hoger uit dan de vorige programma’s, die samen zo’n 30 miljard kostten. „We nemen de zorgen van burgers [over inflatie] serieus”, aldus Scholz. De eerdere populaire regeling voor goedkoop openbaar vervoer - een ticket voor het regionale ov van 9 euro per maand - wordt in aangepaste vorm verlengd: het ticket wordt duurder, en gaat tussen 49 en 69 euro per maand kosten. Voor de opvolging van die populaire brandstof beperkende ov-maatregel wordt anderhalf miljard euro vrijgemaakt, zei Scholz tijdens de persconferentie. De deelstaten moeten eenzelfde bedrag inleggen. Over een omstreden idee om de hoge winsten af te romen die sommige energiebedrijven dankzij de gestegen prijzen maken, bereikte de coalitie geen overeenstemming. De SPD en De Groenen pleiten ervoor zo de rekeningen voor huishoudens te dempen, maar de liberale FDP is fel tegen. Wel besloten de drie zich in Europees verband hard te maken voor een verplichte bijdrage van energiebedrijven. Komende week komen de EU-lidstaten bijeen om te praten over hervorming van de energiemarkt. De bondskanselier wilde tijdens de persconferentie vooral toelichting geven op de energiecrisis die is ontstaan als gevolg van de oorlog in Oekraïne. Energieprijzen zijn in Duitsland, net als elders in Europa, omhooggeschoten. Daarbij zijn er zorgen dat Rusland de gastoevoer via de pijpleiding Nord Stream 1 naar Duitsland blijvend zal stilleggen. Sinds woensdag is de gastoevoer afgesloten – volgens Gazprom vanwege onvoorziene werkzaamheden en de ontdekking van een lekkage. Scholz was duidelijk: „Rusland is geen betrouwbare energieleverancier meer.” Volgens hem kan Duitsland de winter doorkomen zonder Russisch gas. „De federale regering bereidt zich sinds het begin van het jaar voor” op het wegvallen van die buitenlandse gastoevoer, zoals door diversificatie van de gasvoorraden.||https://www.nrc.nl//nieuws/2022/09/05/miljarden-voor-nieuw-duits-steunpakket-energiecrisis-a4140732
2022-09-05||10 doden en 15 gewonden bij steekpartijen in Canada, twee verdachten op de vlucht||Bij meerdere steekpartijen in de westelijke Canadese prairieprovincie Saskatchewan zijn volgens de lokale politie zondag zeker tien mensen omgekomen en vijftien anderen gewond geraakt. Dat heeft de politie in een persconferentie bekendgemaakt, zo melden Canadese media zondagavond. De twee voortvluchtigen, de 31-jarige Damien Sanderson en de 30-jarige Myles Sanderson, zijn volgens de politie gewapend en gevaarlijk. De meeste slachtoffers van de steekincidenten, op dertien verschillende locaties, vielen zondagochtend in de afgelegen inheemse gemeenschap James Smith Cree Nation. Dat is een nederzetting van ongeveer 3.400 inwoners, op bijna 200 kilometer ten noordoosten van de stad Saskatoon. Ook in het nabijgelegen dorpje Weldon van zo’n tweehonderd inwoners vielen enkele slachtoffers, verklaarde de politie van Saskatchewan zondag bij een persconferentie. „Het is afschuwelijk wat er vandaag in onze provincie is gebeurd”, zei Rhonda Blackmore, ondercommandant van de politie in Saskatchewan. Volgens haar lijkt het erop dat sommige slachtoffers gericht zijn aangevallen, terwijl anderen willekeurig zijn gestoken. Over de motieven van de verdachten is nog niets bekend. Ook over de identiteit van de slachtoffers heeft de politie geen mededelingen gedaan. De twee verdachten zijn volgens de politie gevlucht in een zwarte Nissan Rogue. Dat voertuig, waarvan het kenteken is vrijgegeven, zou zondag rond het middaguur voor het laatst zijn gezien in de stad Regina, ongeveer 320 kilometer ten zuiden van de aanvallen. Mogelijk zijn de verdachten van voertuig gewisseld. De politie heeft mensen in Saskatchewan en de buurprovincies Alberta en Manitoba opgeroepen uit te kijken naar de verdachten, maar hen niet te benaderen. In de drie prairieprovincies is een noodtoestand uitgeroepen. Inwoners zijn opgeroepen binnen te blijven. Getuigen wordt gevraagd het alarmnummer te bellen. Op Twitter heeft de Canadese premier Justin Trudeau zijn afschuw uitgesproken over de incidenten. „De aanslagen in Saskatchewan van vandaag zijn afschuwelijk en hartverscheurend. Ik denk aan degenen die een dierbare hebben verloren en aan degenen die gewond zijn geraakt.” De steekpartijen behoren tot de bloedigste aanvallen in de Canadese geschiedenis. In april 2020 doodde een man die vermomd was als een politieagent 22 mensen bij een reeks schietincidenten in de provincie Nova Scotia, voordat hij zelf door de politie werd doodgeschoten. In de zomer van 2019 hield een klopjacht naar twee jonge mannen uit British Columbia het land twee weken in zijn greep, nadat zij waren aangewezen als verdachten van de moorden op drie mensen in een afgelegen gebied van die provincie aan de westkust. Zij werden dood gevonden in de provincie Manitoba.||https://www.nrc.nl//nieuws/2022/09/04/10-doden-en-15-gewonden-bij-steekpartijen-in-canada-twee-verdachten-op-de-vlucht-a4140734
2022-09-05||De beste foto’s van een crisisjaar|| „Het is een marathon voor een fotograaf, zo’n debat”, zegt David van Dam, parlementair fotograaf voor onder andere NRC.  Op 23 juni, één dag nadat twintigduizend boeren protesteerden in het Veluwse Stroe, debatteert de Tweede Kamer bijna tien uur lang over het stikstofbeleid. Van Dam bekijkt alles door zijn lens. Hij onderzoekt alle hoeken, alle hoofdpersonen in het debat. In de pauzes sluipt hij „als een jager” door de gangen van het Kamergebouw. Is er een spoedoverlegje tussen fractievoorzitters? Van Dams moment komt vlak voor de tweede termijn. In de eerste termijn werd duidelijk dat het geduld van de Kamer met minister Henk Staghouwer (Landbouw, CU) op raakt. Zijn ‘perspectiefbrief’ aan de boeren was  „broddelwerk”, zei GroenLinkser Jesse Klaver.  In de  tweede termijn zal Staghouwer zichzelf  verdedigen. Nu staat hij nog met de rug naar de zaal. En hij staart naar Aarde, het kunstwerk in de Kamer, gemaakt van klei en boerengrond. Van Dam kiest positie, zoekt symmetrie en schiet.  Klik. Zijn foto is genomineerd voor de Prinsjesfotoprijs. De prijs voor de beste politieke foto bestaat uit een oorkonde en een geldbedrag van 2.500 euro. De uitreiking is op 15 september in de plenaire zaal van de Eerste Kamer, als onderdeel van het Prinsjesfestival. Hoe fotografeer je een politiek crisisjaar? Dat lijkt dit jaar dé vraag te zijn voor de Prinsjesfotoprijs. Juryvoorzitter (en Fotograaf des Vaderlands) Jan Dirk van der Burg lacht: „Dat is de pavlovreactie van de fotojournalist: focussen op iets wat misgaat. Maar er ging dit jaar ook uitzonderlijk veel mis. Volgens mij waren er afgelopen jaar meer crises dan in de hele jaren negentig.” Een korte samenvatting. Het parlementaire jaar begon met de voortzetting van de langste Nederlandse kabinetsformatie ooit. De oorzaak van de val van het vorige kabinet, de Toeslagenaffaire, is nog verre van opgelost. De coronacrisis heeft zijn sporen nagelaten. En klimaatverandering is niet meer een vage toekomstwaarschuwing, maar een realiteit.  De winter biedt hoop. In januari 2021 staat er een nieuw kabinet op het bordes. Er komen miljardenbudgetten voor stikstof, klimaat, woningbouw. Maar een  maand later valt Rusland Oekraïne binnen. Inflatie stijgt, koopkracht daalt. Er is woningnood, een stikstofcrisis, een asielcrisis. Van der Burg: „Parlementaire fotografen hebben een gekke rol hierin. Ze fotograferen namelijk niet per se de crises zélf, maar de mensen die erover praten.”  Extra moeilijk:  politici hebben tegenwoordig betere mediatraining dan profvoetballers. Iedereen kan een foto van de boze oppositieleider maken, zegt David van Dam, „maar dat zijn vaak toneelstukjes”. Fotografen hebben de herculestaak te tonen hoe een crisis écht leeft in Den Haag. „Hoe ik dat doe? Ik zoek  emoties, of humor”, zegt Phil Nijhuis,  fotograaf voor ANP. Met zijn genomineerde foto van Dilan Yesilgöz lukte het allebei.  Het was Klimaatdag, 28 oktober, en Yesilgöz (toen staatssecretaris van Klimaat, VVD) had de kabinetsvoorstellen voor de klimaatcrisis in een koffertje – een favoriete Haagse abstractie. „Eigenlijk een saaie ceremonie”, zegt Nijhuis. „Normaliter komt uit het koffertje een geplastificeerd pak papier. Dat is dan je fotomoment.”  Dit keer sloeg het noodlot toe. Het koffertje stootte een glas water om. De bode kijkt toe met een blik van pure horror. Een grappig ongelukje,  met grote symbolische waarde, volgens sommigen. Zo analyseert linkse opiniesite Joop.nl: „De onoplettendheid van de VVD-staatssecretaris is een mooie metafoor voor het Nederlandse klimaatbeleid.”  Een reactie op YouTube maakt het tegenovergestelde punt. „Symbolisch. Klimaatmaatregelen gaan iedereen platslaan.”  Een kleine crisis die een grote uitbeeldt. Waar de emoties in de foto van Nijhuis cartooneske vormen aannemen, is de foto die David van Dam van minister Staghouwer maakte juist relatief onderkoeld. Van Dam heeft een bijna confuciaanse fotofilosofie: „Je kan een crisis vastleggen door oprechte emotie op te zoeken, of een oprecht gebrek aan emotie.” De afwezigheid van een gezichtsuitdrukking dwingt de kijker om zich te verplaatsen in de minister. ‘Ik ben maar één man, hoe los ik dit enorme probleem op?’, zou zijn gedachtegang kunnen zijn.  Maar misschien leg je er dan te veel in, en wacht hij gewoon tot hij aan het woord komt. Of hij denkt: ‘Hebben we híer 200.000 euro voor betaald?’ De foto’s van Van Dam en Nijhuis zijn perfecte persfoto’s. Ze reflecteren de werkelijkheid maar zijn toch multi-interpretabel. Daarin verschilt de foto van Wiebe Kiestra, fotograaf voor de rijksoverheid en de SP. Zijn filosofie? „Je moet geïnteresseerd zijn in de crisis om ‘m vast te leggen.” Tijdens de Mars Met De Moeders, 11 november, liepen honderden gedupeerden van de Toeslagenaffaire van het Rotterdamse stadhuis naar het kantoor van de Belastingdienst, waar toenmalig staatssecretaris Financiën Alexandra van Huffelen ze ontving. De foto toont de menselijke impact van de Toeslagenaffaire. Wantrouwen bij de vrouw rechts. Wanhoop bij de vrouw in het midden. Verdriet bij de vrouw links: „Ze staat er smekend op, bijna Madonna-achtig”, zegt Kiestra. „Deze foto laat niet de grootte van de groep gedupeerden zien, wel de ernst van de situatie.” Kiestra werkte die dag voor de SP – de enige genomineerde die niet  voor de pers fotografeerde. Misschien is het juist daarom dat dit de enige foto is waarop alle spelers van de politieke crisis zichtbaar zijn: de volksvertegenwoordiger, de gedupeerde, én de pers, vertegenwoordigd door de camera’s achter Van Huffelen. Want dat is ook een realiteit: óók fotografen zijn onherroepelijk onderdeel van de Haagse crisis. 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/04/de-beste-fotos-van-een-crisisjaar-a4140715
2022-09-05||Fransen nemen regels voor lief na aanslagen||Als je in Frankrijk je kind naar school brengt, mag je niet voor het gebouw parkeren. Reis je met de trein, dan word je geacht voor je plaatsneemt even onder de stoelen te kijken of er geen achtergelaten tassen liggen – want als er halverwege de rit toch een eenzame koffer gevonden wordt, kan de hele trein ontruimd worden.   En ga je naar een nachtclub, dan kun je beter geen rugzak meenemen;   die wordt niet  aangenomen bij de garderobe.   Deze maandag begint het proces tegen de vermeende handlangers van de geradicaliseerde islamitische terrorist Mohamed Lahouaiej Bouhlel, die op 14 juli 2016 met een vrachtwagen een aanslag pleegde op de Promenade des Anglais in Nice. Daarbij kwamen 86 mensen om het leven. Na de aanslagen op 13 november 2015 in Parijs was dit de dodelijkste aanslag ooit in Frankrijk. Lahouaiej Bouhlel werd bij de aanslag doodgeschoten door de politie. De rechtszaak draait  om zeven mannen en een vrouw die hem geholpen zouden hebben. Zij riskeren gevangenisstraffen van vijf jaar tot levenslang. De rechtszaak vindt plaats in een speciale terrorismerechtbank in Parijs - tot onvrede van sommige advocaten en slachtoffers uit het Zuid-Franse Nice. In Nice kunnen slachtoffers en geïnteresseerden het proces wel via een videoverbinding volgen.  De zaak zal naar verwachting vier maanden duren.   Sinds 2015 passen Fransen dit soort kleine aanpassingen in hun gedrag elke dag toe. Ze vloeien voort uit het  Plan Vigipirate, het nationale veiligheidsplan om burgers te beschermen tegen terroristische aanslagen.  Het plan bestaat uit drie niveaus: het basisniveau vigilance (waakzaamheid), het niveau risque attentat (kans op een aanslag) waarbij tot tweehonderd extra veiligheidsmaatregelen horen en het hoogste niveau urgence attentat als een aanslag op handen, gaande, of net is afgelopen. Sinds de grote aanslagen in Parijs en Nice van 2015 en 2016 zijn alleen de twee hoogste niveaus van kracht geweest. Momenteel geldt het middelste niveau. Wie erop let, ziet overal tekenen van het Plan Vigipirate, zeker in grote steden: de affiches met evacuatieplannen bij grote musea, de groepjes zwaarbewapende militairen (momenteel drieduizend in heel Frankrijk) die met serieuze blikken rondlopen op stations en op straat, de  betonblokken of stalen paaltjes bij de ingang van sommige  parken.  De kenmerkende rood-zwart-witte driehoek van het Plan Vigipirate  is ook nooit ver weg: hij siert de gevels van scholen,  stations,  overheidsgebouwen, gebedshuizen en talloze andere ogenschijnlijk willekeurige panden, waar hij het heersende dreigingsniveau weergeeft. Het is bittere noodzaak, zegt luitenant-kolonel Vivien   van de Algemene Directie van de Staatsveiligheid (SGDSN) – die  zoals bij Franse militairen  gebruikelijk is niet bij zijn achternaam genoemd wil worden  – in  zijn kantoor in het Parijse staatsmonument Les Invalides. De weelderige rustplaats van Napoleon Bonaparte is tot in de puntjes beveiligd: bezoekers moeten  hun telefoon en laptop inleveren voor ze naar binnen mogen en worden bij iedere stap begeleid door een medewerker.  „Er zijn tal van indicatoren die ons brengen tot een pessimistische analyse over de kans dat er nog een grote aanslag plaatsvindt op het Franse grondgebied”, zegt hij in een sobere vergaderkamer die uitkijkt op de Eiffeltoren; aan de muur een portret van een jonge president Macron.   Als voorbeeld noemt hij  de twintigduizend inwoners van Frankrijk die zijn aangemerkt als mogelijk staatsgevaarlijk vanwege radicalisering, de toename van het aantal extremisten aan beide zijden van het politieke spectrum en de verspreiding van haatberichten en terroristische propaganda op internet. Sinds 2017  zouden in Frankrijk  46 aanslagen zijn verijdeld (waarvan 37 islamitisch geïnspireerd waren, acht extreem-rechts en één extreem-links). „De dreiging van terrorisme is een achtergrondgeluid dat niet verdwijnt.”    En dat geluid gaat gepaard met regels. „De antiterreurmaatregelen zijn sinds 2015 steeds meer onderdeel geworden van onze gewoonten en praktijken”, zegt terrorisme-expert Marc Hecker, tevens onderzoeksdirecteur van het Franse Instituut voor Internationale Betrekkingen (Ifri), telefonisch.  Uit opinieonderzoek  van onderzoekscentrum CREDOC blijkt ook dat een van de meest voelbare gevolgen van de aanslagen voor Fransen de toegenomen veiligheidsmaatregelen zijn.  „Je ziet dat zelfs op juridisch vlak de maatregelen tegenwoordig vallen binnen wat normaal gevonden wordt: maatregelen die eerder enkel ingezet mochten worden als er een noodtoestand van kracht was, zijn sinds 2017 ook opgenomen in de wet.” Zo zijn voor huiszoekingen in het kader van terrrorismezaken geen gerechtelijke bevelen meer nodig. Over het algemeen accepteren Fransen de maatregelen, zegt Hecker. „Ze worden verwelkomd omdat er  sprake is van een reële angst. In het verleden waren aanslagen gericht tegen specifieke groepen, zoals de joodse gemeenschap of journalisten, maar sinds de aanslagen van 13 november 2015 [waarbij islamitische terroristen 131 willekeurige mensen doodden bij een reeks aanslagen in Parijs en voorstad Saint-Denis, red.] bestaat het gevoel dat iedereen op elk moment, op elke plek slachtoffer kan worden van een aanslag. Daarom voelen mensen dat verstrekkende of beperkende maatregelen gerechtvaardigd zijn.”  Ook luitenant-kolonel Vivien zegt „over algemeen terug te krijgen dat men zich gerustgesteld voelt” bij het zien van patrouillerende militairen of andere uitlopers van het Plan Vigipirate. Hierbij speelt volgens Hecker mogelijk  mee dat Fransen het leger in principe  waarderen. „Uit opiniepeilingen blijkt dat meer dan 80 procent van de Fransen een positief beeld heeft van het leger – véél positiever dan bijvoorbeeld van politici en de media. Dat leidt ertoe dat de aanwezigheid van militairen eerder leidt tot geruststelling dan tot angst.”  Er klinkt heus wel eens kritiek, vooral omdat de maatregelen vrijheidsbeperkend kunnen zijn en de privacy in het geding kan komen bij grootschalige (online) surveillance.  „Maar die zorgen zijn weinig hoorbaar”, zegt Hecker.  Luitenant-kolonel Vivien zegt dat de veiligheidsdiensten zich er zeer bewust van zijn hoe beperkend sommige maatregelen kunnen zijn – denk aan  fouilleringen bij winkelcentra. „Om de balans tussen veiligheid en individuele vrijheid  te bewaken en te voorkomen dat de steun voor het plan erodeert, moeten we steeds weer afwegen of een maatregel echt noodzakelijk is, en hoe lang die moet gelden.” Dat de angst eventuele zorgen over de beperking van vrijheden overstemt, komt volgens beide mannen ook door de lange geschiedenis die Frankrijk heeft met terrorisme. „Terrorisme bestond al lang voor de golf islamitisch geïnspireerde aanslagen sinds 2015”, benadrukt Hecker. „Tijdens de Algerijnse oorlog (1954-1962) vonden talloze aan die oorlog gelieerde aanslagen plaats in Frankrijk. En in de jaren daarna  hebben we extreem-linkse en extreem-rechtse aanslagen gezien.  Dan waren er de aanslagen door seperatisten van Corsica, Baskenland en zelfs Bretagne. En terrorisme gelieerd aan het Palestijns-Israëlische conflict, terrorisme gelieerd aan Iran en Hezbollah”, somt hij op. „Fransen zijn het terrorisme als het ware gewend.”  Ook het Plan Vigipirate is niet nieuw: dat werd in 1978 ontwikkeld, hoewel het sinds de aanslagen in 2015 sterk is aangescherpt. Vivien: „Velen van ons zijn ermee opgegroeid. We weten hoe het is om te leven met de latente dreiging.” Wanneer en of het Plan Vigipirate kan worden teruggeschaald naar het basisniveau vigilance, kan niemand zeggen. „Volgens de principes wordt pas afgeschaald als er geen dreigingen meer zijn vast te stellen ten opzichte van Frankijk”, zegt Vivien. „En dat is helaas op korte termijn ondenkbaar.” Hecker voegt er aan toe dat het politiek ook lastig is om terug te gaan naar het laagste niveau: als er kort daarop  iets gebeurt, zal de regering dat voor altijd kwalijk genomen worden. Dit zal oud-president François Hollande beamen: hij kondigde op 14 juli 2016 de opheffing aan van de nationale noodtoestand, maar moest hier dezelfde avond op terugkomen vanwege de aanslag in Nice die 86 levens eiste.    Teruggaan naar het basisniveau zit er voorlopig dus niet in. Maar, benadrukt Vivien, niet alle tot tweehonderd maatregelen die horen bij het niveau risque attentat worden altijd toegepast en het verdwijnen van enkele van die maatregelen is niet ondenkbaar.  Dus wellicht kunnen rugzakdragers binnenkort toch weer naar de discotheek.||https://www.nrc.nl//nieuws/2022/09/04/fransen-nemen-regels-voor-lief-na-aanslagen-a4140723
2022-09-05||UvA: minder  buitenlandse studenten toelaten|| De Universiteit van Amsterdam wil de instroom van buitenlandse studenten voor de populaire studies psychologie en politicologie vanaf volgend studiejaar  beperken. De universiteit wil een proef met een quotum voor internationale studenten die zich melden voor de Engelstalige variant van die studies. Dat is een van de eerste maatregelen die volgens bestuursvoorzitter Geert ten Dam „broodnodig” zijn om Nederlandse studenten meer kans te geven deze studies te volgen.  Officieel mag het nog niet. Universiteiten hebben geen harde middelen om internationale studenten te weren – ze mogen niet selecteren op nationaliteit. Vandaar dit experiment, waarmee de UvA op de politieke besluitvorming wil vooruitlopen en onderwijsminister Robbert Dijkgraaf (D66)  wil helpen te „verkennen of een maximum aantal buitenlandse studenten leidt tot een grotere toegankelijkheid voor Nederlandse studenten”. Bovendien kan de UvA niet jaren wachten. „De werkdruk is te hoog, de aantallen zijn te groot”, zegt Ten Dam.  Op de UvA komt inmiddels twee derde van de studenten psychologie uit het buitenland. „We bereiken het punt dat Nederlandse studenten uit Hoorn, Emmen of Amsterdam-West niet terecht kunnen bij populaire studies, omdat ze worden weggeconcurreerd door studenten uit het buitenland”, zegt Ten Dam.   Ze wijst op de groei van alle universiteiten de afgelopen vijf jaar, en met name de toename van het aantal ‘internationals’. De UvA, bijvoorbeeld, groeide in vijf jaar van 31.000 naar 41.000 studenten; het aantal Nederlandse studenten groeide met 6 procent, het aantal buitenlandse verdrievoudigde tot ongeveer 13.000. In twintig jaar verdubbelde het aantal studenten aan universiteiten van 170.000 tot 340.000. Het aantal nieuwe buitenlandse studenten groeide van 6.500 in 2015 tot 18.000 vorig jaar. Dit  jaar beginnen  waarschijnlijk ruim 20.000 buitenlandse studenten.  Meer universiteiten willen de groei van het aantal internationale studenten afremmen. Volgens koepelorganisatie Universiteiten van Nederland zouden  twintig opleidingen een quotum  instellen voor buitenlandse studenten, als dat zou mogen.  Onder die opleidingen zijn psychologie, politicologie, mediastudies, future planet studies en communicatie aan de UvA, psychologie, artificial intelligence en computer science  aan de Vrije Universiteit in Amsterdam,  psychologie aan de Universiteit Maastricht, enkele studies zoals lucht- en ruimtevaarttechniek aan de TU Delft,  en opleidingen aan de Universiteit Twente.  Pieter Duisenberg, voorzitter van de koepel: „We vragen al sinds 2018 om wetgeving die het mogelijk maakt een numerus fixus in te voeren bij Engelstalige bachelors, waarbij we de Nederlandstalige variant toegankelijk houden. Mag niet. We willen ook dat opleidingen bijvoorbeeld kunnen zeggen:  maximaal vijftig studenten van buiten Europa. Mag ook niet.” Een wetsvoorstel dat dit  mogelijk zou maken, werd dit jaar door minister Dijkgraaf uitgesteld. „Als die instrumenten er komen, voeren we ze onmiddellijk in”, zegt Duisenberg.  Uit een rondgang van NRC onder alle universiteiten blijkt dat verreweg de meeste niet meer willen groeien. De groei van de afgelopen twintig jaar is niet gepaard gegaan met extra geld. Pas dit jaar is er bijna 1 miljard euro uitgetrokken voor extra personeel en ruimte. De groei wordt ook veroorzaakt doordat steeds meer Nederlandse leerlingen kiezen voor de universiteit – met als bijkomend effect dat veel hogescholen krimpen. Dat leidt tot overvolle collegezalen en hoge werkdruk voor docenten. Ook ontbreekt accommodatie: eerder deze maand riepen verschillende universiteiten internationale studenten al op níet naar Nederland te komen als ze geen kamer hebben.  ||https://www.nrc.nl//nieuws/2022/09/04/uva-minder-buitenlandse-studenten-a4140725
2022-09-05||‘Ik zie geld als een ruilmiddel voor leuke dingen’||‘Nadat ik erachter was gekomen dat een baan achter de computer niks voor mij is, ben ik de vrijeschoolpabo gaan doen. Als kleuterjuf ben je bezig de kinderen heel basale, maar ook heel belangrijke dingen te leren: hoe je samen kunt spelen, hoe je naar elkaar luistert, dat je fouten mag maken en dat het tijd kost om iets onder de knie te krijgen. „Inmiddels werk ik al vijf jaar als kleuterjuf op Vrije School Mareland in Leiden. In de kleuterklas spelen kinderen met natuurlijke materialen en is er veel vrijheid om bijvoorbeeld hutten te bouwen en de eigen fantasie te gebruiken. Ik zie veel blije kinderen bij ons op school. „Het gaat me na aan het hart dat kinderen zich vrij en veilig voelen om zichzelf te mogen zijn, zeker met betrekking tot hun huidskleur, gender en seksuele oriëntatie. Racisme en seksisme zitten helaas diep in de maatschappij ingebakken. Als je daar als leerkracht of ouder niet over praat, krijgen kinderen toch bepaalde stereotyperende beelden mee uit de omgeving. Ik probeer dat tegen te gaan door wél met kleuters te praten over deze diversiteitsthema’s, en door actief het vrijeschoolonderwijs zo divers en inclusief mogelijk te maken.” ‘Ik hou niet veel geld over. De vaste lasten voor mijn huis zijn al best hoog. Tel daar de kosten voor zorgverzekering en benzine – zeker tegenwoordig – bij op, en het is er snel doorheen. Aan het begin van de maand stort ik een bedrag op mijn spaarrekening, maar aan het eind van de maand moet ik dat vaak terugstorten. Het salaris voor basisschoolleraren is te laag, vind ik. Onderwijs is een van de belangrijkste dingen voor de maatschappij, het zou een goedbetaalde baan moeten zijn. „Ik werk al sinds mijn dertiende en heb een buffer opgebouwd. Ik heb nooit rood gestaan en nooit financiële problemen gehad. Maar mijn spaargeld groeit ook niet heel hard. Dat vind ik  jammer. Ik ben nu dertig en zou best een huis willen kopen. Ik heb geen hoge eisen, maar weet toch dat het niet realistisch is als leerkracht in je eentje. Ik deel nu een huurappartement met mijn zusje. „Ik zie geld als een ruilmiddel voor leuke dingen: naar een concert, uit eten, naar het theater. De eerste twee weken nadat ik salaris heb gehad, leef ik iets ruimer: dan koop ik een leuke jurk of ga een weekendje weg. Het is lekker om even het gevoel te hebben: ik heb weer salaris. Daarna word ik meestal zuiniger.” Netto-inkomen: 2.100 euro Vaste lasten: wonen (huur, gas/water/licht) 803 euro; zorgverzekering 137 euro; auto 260 euro; boodschappen 330 euro; sportschool 42 euro; dansen 50 euro; telefoonabonnement 28 euro; afbetaling studieschuld 60 euro; kleding 80 euro. Sparen: wat overblijft Laatste grote aankoop: vliegticket naar Praag 354 euro 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/04/ik-zie-geld-als-een-ruilmiddel-voor-leuke-dingen-a4140678
2022-09-05||‘Het bagatelliseren van dreigingen is geen basis voor beleid’||Nederland holt van crisis naar crisis, doordat de politiek onvoldoende verschillende - ook minder positieve - scenario’s doordenkt en zich daardoor te vaak laat overvallen door gebeurtenissen. Daarvoor waarschuwt de Wetenschappelijke Raad voor het Regeringsbeleid in de nieuwe rapportage Coronascenario’s doordacht: handreiking voor noodzakelijke keuzes, die samen met veertien adviescolleges is opgesteld.  Volgens WRR-voorzitter Corien Prins is de studie toepasbaar op meerdere crises waarin Nederland verzeild is geraakt, zoals de gevolgen van de oorlog in Oekraïne, de asiel- en migratiecrisis en de klimaatcrisis. Prins vindt dat het kabinet de bevolking te weinig voorbereidt op de mogelijke „disruptieve” gevolgen van de Oekraïne-crisis voor de  energie- en voedselzekerheid en vluchtelingenstromen. „Die communicatie is er gewoon niet.” De WRR vindt dat beleidsmakers te veel gericht zijn op de korte termijn en te vaak geneigd zijn te denken dat alles bij het oude blijft. Daardoor is er te weinig aandacht voor scenariodenken en strategische langetermijnkeuzes, schrijft de WRR. Dat leidt ertoe dat „politiek en samenleving zich telkens opnieuw laten verrassen door ontwikkelingen, dat beleidskeuzes daardoor ad hoc tot stand komen en dat het maatschappelijke vertrouwen in noodzakelijke maatregelen op de proef wordt gesteld”. Corien Prins (1961) studeerde Slavische taal- en letterkunde in Leiden. Ze is hoogleraar Recht en Informatisering aan Tilburg University  en sinds 2009 lid van de Koninklijke Nederlandse Akademie van Wetenschappen  (KNAW).  Bij de Wetenschappelijke Raad voor het Regeringsbeleid  (WRR) droeg ze onder andere bij aan publicaties over digitale ontwrichting. In 2017 werd ze voorzitter van de WRR. Het rapport hanteert de term ‘normalcy bias’. Wat is dat en waarom is dat een probleem? „Dat is de bekende psychologische reflex om een potentiële dreiging te bagatelliseren. In het begin van de coronacrisis dacht Nederland dat het hier – ondanks de beelden uit China en Italië – niet zo’n vaart zou lopen. En in de zomer van 2020 was er al de reflex van de terugkeer van het ‘oude normaal’. Dat is een begrijpelijke en menselijke reactie, maar als uitgangspunt voor beleid en collectief handelen is deze neiging ongeschikt.  „Door ‘normalcy bias’ kunnen we ons bepaalde dingen nauwelijks voorstellen. Maar de Oekraïne-oorlog kan wel eens het begin zijn van een kantelende wereldorde waarbij China uiteindelijk  de rol van de VS overneemt als wereldmacht en veel meer ruimte geeft aan Rusland. Dat is geen fijn vooruitzicht, maar wel iets wat de politiek moet doordenken. Nederland is altijd volledig op de VS gericht geweest.” Houdt de politiek voldoende rekening met extreme gevolgen die de Oekraïne-oorlog op kortere termijn kan hebben? „Nee, terwijl die crisis een aantal dingen op z’n kop zet, zoals de energievoorziening, maar ook zaken als voedselzekerheid. Als er wereldwijd grotere voedseltekorten ontstaan, kunnen nog veel meer migranten onze kant op komen. Al die zaken moet je in samenhang bezien, maar dat gebeurt niet. Het gaat nu alleen over de inflatie. Terwijl je bij een dreigende mondiale voedselcrisis voor een fundamentele keuze komt te staan: kiezen we als landbouwland Nederland voor ons eigen land en voedsel door bijvoorbeeld exportbeperkingen, of voor internationale solidariteit, om mensen te helpen en zo mogelijk grote migratiestromen te voorkomen?” Is de communicatie richting burgers over al die mogelijke gevolgen op orde? „Nee, die is er helemaal niet. Het kabinet zou burgers moeten meenemen in hoe ingewikkeld deze crisis is, hoe disruptief de gevolgen kunnen zijn en dat er fundamenteel zaken gaan veranderen. Ik hoop dat in de Troonrede de waarschuwing zit dat deze crisis niet snel voorbij zal zijn en dat hoewel de overheid kan bijspringen, het voor veel mensen een hele moeilijke tijd wordt.” Ontbreekt het op meer terreinen aan scenariodenken? „Je ziet het ook bij de klimaatcrisis. Het debat gaat alleen over het verminderen van uitstoot. Wat ontbreekt is een discussie over adaptatie, hoe we ons land richting 2050 gaan aanpassen aan de gevolgen van de zeespiegelstijging. Het beleid gaat heel erg uit van één bepaald scenario, maar het kan door de sombere voorspellingen over de temperatuurstijging heel goed zijn dat het water veel hoger gaat komen dan we nu denken. Gaan we dan nog woningen in de polders bouwen, of meer in het hogere land van Nederland? In minder gunstige scenario’s zal het versterken en ophogen van dijken en het vernieuwen van sluizen nog veel grotere investeringen vragen.” Het is met al die crises maar te hopen dat het coronavirus zich rustig houdt. Een jaar geleden schetste de WRR verschillende scenario’s, heeft het kabinet daar  voldoende mee gedaan? „In het coronadebat is het scenariodenken wel iets meer op de agenda gekomen, het kabinet is bezig gegaan met een langetermijnplan en werkt nu aan permanente wetgeving voor pandemiebestrijding, dat is winst. Maar er is meer actie nodig, van het hele kabinet. Het opstellen van een goed langetermijnplan duurt te lang, er is te weinig urgentie. Minister Kuipers heeft  de bal bij de samenleving gelegd. Terwijl de overheid te allen tijde de eindverantwoordelijkheid heeft en een goede belangenafweging moet maken. Dat is echt snel nodig. „Scenariodenken betekent dat je in relatief gunstige tijden zoals nu voorbereidingen treft voor álle scenario’s. We weten echt niet of de coronacrisis voorbij is. Het kan ineens superslecht gaan, als er morgen een ongelofelijk vervelende variant opduikt. Laten we nu een goede discussie voeren over  wat we dan doen. Anders ben ik heel bang dat we straks toch weer worden verrast.”||https://www.nrc.nl//nieuws/2022/09/04/waarschuw-burger-voor-moeilijke-tijden-a4140721
2022-09-05||Uitpuilende collegezalen en ellenlange wachtlijsten: universiteiten willen niet meer groeien|| Lees het volledige nieuwsbericht: De Universiteit van Amsterdam wil minder buitenlandse studenten
  Uitpuilende collegezalen en wachtlijsten voor studentenverenigingen, sportclubs en kamers. De universiteiten, die maandag 5 september het academisch jaar openen, barsten uit hun voegen. Nog nooit schoven zoveel studenten aan in de collegebanken. Hun aantal verdubbelde in de afgelopen twintig jaar: van 170.000 in 2001 naar 340.000 nu. En het einde van die groei is niet in zicht. Steeds meer Nederlandse scholieren kiezen liever voor een universitaire studie dan voor een meer praktische opleiding aan een hogeschool. En Nederlandse universiteiten zijn populair bij internationale studenten, want het niveau is hoog en het collegegeld laag vergeleken met andere landen.  Probleem: de meeste universiteiten wíllen niet nog groter worden, blijkt uit een rondgang van NRC langs alle veertien universiteiten. Ze vinden het wel mooi zo en willen de aantallen kunnen afremmen. Uitzonderingen daargelaten – de Technische Universiteit Eindhoven wil juist wel groeien en de Universiteit Twente heeft er geen bezwaar tegen vanwege de grote vraag naar hoogopgeleide ingenieurs. „Wij zeggen al jaren dat we geen enkele groeiambitie hebben”, zegt rector magnificus Henk Kummeling van de Universiteit Utrecht. Afgelopen collegejaar stonden bijna 38.000 studenten ingeschreven op zijn universiteit, ruim 6.000 meer dan vijf jaar eerder. Daarmee is de grens wel bereikt, zegt Kummeling. De druk op ruimte, op docenten, eigenlijk op álles, is groot in Utrecht. De afgelopen maanden werden in razend tempo kantoorruimtes en een parkeerplaats omgevormd tot collegezalen voor onderwijs. Kan zijn universiteit kwalitatief goed onderwijs leveren met deze aantallen? Kummeling aarzelt even. „Ik dénk dat het kan. Maar het is wel erg lastig geworden.” Tilburg University is „heel bewust gegroeid”, de afgelopen jaren, tot 20.000 studenten, vertelt rector magnificus Wim van de Donk. „Maar nu is het mooi. We groeien liever in betekenis dan in aantallen.” De opleiding finance concurreert onder meer met het Amerikaanse Stanford – er komen kandidaten uit de hele wereld op af – en daar is Tilburg blij mee. Maar op een goed moment kwamen er heel veel Duitse studenten op psychologie af. „We waren dus tevreden met de landelijke numerus fixus voor psychologie. Het is echt per opleiding en per stad verschillend en je moet per opleiding en stad kijken wat nodig is om de aantallen te beheersen.” Universiteiten zoeken naarstig naar manieren om de groei te beteugelen. De universiteiten van Utrecht en Amsterdam werven bijvoorbeeld al geruime tijd geen internationale studenten meer – al lijkt dat nauwelijks effect te hebben. Vrijwel alle universiteiten riepen hun internationale kandidaten in de zomer op vooral níet naar Nederland te komen als ze nog geen kamer hebben. Of dat heeft gewerkt, is pas in oktober duidelijk wanneer blijkt of studenten die zich eerder dit jaar aanmeldden ook daadwerkelijk komen. Bij de Erasmus Universiteit Rotterdam is het aandeel internationale studenten al jaren stabiel, rond 23 procent, zegt rector magnificus Annelien Bredenoord. De universiteit is in vijf jaar wel van 26.000 studenten naar 37.000 gegroeid. Op zichzelf is dat goed voor de samenleving, vindt Bredenoord. „Hoe meer mensen wetenschappelijk leren denken en kennis verwerven, hoe beter.” Maar soms is de groei bij een bepaalde studie disproportioneel en dan móet een universiteit kunnen ingrijpen. Bovendien moet de financiering, voor alle universiteiten, meegroeien met de aantallen studenten, zegt zij. „Er is nu voor het eerst fors in geïnvesteerd door het kabinet. Dat is mooi en moet ook echt zo blijven.” In Amsterdam is de groei het extreemst. De hoofdstad is aantrekkelijk voor internationale studenten.  Zo aantrekkelijk dat een derde van de studenten aan de Universiteit van Amsterdam (41.000 in totaal) uit het buitenland komt. Bij sommige populaire studies, zoals psychologie, zelfs twee derde. Dat kan zo niet langer, zegt bestuursvoorzitter Geert ten Dam. „We bereiken het punt dat Nederlandse vwo-scholieren níet terecht kunnen bij populaire studies omdat ze worden weggeconcurreerd door studenten uit het buitenland.” Studenten kijken met argusogen naar de almaar uitdijende universiteiten. „We maken ons zorgen dat de onderwijskwaliteit daalt”, zegt Terri van der Velden, voorzitter van studentenorganisatie ISO. „Er zijn opleidingen, zoals rechten of bedrijfskunde, waar achthonderd eerstejaars in een collegezaal zitten. Los van dat je soms de helft niet verstaat, is het zó onpersoonlijk! Terwijl contact tussen studenten en docent helpt bij de voortgang van de studie.”  Harde middelen om de groei af te remmen, hebben universiteiten niet. Ze mogen bijvoorbeeld niet selecteren op nationaliteit. Een wetsvoorstel dat universiteiten de mogelijkheid biedt een numerus fixus in te stellen voor de Engelstalige variant van een opleiding en níet voor de Nederlandstalige werd voor de zomer door minister Robbert Dijkgraaf (Onderwijs, D66) vooruitgeschoven. „Ik erken de problemen die ontstaan door de komst van grote aantallen internationale studenten”, laat Dijkgraaf in een schriftelijke reactie weten.  Hij begint binnenkort met „een verkenning naar een toekomstbestendig stelsel van hoger onderwijs en onderzoek”. Dat moet leiden tot nieuwe „wettelijke sturingsinstrumenten” waarmee universiteiten de aantallen internationale studenten kunnen beheersen. „Zonder dat de voordelen van internationalisering in het gedrang komen.”   Mooi dat de minister dit nu doet, vindt Pieter Duisenberg, voorzitter van koepelorganisatie Universiteiten van Nederland. „Wij vragen sinds 2018 om instrumenten waarmee universiteiten de instroom beter kunnen beheersen.”  Dat is hard nodig, ziet Duisenberg. „Er zijn miljóenen studenten uit landen als China en India, die op zoek zijn naar goed hoger onderwijs. Om aan die behoefte tegemoet te komen, zou je wereldwijd elke week een nieuwe universiteit willen openen. Dat gebeurt niet, en dus melden ze zich bij de gevestigde universiteiten. Die moeten kunnen ingrijpen als de kwaliteit en de toegankelijkheid van het onderwijs door de enorme aantallen in gevaar komt.” Dat punt, zegt Duisenberg, is voor een aantal universiteiten inmiddels bereikt. Zeker twintig opleidingen zouden een numerus fixus willen instellen voor buitenlandse studenten of een quotum willen hanteren als dat mocht. Rianne Letschert, bestuursvoorzitter van de Universiteit Maastricht, krijgt een „vervelende bijsmaak” bij de wens om het aantal internationale studenten te beperken. Ja, er zijn grenzen aan de groei van universiteiten, óók in Maastricht, maar zij zit niet te wachten op nieuwe regels die voor álle universiteiten gelden en die als voornaamste doel hebben de groei van internationale studenten af te remmen. „Onze universiteit ís internationaal. Er is in deze regio grote behoefte aan internationaal talent. Meer dan de helft van onze studenten en het wetenschappelijk personeel komt uit het buitenland. Van hen hoor ik dat ze zich niet meer welkom voelen door de discussie over de groei van Nederlandse universiteiten die alleen maar te wijten zou zijn aan buitenlandse studenten”. Overigens verlaat 75 procent van de afgestudeerde buitenlanders volgens Nuffic binnen vijf jaar Nederland weer. Natuurlijk, zegt Letschert, de universiteiten moeten toegankelijk blijven voor Nederlandse studenten. Om dat te blijven garanderen, zijn scherpere afspraken nodig op landelijk niveau. „Maar creëer vooral geen eenheidsworst en laat de samenstelling van een studentenpopulatie passen bij het profiel van de universiteit en de regio waarin die geworteld is. Laten we niet studenten uitsluiten omdát ze uit China of India komen.” Bovendien: nu zeggen dat je een studentenstop wil, is kortetermijndenken. „Laten we eens beginnen met de vraag wat onze samenleving nodig heeft de komende decennia. Nu studenten weren, betekent misschien dat we ze over vijf jaar weer moeten smeken om te komen.”    Dat bepleit Duisenberg ook: kijk wat de komende jaren nodig is op de arbeidsmarkt voor je gaat zeggen dat er minder academici moeten komen. „De vraag naar hoogopgeleid personeel neemt toe, kijk maar naar de vacatures. Hoe dat er in de toekomst uitziet? Het eerlijke antwoord is: we hebben het niet goed in kaart.” Niet alleen internationale studenten zorgen voor de snelle groei van universiteiten. Ook vwo-leerlingen kiezen de laatste jaren vrijwel standaard voor een studie aan de universiteit in plaats van een hogeschool. Met als gevolg dat veel hbo’s krimpen. „Twee derde van de groei in de afgelopen jaren komt door Nederlandse studenten”, zegt Duisenberg. „Dat is deels demografisch en deels omdat  aankomende studenten steeds meer voor de universiteit kiezen en niet voor het hbo.” Er is een sterke sociale druk om naar de universiteit te gaan, ziet  rector magnificus Henk Kummeling van Utrecht. „Op het vwo horen leerlingen van ouders en de decaan: het is zonde als je niet naar de universiteit gaat.” Daar valt winst te behalen, zegt ook Terri van der Velden van ISO. Hoe? „Betere voorlichting aan vwo-scholieren. En wat ons betreft een striktere scheiding tussen universiteit en hogeschool.” Rector magnificus Wim van de Donk van Tilburg erkent dat er „veel te doen is” aan de toelatingsgesprekken met scholieren. „Niet iedereen weet waar hij of zij aan begint.”  ||https://www.nrc.nl//nieuws/2022/09/04/universiteiten-willen-niet-meer-groeien-a4140712
2022-09-05||De man die Europa over Big Tech adviseert waarschuwt: &#8216;De wereld zag nog nooit zo&#8217;n machtsconcentratie&#8217;||In het statige Palazzo Cesaroni, in de Italiaanse stad Perugia, was de ironie van de situatie moeilijk over het hoofd te zien. De grote zaal van het neoklassieke gebouw zat op een vrijdagmiddag in april vol journalisten, die lang in de rij hadden gestaan om een discussie bij te wonen over de macht van de grote techbedrijven: Google, Apple, Meta (voorheen Facebook), Amazon en Microsoft. En vooral over de vraag of die macht niet nodig aan banden gelegd moet worden. De bijeenkomst was onderdeel van een internationale conferentie voor en door journalisten, die mede mogelijk werd gemaakt door sponsorgeld van … Google en Meta.  Op een groot scherm werden voor  de discussie begon korte filmpjes vertoond, waarin beide bedrijven hun goede werken voor de media aanprezen en de miljoenensteun die ze de sector verstrekken. „Wij werken samen met journalisten en uitgevers om een bloeiende nieuwssector op te bouwen en te steunen” (Google). „Wij werken met partners over de hele wereld om online-trainingen en hulpmiddelen aan te bieden, die gratis zijn en open staan voor iedereen” (Meta). Paul Nemitz (1962) studeerde rechten in Hamburg en Washington. Sinds 1990 werkt hij bij de Europese Commissie, waar hij zich onder meer bezighield met zee- en visserijrecht, mededinging en transport. Hij onderhandelde met de VS over privacywetgeving en was verantwoordelijk voor de voorbereiding van de privacywet AVG.  Sinds 2017 is hij hoofdadviseur in het directoraat-generaal Justitiebeleid en Consumentenbescherming. Daarnaast is hij lid van de commissie die voor de Duitse regering richtlijnen ontwikkelt voor bescherming van het individu in het informatietijdperk. Ook is hij lid van de aan het Amerikaanse onderzoeksinstituut  MIT verbonden Council on Extended Intelligence. Een betere illustratie bij zijn betoog had Paul Nemitz, hoofdadviseur bij het directoraat-generaal Justitie en Consumentenzaken van de Europese Commissie, zich nauwelijks kunnen wensen. De macht van deze bedrijven is zó groot, hield hij zijn gehoor in Perugia voor, „dat in Brussel de olifant in de kamer deze vraag is: kan de democratie haar primaat over de grote tech-bedrijven nog wel doen gelden? Of moeten we ons neerleggen bij de heerschappij van de technologie?” Als onderhandelaar namens de Europese Commissie heeft de Duitse jurist Nemitz veel ervaring opgedaan met Big Tech, onder meer bij de invoering van de Europese privacywet AVG  en andere regulering waar de technologiebedrijven tegen te hoop liepen. En ja, hij wil er best nog eens over doorpraten, zegt hij na afloop. Maar „lees  eerst Prinzip Mensch”, het boek over „macht, vrijheid en democratie in het tijdperk van de kunstmatige intelligentie”, zoals de ondertitel luidt van dit lijvige werk dat Nemitz schreef samen met de journalist (en studievriend) Matthias Pfeffer. Het boek blijkt een grondige analyse van de almaar groeiende macht van de grote Amerikaanse techbedrijven en de bedreiging die daar volgens de auteurs van uit gaat voor onze democratie. Tijdens zijn vakantie op een rustig Duits Waddeneiland legt de invloedrijke EU-ambtenaar op een mooie augustusdag uit wat er op het spel staat en wat Europa kan doen om te voorkomen dat alomtegenwoordige digitale technologieën de regie overnemen in nog meer aspecten van ons leven. Waarom heet uw boek Prinzip Mensch? „Die titel is geïnspireerd op het boek Prinzip Verantwortung, uit 1979, van de filosoof Hans Jonas, een Joodse migrant uit Duitsland die doceerde aan de New School for Social Research in New York. Voor onze door technologie gedomineerde samenleving is hij een van de relevantste filosofen. Hij schreef over een nieuw soort morele verantwoordelijkheid, die mensen niet alleen jegens elkaar hebben, maar ook jegens de natuur en het collectieve voortbestaan van de mensheid. „Als er technologieën zijn die op de lange termijn tot het uitsterven van de mensheid kunnen leiden, of die onze manier van leven ingrijpend kunnen veranderen, zei hij, dan hebben we de verantwoordelijkheid er vandaag al actie op te ondernemen. Ook als we niet zéker weten hoe het zich verder zal ontwikkelen. „Jonas doelde primair op kernenergie. Maar hij had het ook al over technologieën die onze geest kunnen beïnvloeden – waarbij hij vooral dacht aan drugs. Zijn ‘voorzorgsprincipe’ is deel van het Europese recht geworden, eerst alleen bij milieubescherming, later als algemeen beginsel. Mijn co-auteur en ik hebben geprobeerd dat verantwoordelijkheidsbeginsel van Jonas over te brengen op onze digitale toekomst.” Over de bijeenkomst in Perugia zegt Nemitz: „Het is tegenwoordig heel moeilijk een conferentie of een academische instelling te vinden waar de relatie tussen internet en samenleving wordt onderzocht, en waar Big Tech níet op de een of andere manier financieel aan bijdraagt. Die bedrijven zijn zo rijk, dat ze hun geld kunnen gebruiken om overal vrienden te maken. Ze proberen een amicaal sfeertje te scheppen, waarin het ongemakkelijk of zelfs pijnlijk wordt om directe kritiek op ze te leveren. Dat is zorgelijk. Want als je geen onafhankelijke wetenschappers en journalisten hebt, dan ziet het er somber uit voor onze democratie. „Maar”, zegt Nemitz met een zuur lachje,  „als je uit principe nooit naar bijeenkomsten gaat die door één van die ondernemingen gesponsord worden, dan blijven er weinig podia waar je kan spreken over. In Brussel hebben die technologie-ondernemingen grote kantoren. Ze huren politici en oud-diplomaten in, die weten hoe ze overheden moeten benaderen.  De voormalige leider van de Britse Liberale Partij, oud-vice-premier Nick Clegg, is nu toplobbyist van Meta. De speciale ambassadeur die Denemarken had aangesteld voor contacten met de technologiebedrijven, leidt inmiddels het Europese kantoor van Microsoft” (waar hij verantwoordelijk is voor contacten met Europese overheden). Google, Meta en de andere tech-reuzen hebben afgelopen jaren veel kritiek gekregen op de manier waarop ze persoonlijke gegevens van gebruikers verzamelen en te gelde maken, hoe ze de politieke opvattingen van mensen kunnen manipuleren, nepnieuws verspreiden en inspelen op de psychische toestand van gebruikers. Maar Nemitz’ kritiek is breder. Hij richt zich in de eerste plaats op de enorme macht die de megabedrijven hebben kunnen verzamelen, terwijl overheden ze lieten begaan. „Nergens ter wereld hebben we ooit zo’n grote machtsconcentratie gezien. Niet alleen horen ze tot de rijkste ondernemingen met de grootste beurswaarde op Wall Street. Ze hebben de controle over communicatienetwerken en de manier waarop we ons informeren. Ze weten meer over ons als individu, over ons gedrag online en offline, dan wie dan ook. Van miljarden mensen kunnen ze een profiel aanleggen. En als zich innovatieve concurrenten aandienen, imiteren ze die of nemen ze die over.” Waarom is dat een bedreiging voor de democratie? „Door die dominante positie moeten we ons afvragen of we als burgers nog wel  kunnen meedoen aan het vormgeven van onze samenleving, of dat we voortaan alleen nog maar consumenten zijn. Dat is de kwestie waarover nu gestreden wordt bij regulering van de grote technologiebedrijven in Brussel en ook in het Amerikaanse Congres.  „Zelfregulering en gedragscodes werden lang gezien als de beste manier om de ontwikkeling van het internet te begeleiden. In Brussel hebben we dat ook decennialang geprobeerd. Maar het werkte in veel gevallen niet.  „Het meest verbijsterende voorbeeld was de toezegging van de bedrijven dat er één oplader zou komen die voor alle telefoons te gebruiken zou zijn. Alleen kwam het er decennialang steeds maar niet van. Dus hebben we het nu toch maar wettelijk vastgelegd. We kiezen weer voor bindend recht, tot stand gekomen via democratische procedures. Steeds meer mensen, ook in het Amerikaanse Congres, erkennen dat dat nodig is.” Maar democratische molens malen langzaam, terwijl de technologie zich razendsnel ontwikkelt. Loopt wetgeving niet altijd achter? „Een democratische proces is traag, omdat we willen dat veel partijen kunnen meepraten voor er een besluit wordt genomen. In een democratie wil je ook dat er een scheiding van machten is. In de tech-sector hoeft dat allemaal niet. Daar heerst een cultuur van, zoals Meta-topman Mark Zuckerberg ooit zei, Move fast and break things. Daar heeft men het innovatiemodel van het ‘minimaal levensvatbare product’: je brengt een eerste versie van je software op de markt, en op basis van de reacties van gebruikers pas je het product stapje-voor-stapje steeds een beetje aan tot je tevreden bent. „Wetgeving kan je niet iedere vier weken aanpassen. Een democratische samenleving kan nooit functioneren als de tech-wereld. De tech-bedrijven proberen burgers ervan te overtuigen dat technologie voor alle problemen een oplossing biedt. Maar ze hebben veel te lang de vrije hand gehad. Hun instelling is: Als je af en toe de wet breekt, nou ja, dan betalen we toch die boete van een paar miljard? Maar dat moet afgelopen zijn.   In een vrije samenleving moet er tegenwicht zijn tegenover de macht van geld en technologie.” Foto Gordon Welters
 Meta heeft vorig jaar een onafhankelijke raad van beroep ingesteld, de Oversight Board. Gebruikers kunnen daar besluiten van Facebook en Instagram aanvechten. Is dat niet genoeg? „Dat idee komt voort uit de oorspronkelijke ambitie van de tech-platforms om te opereren als een staat en volgens eigen regels. Ik herinner me discussies die we met ze hadden, nog voor er een Europese gedragscode tegen online haatzaaien  en het oproepen tot geweld op internet was. Omdat hun systemen over de hele wereld worden gebruikt, betoogden ze, konden ze maar één set regels naleven en niet de van land tot land verschillende nationale wetten.  „Dat was natuurlijk onacceptabel. Als je dat doordenkt kunnen democratieën niet meer functioneren, want die zijn altijd regionaal beperkt. In de Europese Unie moeten ze de Europese regels naleven. Dus als Meta of andere bedrijven een mechanisme in het leven roepen om intern beroep aan te tekenen is dat prima. Maar niet als ze daarmee proberen de plaats van nationale of Europese rechtsspraak in te nemen.” Waarom bent u bezorgd over de ontwikkeling van kunstmatige intelligentie? „Steeds meer systemen die vroeger door mensen draaiend werden gehouden, worden nu door automatische systemen uitgevoerd, al dan niet met kunstmatige intelligentie. Bij het selecteren van sollicitatiebrieven bijvoorbeeld, of het analyseren van röntgenfoto’s en andere medische beelden – twee heel gevoelige terreinen, waar de resultaten  ingrijpende gevolgen kunnen hebben. „Door het inzetten van kunstmatige intelligentie verliezen mensen bepaalde vaardigheden. En belangrijker: ze verliezen het vermogen en de bereidheid om die systemen te vernieuwen en te verbeteren. Kunstmatige intelligentie functioneert op basis van data die gisteren of eergisteren zijn verzameld. Een systeem stelt daar geen kritische vragen bij en is nooit ontevreden met de uitkomst. „Een mens kan zijn werk óók routinematig uitvoeren, maar er kan een moment komen dat hij of zij zegt: dit systeem is toch niet goed, we moeten het veranderen. Vooruitgang ontstaat vaak uit ontevredenheid, of uit een droom over een niet bestaande werkelijkheid, door verbeeldingskracht. Dat zijn uniek menselijke eigenschappen – die in kunstmatige intelligentie niet aanwezig zijn. Daarom moeten we heel voorzichtig zijn steeds meer handelingen aan automatische systemen over te dragen. Daar moet nieuwe regulering voor komen, en daar wordt in Brussel aan gewerkt. „Vooral voor staatsorganen is dat heel belangrijk.  Als besluiten op basis van automatische systemen worden genomen, moet je er niet alleen voor zorgen dat de regels worden toegepast, maar ook dat je het systeem zo nodig kan veranderen als het blijft vastzitten in een verkeerd spoor. Zoals jullie in Nederland hebben gezien bij de Toeslagenaffaire. „Aan veel universiteiten en bij allerlei bedrijven wordt geweldig onderzoek gedaan naar kunstmatige intelligentie. Maar het vermogen om alle innovatieve elementen samen te brengen in een functionerend systeem ligt grotendeels in de handen van de techreuzen. Zij beschikken over de kennis, het geld en de grote hoeveelheden data die nodig zijn. „Microsoft, Apple, Google en Amazon investeren nu miljarden in spraaktechnologie. Het zou bijvoorbeeld verplicht moeten worden dat gebruikers altijd duidelijk wordt gemaakt of je met een echt mens spreekt of met een machine. „De bedrijven proberen ook allemaal actief te worden in de gezondheidszorg. Google is de grootste verzamelaar van gezondheidsdata ter wereld. Met hun technologie kunnen ze zeker grote verbeteringen in de zorgsector tot stand brengen. Maar door hun omvang maken ze het andere bedrijven  moeilijk om op dat terrein ook winstgevend te zijn. En willen we echt dat essentiële publieke diensten, zoals gezondheidszorg, straks alleen nog maar geleverd kunnen worden door de reuzen uit Silicon Valley?” Waarom wordt het grote Microsoft over het algemeen veel minder bekritiseerd dan Facebook en Google? „Dat verbaast me ook. Zowel in Europa als bij hoorzittingen in het Amerikaanse Congres slaagt Microsoft erin altijd gezien te worden als een beetje anders dan de andere tech-reuzen. Al die grote bedrijven hebben een ander verdienmodel, maar als je kijkt naar hun macht hoort Microsoft er zeker bij. „De greep van Microsoft op het openbaar bestuur in Europa is enorm. De afhankelijkheid van software van Microsoft bij de Europese Commissie, nationale overheden en lagere bestuursorganen is verbijsterend. Daar moeten we van af. Het is nooit goed om zo afhankelijk te zijn van één leverancier, niet als het gaat om de levering van olie en gas, en ook niet bij software die cruciaal is voor  onze digitale infrastructuur. Europa  moet diversifiëren.” „Het beleid van de afgelopen twintig jaar heeft ertoe geleid dat de zoekmachine van Google in Europa een marktaandeel heeft van meer dan negentig procent. Amerikaanse bedrijven hebben hier zo dominant kunnen worden door het neoliberale digitale beleid van zelfregulering in die jaren.” De greep van Microsoft op het openbaar bestuur in Europa is enorm Als de Nederlandse koning niet wegens longontsteking had moeten afzeggen, was hij deze week in Californië op bezoek gegaan bij Google, om te spreken over de klimaatdoelstellingen van het bedrijf. Nu gaat koningin Máxima alleen. Nemitz wil geen oordeel geven over het bezoek zelf. „Maar het is goed om dit soort bedrijven te confronteren met de argumenten waarmee wij in Europa Big Tech bekritiseren.” „En op klimaatgebied staan ze zeker voor enorme uitdagingen. Denk aan de energie die gebruikt wordt om een systeem van kunstmatige intelligentie te ontwikkelen, en vervolgens te gebruiken. Of de energie die gewone computercentra nodig hebben voor koeling. En de energie voor streamingdiensten. Je moet niet alleen kijken naar die bedrijven zélf  en hoe ze hun eigen invloed op het klimaat aanpakken, maar ook naar de effecten van hun producten. Als de boodschap steeds is: zorg dat je voortdurend online bent, leidt dat ook tot een enorm energiegebruik.” Op het gebied van privacy en marktwerking heeft de EU Big Tech aan een aantal nieuwe wetten gebonden. Aan regulering van kunstmatige intelligentie om de risico’s ervan te beperken en transparantie te bevorderen wordt gewerkt. Wat is de volgende stap? „We moeten zorgen dat die wetten werken en dat ze nageleefd worden, vooral door Big Tech. Zodat die regulering in twee opzichten bijdraagt aan onze digitale soevereiniteit: dat de bevolking haar democratische rechten kan uitoefenen, en dat we onze afhankelijkheid van anderen minder groot maken. „En laten we niet naïef zijn over de macht van deze concerns. Ze procederen veel en tot het uiterste, daar hebben ze onbeperkt geld voor.” 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/04/vertrouw-niet-op-algoritmes-die-missen-verbeeldingskracht-a4140587
2022-09-05||Deze show laat Zuid-Koreanen lachen om hun Noorderburen. Zo begint de hereniging||‘Toen Ho Chi Minh overleed, vonden ze alleen een paar oude schoenen”, vertelt een hoogleraar  op een Zuid-Koreaanse tv-set over de gewezen  Noord-Vietnamese communistische leider.   „De Noord-Koreaanse dictator Kim Il-sung probeerde zich altijd aan Ho te spiegelen, maar was een van de rijkste tirannen van de twintigste eeuw”, zegt de hoogleraar.  In de studio in Goyang, een satellietstad van Seoul, worden opnames gemaakt van het   Zuid-Koreaanse tv-programma Nu onderweg om je te ontmoeten, een komisch praatprogramma   dat gemaakt wordt met de expliciete doelstelling Noord- en Zuid-Koreanen dichter bij elkaar te brengen. Oeh- en aah-klanken galmen door de studio, waar ondanks het zware onderwerp de gesprekken veelvuldig door gelach en geklap worden onderbroken.   Het is aanstaande  vrijdag 9 september precies 74 jaar geleden dat in Pyongyang de ‘Democratische Volksrepubliek Korea’ werd uitgeroepen, zoals Noord-Korea formeel heet. Een paar weken eerder had Zuid-Korea een onafhankelijke staat geproclameerd. Daarmee werd de tweedeling van het schiereiland, die al sinds 1945 een feit was,  geïnstitutionaliseerd. Het oorspronkelijke plan was dat uiterlijk 1950 de hereniging zou zijn afgewikkeld, maar zoals we in 2022 kunnen zien is de divisie nog hoogst actueel.  Dat de Koreaanse hereniging nog altijd een verre toekomstdroom lijkt, ligt in ieder geval niet aan    Nu onderweg om je te ontmoeten. De energieke show probeert al ruim tien jaar met meerdere formats de Koreaanse harten rijp te maken voor het herenigingsideaal. Meerdere Noord-Koreaanse vluchtelingen die te gast waren in een uitzending prezen het programma – hierdoor zouden Zuid-Koreaanse kijkers hen als echte, volwaardige mensen leren kennen. Noord-Koreaanse ballingen hebben in Zuid-Korea vaak te maken met discriminatie.  De set in de studio doet denken aan Panmunjom, het terrein op de grens tussen beide Korea’s waar onderhandelingen tussen de  landen plaatsvinden. De blauwe VN-huisjes zijn nagebouwd en er wapperen vlaggen van de Verenigde Staten, Zuid-Korea en  de zogeheten ‘Herenigingsvlag’. Die laatste doet dienst als vervanging van het Noord-Koreaanse dundoek, dat volgens Zuid-Koreaanse wetgeving niet zomaar mag worden opgehangen en op tv uitgezonden.  Op deze maandagmiddag gaat het programma in op de Noord-Koreaanse bijdrage aan de Vietnamoorlog, waarbij een hoogleraar, journalist en een gevluchte Noord-Koreaanse oud-diplomaat zijn aangeschoven. Er is bewust voor gekozen om K-popzanger Kim Jong-min (42)  uit te nodigen om mee te praten, al heeft hij geen expertise in Noord-Koreaanse geschiedenis. „Hij kan de rol van de kijker vervullen, als iemand die generieke vragen stelt”, zegt  Jang Hee-Jeong (47), schrijver en bedenker van het programma. „Ik wil dat het gesprek flexibel verloopt, het moet een sfeer hebben zoals je met vrienden zou kletsen.”   Terug in de studio vertelt een deskundige: „Noord-Koreanen moesten Vietnamees leren spreken, om zo te verbergen dat het land daar meevocht tegen de Verenigde Staten.” Pyongyang had immers kritiek geleverd op de keuze van Amerika om actief mee te vechten in de Vietnamoorlog en gaf zelf pas in 2018 openlijk toe Noord-Koreanen naar Vietnam te hebben gestuurd. „Zelf kregen de militairen van het propaganda-apparaat te horen dat ze moesten verbergen dat ze Noord-Koreaans waren om te voorkomen dat Amerikaanse soldaten doodsbang voor ze op de vlucht zouden slaan.” Opnieuw gelach en gejoel.  Bij gesprekken over straaljagerpiloten regent het al snel referenties aan We Were Soldiers en de nieuwe Top Gun. De regie verlevendigt de opnames vaak met special effects, zoals een babystemmetje voor Kim Jong-un en wat boing- en knalgeluiden bij een grappig moment.        De show heeft openlijk als doel om de hereniging van Noord- en Zuid-Korea te promoten. „Met name onder jongeren is hier weinig interesse voor”, vertelt producer Kim Gun-rae (46). „We hebben de afgelopen jaren veel menselijke verhalen gedeeld. Daar begint hereniging mee. We richten  ons nu meer op historische kwesties om het publiek daarmee bekend te maken.”  Een jaar geleden werd de vorm van de show aangepast. „Er keken voorheen vooral zestigers en zeventigplussers naar die familiewortels in Noord-Korea hadden, een kleine groep”, vervolgt Kim. Nu mikken de makers op kijkers tussen de twintig en vijftig. Over in hoeverre dat tot nu toe gelukt is, doen de makers geen uitspraak.   „We gingen in op de Noord-Koreaan als individu, om hen aan Zuid-Koreanen voor te stellen” Jang Hee-Jeong Schrijver Het originele concept was een echte variety-show, waarin razendsnel gewisseld werd tussen analyses van Noord-Koreaanse tradities, gesprekken met vluchtelingen en spelletjes en sketches. Standaard was een groep van tien tot vijftien Noord-Koreanen te gast, meestal vrouwen, die geïnterviewd werden door een vaak volledig mannelijk presentatoren-team. „We gingen echt in op de Noord-Koreaan als mens en individu, om hen aan Zuid-Koreanen voor te stellen”, aldus Jang. „Aan de hand daarvan kwamen culturele gebruiken, eten en vermaak aan bod.”  Dat leidde vaak tot hilarische scènes, zoals een Noord-Koreaans avondje drank hijsen dat wordt nagespeeld. Wanneer een ‘kameraad’ een shotje soju (Koreaanse rijstlikeur) ad fundum opdrinkt, wordt hij terechtgewezen: in Noord-Korea wordt dat als beledigend ervaren. Vervolgens moet na een potje armpje drukken niet de verliezer, maar de winnaar zuipen: die krijgt het schaarse luxegoedje dat alcohol is in Noord-Korea als beloning. Dit soort scènes waren een bijzonder onderdeel van het programma, omdat op een vermakelijke manier behoorlijk diep werd ingegaan op een specifiek aspect van het gewone Noord-Koreaanse leven. Naar goed Zuid-Koreaans gebruik werd ook niet bezuinigd op  heftige emoties. Al kun je bij Nu onderweg om je te ontmoeten moeilijk beweren dat die ongepast zijn. Noord-Koreanen praatten er openlijk over hun detentie in één van de beruchte strafkampen, het gescheiden worden van familieleden tijdens de vlucht en de brute onvrijheden en angsten die het dagelijks leven in Noord-Korea kenmerken.  „Een van de scènes die me het meeste bij is gebleven, is hoe geëmotioneerd een Noord-Koreaanse vluchteling, Shin Eun-hee, reageerde op haar Zuid-Koreaanse paspoort”, vertelt Jang. En dan niet omdat ze eindelijk een verblijfsstatus in de vrije wereld had, maar vanwege de tekst op pagina één. „Daar staat dat de Zuid-Koreaanse staat haar zal beschermen, waar ze ook heen reist. Dat ontroerde haar zo erg, dat ze die tekst dagelijks opnieuw las.” „We leren elkaar kennen
	als één volk” Kim Gun-rae producer Toch was het tijd om het concept te veranderen. „Het  werd  na acht jaar repetitief”, aldus Kim Gun-rae. „Er is nu ook veel meer informatie over Noord-Korea bekend bij burgers dan toen we met het programma begonnen, ook daar houden we rekening mee.” Wat niet veranderd is, is de doelstelling van Nu onderweg om je te ontmoeten. „Door historische gebeurtenissen van beide kanten van de grens te bekijken, leren we elkaar kennen als één volk – en wordt bijgedragen aan wederzijds begrip en aan hereniging.”  Waar het programma voorheen in korte, knallende segmenten  inging op specifieke Noord-Koreaanse gebruiken en gebeurtenissen wordt nu een hele uitzending uitgetrokken voor één thema, dat negentig  minuten lang wordt uitgediept. Nog altijd worden Noord-Koreaanse vluchtelingen actief betrokken bij het gesprek. Gaat dit de jonge kijker trekken? „We kozen deze special over de Vietnamoorlog vanwege de recente release van de nieuwe Top Gun”, geeft Jang toe. Kritiek was er ook op het eerdere concept. Veel mensen vonden dat het leed van Noord-Koreanen gesensationaliseerd werd  en dat er te veel grappen werden gemaakt middenin ernstige gesprekken. Jang, zelf afkomstig uit de comedy- en entertainmentwereld, nuanceert dit desgevraagd. „Je hoeft niet altijd maar serieus te zijn, er moet ook gelachen kunnen worden, sámen”, vertelt zij tussen twee opnamesessies door. Om te zorgen dat er daadwerkelijk een breder publiek naar de show kijkt, moet er ook vermaak zijn. „We hebben  veel mensen de ogen geopend over Noord-Korea en veel opvattingen  veranderd over Noord-Koreaanse vluchtelingen. Dat Zuid-Koreanen zien dat Noord-Koreanen ook vooral om hun families geven is belangrijk, dat verbindt.”   De meeste Noord-Koreaanse (oud-) deelnemers lijken niet ontevreden met de toon van Nu onderweg om je te ontmoeten. Vluchtelingen zeggen vaak  dat de show bijdraagt aan het tegengaan van vooroordelen over en discriminatie van Noord-Koreanen in Zuid-Korea. „Ik kreeg een tweede kans om te leven, terwijl ik dacht dat mijn doodvonnis getekend was”, zegt de uit Noord-Korea gevluchte Han Soo-ae (32). „Dit programma slaat een brug tussen Noord- en Zuid-Koreanen en draagt bij aan wederzijds begrip. Daar  draag ik graag zo veel als ik kan aan bij.” Dat vindt ook Lee Chol-un (36), die na een carrière bij de beruchte inlichtingendienst eind 2016 uit Noord-Korea vertrok. „Als Zuid-Koreanen de cultuur van Noord-Korea zouden kennen, zou samenwerking zoveel makkelijker gaan. Ik zie het vanuit mijn positie als mijn plicht om mensen hier te onderwijzen over Noord-Korea.”  Volgens Jang zijn opnames van Nu onderweg om je te ontmoeten veelvuldig op usb-sticks naar Noord-Korea gesmokkeld. „De Kim-familie haat deze show. Ze kunnen wel roepen dat het gefabriceerd is, maar hier zien kijkers Noord-Koreanen zelf aan het woord”, aldus de programmamaker.  „Jang is Kim Jong-uns grootste vijand”, voegt Kim lachend toe. „Zij heeft meer Noord-Koreaanse vluchtelingen geïnterviewd dan de [Zuid-Koreaanse] Nationale Veiligheidsdienst.” ||https://www.nrc.nl//nieuws/2022/09/04/deze-show-laat-zuid-koreanen-lachen-om-hun-noorderburen-zo-begint-de-hereniging-2-a4140594
2022-09-05||Al kalft de kust af en verzilt de rivier, toch aast Gambia op olie||De zon hangt nog laag over de lagune als de vrouwen in beweging komen. Langzaam beginnen ze te rommelen, ieder in hun eigen hoekje. Kleren die over de takken van bomen hingen te drogen, worden verzameld, lege rubberen emmers klaargezet. In de verte dobberen hun houten kano’s, wachtend om hen diep de mangroves rond de Gambiarivier in te voeren. Daar waar het lage tij de oesters onthult die hier in kluwens groeien. Maar deze ochtend heeft Odette Sambou, 41, weinig zin. Al tien jaar bikt ze de steenachtige schelpen van mangrovewortels, haar handen en voeten slechts beschermd door dunne handschoentjes en hoog opgetrokken sportsokken. Het waren goede jaren, zegt ze. Maar dit seizoen is hopeloos. „Er zijn geen oesters”, zucht de moeder van zes. En de oesters die ze vinden, zijn klein. Te klein. De rivier verandert, zegt Sambou. „Het is niet goed.” In Gambia, het kleinste land op het Afrikaanse continent, neemt het naderende onheil van klimaatverandering vele vormen aan. Je ziet het aan de brokstukken langs de kustlijn waar de oprukkende zee gaten sloeg in de terrassen van hotels en strandtentjes. Aan de mangroves die verdorren langs de steeds zilter wordende Gambiarivier. Aan de rijstoogsten die mislukken. De oesters die niet meer groeien als voorheen. En de stormen die steeds verwoestender razen. Het lijkt pas het begin. Onderzoekers voorspellen dat als de zeespiegel zo blijft stijgen nog voor het einde van deze eeuw   bijna 9 procent van het Gambiaanse kustgebied onder water  verdwijnt, waaronder de hoofdstad Banjul. Alleen daar al raken dan  tienduizenden mensen ontheemd.  „We behoren tot de ground zero van de impact van klimaatverandering”, zegt Kemo Fatty – een boodschap die de 29-jarige activist afgelopen november ook verkondigde in Glasgow tijdens de klimaattop daar. Hij deed dat niet in de politieke fora, daar wilde Fatty niet aan deelnemen, maar op straat in Glasgow, waar hij de inwoners waarschuwde dat het lot van Gambia, goed voor 0,01 procent van de wereldwijde uitstoot, ook hún realiteit kan worden.  Fatty: „We zijn klaar met het luisteren naar wereldleiders en hun speeches vol gebakken lucht. Het huis staat in brand, er is actie nodig. Geen gepraat.” Dat gepraat gaat deze dagen volop door. Maandag komen verscheidene Afrikaanse en Europese leiders samen in Rotterdam voor een top over klimaatadaptatie. Op de agenda: het steeds grotere gat tussen het geld dat beschikbaar is om aanpassingen aan het veranderde klimaat te bekostigen en de bedragen die echt nodig zijn. De 100 miljard dollar per jaar die al jaren door het Westen wordt beloofd, wordt nog altijd niet gehaald. Eenzelfde noodkreet klonk afgelopen week al in Gabon, waar vertegenwoordigers van Afrikaanse landen samenkwamen om zich voor te bereiden op de volgende klimaattop in november. Bij de aftrap van die week was hun boodschap aan het Westen alvast duidelijk: het moet uit zijn met de ‘klimaatonrechtvaardigheid’ waarbij het continent dat zelf nauwelijks bijdraagt aan de wereldwijde uitstoot – slechts zo’n 4 procent – letterlijk en figuurlijk de hoogste prijs betaalt. Gambia, dat figureert op de VN-lijst minst ontwikkelde landen, is door  zijn lage ligging extra kwetsbaar. Kusterosie en verzilting richten al grote schade aan. Extreme windhozen legden vorige zomer hele dorpen plat, terwijl de regens steeds onregelmatiger worden en soms juist zo hevig zijn dat alles overstroomt.   Toch was het in Glasgow juist dit piepkleine land dat zich als een van de enige echt ambitieus toonde, met plannen die volgens wetenschappers van de Climate Action Tracker het Parijsakkoord wél, of in ieder geval bijna helemaal, zullen naleven. Zo moet al in 2030 de uitstoot er met 49,7 procent zijn verminderd.  „Ik denk dat we dat punt zelfs eerder zullen bereiken”, zegt Alpha AK Jallow. Gezeten in een brede fauteuil in zijn woonkamer in Serrekunda somt de directeur van het secretariaat voor klimaatverandering, onderdeel van Gambia’s ministerie van Milieu, de plannen op. Zonnepanelen, veel zonnepanelen. Herbebossing. Nieuwe rijstsoorten introduceren. De afvalverwerking beter organiseren dan onaangeroerde stortplaatsen. Enzovoorts. Jallow is niet iemand van het vingerwijzen. Je zult hem ook niet horen zeggen dat hij ontmoedigd uit Glasgow terugkeerde. De ontwikkelingslanden, waar Gambia bij hoort, hebben niet de 100 miljard dollar gekregen waarop zij hoopten, nee. Maar, wijst de man achter Gambia’s klimaatdoelen diplomatiek, ze kregen wel de toezegging dat tegen 2025 extra fondsen zullen worden gezocht. Tot die tijd gooien ze hun eigen diplomatieke lijnen uit. Dat vele miljoenen nodig zijn, is duidelijk. Dat Gambia zelf niet over die middelen beschikt, ook. Het land kampt met torenhoge schulden – zo’n 83 procent van het bruto binnenlands product – deels stammend uit de tijd van ex-president Yahya Jammeh, die roekeloos leende om de ontwikkeling van het land te versnellen. Bijna de helft van de 2,1 miljoen inwoners leeft nog in armoede, op het platteland heeft slechts 30 procent elektriciteit, al neemt het bereik en de vraag ernaar toe.  Nu nog wordt de elektriciteit grotendeels opgewekt met geïmporteerde brandstof, maar in 2030 moet dat  voor 40 procent op duurzame wijze gebeuren. Niet alleen door zonnepanelen op huizen en publieke gebouwen te plaatsen, maar ook door een stuwdam die de komende jaren in gebruik  wordt genomen,  stroomopwaarts in de Gambiarivier. Die dam is niet onomstreden. Maar hij is lang niet zo omstreden als een aanzienlijk minder groen project van de regering: de zoektocht  naar olie,  die nu plaatsheeft voor de kust. Net als buurland Senegal, dat zich ontpopt tot nieuwe, grote gasleverancier, hoopt Gambia flink te kunnen verdienen aan wat er in de bodem verstopt zit. Bij een olie- en gastop in het Senegalese Diamniado presenteerde Gambia zichzelf vrijdag als  nieuw olieland aan investeerders.  „We zullen alles doen om daarbij zo min mogelijk uitstoot te veroorzaken. En met onze inzet op duurzame energie zullen we de uitstoot uit de oliewinning compenseren”, zegt klimaatambtenaar Jallow. „Maar we hebben deze inkomsten nodig. Om onze schuldenlast te verlichten. Om onze economie te diversifiëren, die nog grotendeels om landbouw draait. En om onze ontwikkeling eindelijk in een stroomversnelling te brengen.”  In plaats van afgedankte dieselauto’s zou Gambia dan nieuwe, zuinigere auto’s kunnen importeren, mijmert hij. Of beter nog: elektrische. Na de vraag of Gambianen zich zulke dure auto’s überhaupt kunnen veroorloven, knikt hij gedecideerd. „Als we olie hebben, dan kan de overheid betere salarissen betalen.”  Verspreid over het continent klinken soortgelijke geluiden. „Onze prioriteit is niet om de planeet te redden, maar om de armoede in ons land te verminderen”, zei Congo’s klimaatvertegenwoordiger onlangs tegen The New York Times over de veiling van olie- en gasvelden in beschermd natuurgebied. De westerse verontwaardiging hierover wordt gezien als hypocriet. Wie zijn hier nu de grootste vervuilers? „We kunnen doen alsof koolstof de oorzaak is van de klimaatcrisis”, zegt klimaatactivist Kemo Fatty. „Maar het werkelijke probleem is hebzucht, ego, gemakzucht en apathie. En geen wetenschapper die dat kan oplossen.” Fatty is zelf nauw betrokken bij de Great Green Wall, een initiatief om over de breedte van de Sahelregio 100 miljoen hectare aangetast land te herstellen en zo verdere verwoestijning tegen te gaan. Deze middag gaat hij wild zwaaiend voor door zijn favoriete plek, het laatste beschermde bos in Serrekunda, nabij Banjul, waar palmen tot de hemel rijken en het gegil van Rode Colobusaapjes klinkt. Die zijn nu bedreigd, vertelt Fatty. Net als het bos zelf, waar niet zo lang geleden een hap uit werd genomen om een door China bekostigd conferentiecentrum te bouwen. Fatty: „Op grond die door de wet wordt beschermd. Dat bleek geen probleem te zijn.” Laat me eerlijk zijn, zegt Fatty, dit is niet de rol waar ik vroeger van droomde. „Ik wilde als een Wolf of Wall Street leven”, grapt hij. Goed geld verdienen. Tot zijn moeder, die al haar hele leven rijst verbouwt aan de noordelijke bedding van de Gambiarivier,  om hulp vroeg. „Haar velden waren onbruikbaar geworden door verzilting.” Ondertussen trok zijn broer via de Libische woestijn naar Lampedusa, hopend op een toekomst in Europa. Hij zit nu al bijna tien jaar in Duitsland, vertelt Fatty. Maar hij heeft nog altijd geen papieren. „En wat is het doel van jongens als hij? Op zoek gaan naar groenere weiden. Daarom moeten we de weiden híer groener maken. Dat is waar ik voor vecht.” Voor het Global Center on Adaptation (GCA) in Rotterdam is Afrika een  speerpunt. Want daar worden de gevolgen van klimaatverandering  al hard gevoeld. In de aanloop naar de klimaattop in Egypte dit najaar ontmoeten Afrikaanse en Westerse leiders elkaar deze maandag in Rotterdam.  Het GCA, dat de bijeenkomst  met onder meer de Afrikaanse Unie en het IMF organiseert,  hoopt zo bij te dragen aan een fonds van 25 miljard dollar voor aanpassing aan klimaatverandering in Afrika. Het geld is bedoeld voor verbetering van de voedselvoorziening,  versterking van de infrastructuur en voor het creëren van banen in sectoren die landen minder  kwetsbaar moeten maken voor de opwarming.||https://www.nrc.nl//nieuws/2022/09/04/al-kalft-de-kust-af-en-verzilt-de-rivier-toch-aast-gambia-op-olie-2-a4140706
2022-09-05||Ook in Limburg is de wekelijkse mis geen zekerheid meer||‘Schept moed, ik heb de wereld overwonnen’ staat boven een kolossale afbeelding van een herrezen Christus op het altaargewelf van de Sint-Martinuskerk in Geulle aan de Maas. Daaronder preekt kapelaan Andreas Schmidt over een passage in het evangelie van Lucas, waarin Jezus zegt dat voor zijn volgelingen de liefde voor hem boven alles moet gaan.  Al minstens duizend jaar staat op deze plek in het Limburgse dorp een kerk. Twee nonnen en achttien parochianen zijn zondag naar de hoogmis in het dorp gekomen. Slechts een van hen oogt jonger dan zeventig. Kerkganger Frans Webers heeft in zijn jonge jaren  andere tijden meegemaakt. Het zat vol tijdens de missen; Geulle aan de Maas had een eigen pastoor en twee kapelaans.  Nu woont de pastoor in Borgharen, twee dorpen verderop in het Maasdal, en de kapelaans (de Duitser Schmidt en een Chileen) minstens even ver weg in Ulestraten op het Heuvellandplateau. Samen bedienen ze zes parochies.  Webers denkt te weten waar het heengaat: „De Rooms-Katholieke Kerk gaat weer ondergronds met huiskamerbijeenkomsten, net als in het begin. Alleen in grote plaatsen met kathedralen en basilieken zal nog worden gekerkt.”   Anders dan bijvoorbeeld de leiding in het aangrenzende bisdom Den Bosch wilde het bisdom Roermond nooit overgaan tot grootschalige sluitingen van kerken. Oorlogen en dictaturen kunnen godshuizen vernietigen, zei Frans Wiertz, bisschop van 1993 tot 2017, „maar als de kerk zelf, de pastoor of de bisschop of het kerkbestuur God weghaalt uit het dorp en de Godslamp uitblaast, vernietigen we zelf fundamenteel het geloof in onze streken.”   Het bisdom verordonneerde  dat in elke parochiekerk tenminste één eucharistieviering per weekeinde plaatsvond. Dat blijft de intentie, maar in een brief van de vicaris-generaal (een hoge functionaris van het bisdom) van eind vorige maand staat dat het eventueel ook eens in  de twee weken mag. Bijvoorbeeld omdat het  niet meer lukt vanwege te weinig priesters of  vrijwilligers. Of om financiële redenen, vanwege het teruglopende kerkbezoek en de snel oplopende energieprijzen. Pastoor Paul Horsch begrijpt de beslissing, al is het in de kerken onder zijn hoede vooralsnog niet zo ver.  In zijn pastorie in Borgharen schuift Horsch op zaterdagmorgen achter zijn computer om het gemiddelde aantal bezoekers van de weekendmissen op te lezen: „Bunde heeft als enige nog twee missen: een met 20 mensen op zaterdag en een met 25 op zondag. Geulle: 25 kerkgangers. Ulestraten: 60. Moorveld: 18. Itteren: 12. Borgharen: 20. In een deel van de kerken werd het afgelopen jaar geen enkel huwelijk gesloten. Het aantal doopsels nam de afgelopen twee decennia af van vele tientallen naar hooguit twee, drie per jaar. Communie en vormsel doen we om de twee jaar, zodat we  genoeg kinderen hebben.” Vrijwilligers worden ouder en schaarser. „Toen ik hier kwam, was er maar één kerkbestuurslid.” Inmiddels heeft Horsch wat nieuwe mensen kunnen vinden. Zelf is hij voorzitter van vijf kerkbesturen (Borgharen en Itteren vormen al een federatie). Op niet al te lange termijn moeten de parochies van Horsch met drie parochies in en om Meerssen een grote federatie gaan vormen. „Daarna komt de vraag ‘Hoe verder?’ ter tafel.”  Geestelijken vormen het minste probleem. Er zijn aankomende priesters  uit India en Zuid-Amerika naar hier gehaald. Maar zij  en alle kosten van de kerk moeten wel betaald worden. Rome doet dat niet. Parochies moeten  zelf hun broek ophouden.  Op de plek van de huidige St. Martinuskerk in Geulle aan de Maas staat al zeker duizend jaar een kerk.   Foto Chris Keulen Dus  het is op termijn de vraag of elke kerk open kan blijven en of elke kerk elk weekeinde een mis blijft houden. Kleiner kerken kan een optie zijn. Horsch: „Een gebouw met een handvol mensen heeft voor de bezoeker weinig sfeer en voor een priester is het niet leuk om er de mis te doen. In Geulle aan de Maas zouden we in elk geval in de winter de dagkapel kunnen  gebruiken in plaats van de grote kerk. In Bunde wordt het gebouw hopelijk een multifunctioneel centrum.”  Horsch is 68 en krijgt al AOW. „Dat maakt mij  goedkoper.” Hij  werd pas in 1988 tot priester gewijd. „Door het lezen van een religieus boekje, nota bene geschreven door een dominee, ontstond een verliefdheid op God. Dat gevoel ervaar ik nog altijd weleens.”  Maar de huidige situatie in de kerk maakt dat hij tegenwoordig drukker is als manager dan als zielenherder. „Dat doet me veel pijn”, bekent hij, terwijl hij de emotie  probeert weg te slikken. „Je wilt als priester echt wat betekenen voor mensen. Maar het is net als in het leven: geld is niet belangrijk, maar je kunt helaas niet zonder.” Kerkgangers in de Sint-Martinuskerk in Geulle aan de Maas. Foto Chris Keulen
||https://www.nrc.nl//nieuws/2022/09/04/wordt-de-godslamp-uitgeblazen-a4140714
2022-09-05||Privévliegtuig crasht voor Letse kust na mysterieuze koers||Een privévliegtuig is zondagavond neergestort voor de kust van Letland. Dat meldt de Zweedse reddingsdienst, die samen met de Litouwse luchtmacht is ingezet om de plaatselijke autoriteiten bij te staan. Hoeveel mensen aan boord waren, is nog niet officieel bekend. De Duitse krant Bild spreekt op basis van een onbekende bron van vier passagiers: de piloot, een stel en hun dochter. Ze zouden onderweg zijn geweest naar de Duitse stad Keulen. De koers van het in Oostenrijk geregistreerde Cessna 551-vliegtuig was nogal mysterieus, schrijft persbureau Reuters op basis van data van Flightradar24. Het toestel was zondagmiddag vertrokken vanuit de Zuid-Spaanse plaats Jerez, waarna het twee keer draaide, bij Parijs en Keulen, om vervolgens langs het Zweedse eiland Gotland de Oostzee over te steken.  Volgens Bild had de piloot kort na het opstijgen doorgegeven dat er een probleem was met de druk in de cabine. Kort daarna ging het radiocontact verloren, waarna Spaanse en Franse straaljagers op pad werden gestuurd om het vliegtuig te onderscheppen. In de cockpit zagen ze niemand zitten.  Zo’n vijf uur na vertrek maakte het vliegtuig een duik, waarna het van de radar verdween. Volgens de Zweedse reddingsdienst was de brandstof op. Aan boord waren ze „duidelijk niet in staat om adequaat te reageren”, aldus een woordvoerder tegen persbureau AFP. Er is er een grootschalige zoek- en reddingsoperatie op touw gezet. Onder meer marineschepen en een gevechtshelikopter uit Litouwen zijn op verzoek van buurland Letland naar de plek van de crash gestuurd. Een screenshot waarop te zien is dat het toestel in de problemen is. Foto Reuters
||https://www.nrc.nl//nieuws/2022/09/04/privevliegtuig-crasht-voor-letse-kust-na-mysterieuze-koers-a4140713
2022-09-05||Vechten tot in het ziekenhuis aan toe||Bijna een uur later dan gepland zit Georgio met zijn pet in zijn handen voor de rechter voor het  mishandelen van zijn  toenmalige vriendin. Het is niet de eerste keer dat hij daarvoor terechtstaat.  Maar,  de Amsterdammer heeft zich dit keer juist ingehouden, zegt  hij. „Mijn ex verzint alles bij elkaar. Zij is  degene die me heeft aangevallen.” Op 1 april 2021 gaat de politie na een melding van huiselijk geweld naar de woning van Georgio. Eenmaal daar treffen  ze niemand.   Wel zien ze overal bloedsporen en bloedvegen. Het stel is inmiddels naar het ziekenhuis gegaan. Daar vechten ze door met elkaar, hoort de politie later. De beveiliging heeft ze uit elkaar moeten halen. De politie is met de twee in gesprek gegaan en heeft ze daarna  aangehouden en vastgezet, voor vier dagen. Ze mogen geen contact meer hebben met elkaar. Een sarcastische opmerking zou zijn ex hebben getriggerd om „los”  te gaan, zegt Georgio op de zitting. „Ze stond ineens  in mijn woning. Ik stond gewoon een jointje te draaien in de hoek van de kamer. Welke vrouwen zijn hier allemaal binnen geweest, vroeg ze. Ik lachte en zei: ‘oh, je moest eens weten’.” Daarop gooide ze een glas tegen hem kapot, waardoor zijn pees werd doorgesneden. „Ik werd dizzy en belde 112 voor een ambulance.”  Aan de telefoon werd gezegd dat hij zelf naar het ziekenhuis moest komen. „Ze is toen met me naar het ziekenhuis gegaan.” De officier van justitie verwijt Georgio juist dat hij zijn ex-vriendin heeft gebeten, getrapt en in het gezicht geslagen. Ook zou hij zijn arm om haar nek hebben gedaan waardoor zij geen lucht meer kreeg. Op letselfoto’s, daags na de mishandeling gemaakt, zouden nog vlekken te zien zijn, zegt de officier van justitie.  Maar dat is allemaal niet waar, zegt Georgio met een lage stem. „Ik loop nog in mijn proeftijd, dat zet ik niet op het spel.” Meneer is een gewaarschuwd man, zegt de officier van justitie, vanwege die proeftijd. Ze laat  in het midden wie nou wie heeft uitgedaagd. „Huiselijk geweld levert veel ellende op. Het is ook akelig voor de buurt. Uit buurtonderzoek blijkt dat er continu gebonk en geschreeuw te horen is in de woning.” Georgio heeft een woonbegeleider en krijgt een uitkering. Hij staat sinds het incident ook onder toezicht bij de reclassering.  De woonbegeleider is positief, de reclassering niet. „De reclassering adviseert zelfs een tijdelijke klinische opname voor detoxificatie”, zegt de officier. De reclassering gaat uit van een alcoholprobleem bij u, merkt de rechter op.  Georgio: „Dat klopt, ik was een probleemdrinker. Nu  niet meer.” „U heeft een nieuwe vriendin. Dat gaat goed?” Georgio: „Ik heb geen gezeik met haar.” Zijn ex heeft wisselende verklaringen afgelegd, blijkt uit het dossier. Daarom vraagt de officier van justitie vrijspraak voor het bijten, schoppen en slaan in het gezicht: „Verdachte ontkent dit en het blijft onduidelijk hoe dat is gegaan.” Maar de officier van justitie vindt het „niet aannemelijk” dat Georgio helemaal niets heeft gedaan. „We hebben de foto’s met vlekken op de nek en een letselverklaring.” Voor het vastpakken van de nek vraagt ze een voorwaardelijke werkstraf van tachtig uur met een „flinke batterij” aan voorwaarden, zoals urinecontrole en ambulante behandeling. Sinds het incident vorig jaar gaat het beter met Georgio, vindt Georgio zelf Sinds het incident in april vorig jaar gaat het beter met Georgio, vindt Georgio zelf. „Ik drink niet meer, voer mijn werkstraffen uit, werk als schilder en timmerman, en ik wil een eigen bedrijf starten.”  Door de wisselende verklaringen van de ex heeft de rechter „ernstige twijfels”. Het letsel op de foto’s kan ook ontstaan zijn in het ziekenhuis toen de beveiligers het stel uit elkaar probeerde te halen, zegt ze. Ze spreekt Georgio vrij. Een uur eerder stond de ex-vriendin van Georgio voor dezelfde rechter.   Zij kreeg een  werkstraf van 120 uur en vier weken voorwaardelijk  met bijzondere voorwaarden, voor drie feiten: mishandeling van Georgio in het ziekenhuis, mishandeling met het glas en mishandeling van een ziekenhuisbeveiliger.      
Nieuwsbrief
		NRC Recht & Onrecht
	 
		Een gids door de rechtsstaat – de beste stukken over veiligheid, misdaad en mensenrechten
	||https://www.nrc.nl//nieuws/2022/09/04/vechten-tot-in-het-ziekenhuis-aan-toe-a4140711
2022-09-05||Trumps speech voor Republikeinse kandidaten gaat vooral over hemzelf – en over de ‘duivel’ Biden||Donald Trump komt je steunen bij je verkiezingscampagne. De Mohegan Sun Arena in Wilkes-Barre, Pennsylvania, vult  zich dan met duizenden mensen die voor de aanvang „We want Trump!” scanderen. Dan begint Trump, hij spreekt over zichzelf, zijn prestaties en vooral over zijn vijanden – „scum”, tuig. Dat gaat een uur en een kwartier door, een kwart van de aanwezigen is al vertrokken voordat hij je naam noemt en zegt dat je een goeie vent bent. „Maar eerlijk gezegd vind ik zijn vrouw leuker.” Vervolgens klim je op het podium en zitten er tussen het moment waarop je „Pennsylvania” zegt en het moment dat je bij „God bless you” bent, precies 1 minuut en 24 seconden.  Zou Mehmet Oz, de tv-dokter zonder politieke ervaring, die in Pennsylvania 8 procentpunt achterligt op zijn Democratische rivaal in de race om de belangrijke Senaatszetel, een goeie of een slechte avond hebben beleefd, zaterdag in Wilkes-Barre? Of Doug Mastriano – door Trump geïntroduceerd als „Mastroianno” – de kandidaat-gouverneur die zelf 3 minuten spreektijd krijgt?  De rode belichting bij  Bidens toespraak was meer dan toepasselijk, vond Trump. „Alsof hij de duivel was.” Dit is waar de gelouterde politici in de Republikeinse Partij voor vrezen: dat Trump zoveel aandacht voor zichzelf opeist, dat hij en niet de kandidaten de campagne voor de tussentijdse Congresverkiezingen van 8 november domineert. Trump is zo omstreden, dat hij zowel zijn vóór- als zijn tegenstanders naar de stembus lokt, en er zijn meer tegenstanders. Op die manier gingen de twee Senaatszetels van de staat Georgia in 2021 verloren, ondanks of dankzij de campagne-inspanning van Trump. In de aanloop naar de midterm-verkiezingen is Pennsylvania een van de cruciale staten voor welke partij de meerderheid in beide huizen van het parlement krijgt. Daarom zijn zowel president Biden als oud-president Trump in dit lange weekend aan het eind van de zomervakantie naar dezelfde staat, hetzelfde district en dezelfde stad gekomen om campagne te voeren voor hun partijgenoten.  Trump veroverde Pennsylvania in 2016, Biden in 2020 – al blijft Trump dat hardnekkig ontkennen. De aanwezigen in de Mohegan Sun Arena horen duidelijk bij de tweederde tot driekwart van de Republikeinse kiezers die de leugens van Trump over verkiezingsfraude geloven. Soms lijkt hijzelf even te vergeten wat hij daarover heeft beweerd. Zo zegt hij zaterdag dat een Democratische kandidaat de schaliegasproductie wil verbieden. „Ik had jullie nog zo gewaarschuwd voor de verkiezingen, maar jullie wilden n… Jullie hebben wél geluisterd natuurlijk, want ik héb Pennsylvania gewonnen.” Buiten hangen een stuk of tien mensen over de hekken om met een sigaretje in de hand naar Trump te luisteren op het grote scherm. „Ik denk dat hier wel twaalfduizend mensen in passen”, horen ze de oud-president zeggen. (Er is in feite plaats voor iets meer dan achtduizend bezoekers.) „En dan hebben we het nog niet eens over al die mensen die buiten staan omdat ze er niet meer in konden.” Voor aanvang was een Trump-vrijwilliger langs de rijen gelopen om de mensen gerust te stellen: „Maak je geen zorgen, er is plaats genoeg.” Wilkes-Barre was Trumps eerste verkiezingsrally sinds de FBI zijn huis doorzocht op staatsgeheime documenten – waarvan ze er tientallen aantroffen – en vond plaats twee dagen na een vlammende toespraak van president Biden over het gevaar van Trump en diens „extremistische MAGA-aanhang” (naar de slogan Make America Great Again). Die toespraak heeft er diep ingehakt bij de aanwezigen in de Mohegan Sun Arena. Logistiek manager Chris Korey vond het „hatelijke woorden”. Transportondernemer Wade („liever geen achternaam”) vond het „weerzinwekkend” en „onbegrijpelijk dat een Amerikaanse president zo over mij spreekt”. Ze herinnerden allebei aan toenmalig Democratisch presidentskandidaat Hillary Clinton, die in 2016 zei dat „de helft van Trumps aanhangers in een mandje met waardeloze lui” hoorde.  In de rij voor de ingang had Korey al gezegd hoezeer hij vreesde voor de toekomst van de Verenigde Staten als democratie. „Biden neemt onze vrijheden af, hij regeert per decreet.” Binnen blijkt dat precies de boodschap van Trump te zijn. De FBI en het ministerie van Justitie zijn volgens hem „gewelddadige monsters”, aangestuurd door „radicaal links, nep-Republikeinen, de media en de deep state”, zoals hij een door samenzweringsdenkers veronderstelde groep van machtige ambtenaren aanduidt. „Ze proberen onophoudelijk mij en jullie tegen te houden.” Zo tekent zich een sombere weerspiegeling af in de Amerikaanse politiek. Joe Biden zei donderdag dat Trump en zijn aanhangers „de democratie ondermijnen”. Trump zei zaterdag: „Er is maar één partij die de oorlog heeft verklaard aan de democratie (…)  Het gevaar voor de democratie komt van radicaal links, niet van rechts.” De rode belichting van Biden bij diens toespraak was meer dan toepasselijk, vond Trump. „Alsof hij de duivel was.” Politieke plannen komen nauwelijks aan bod in beide toespraken. Trump bepleit nog eens de doodstraf voor drugsdealers (gejuich). Biden somt zijn wapenfeiten als president op. Maar het devies is vooral, en bijna identiek: „Ik zal de democratie met elke vezel in mijn lichaam verdedigen” (Biden) en: „Wij zijn degenen die de democratie proberen te redden, zo simpel is het” (Trump).  Biden refereerde donderdag aan de pogingen van Trumps aanhangers om de verkiezingsuitslag ongedaan te maken, uitmondend in de gewelddadige bestorming van het Capitool. Trump refereerde aan de huiszoeking van de FBI, als een „inbraak in de woning van hun politieke tegenstanders”. Ook als de vergelijking niet opgaat – tal van Republikeinse bestuurders hebben verklaard dat zich geen significante onregelmatigheden hebben voorgedaan bij de verkiezingen van 2020 en de FBI doorzocht zijn huis pas met een gerechtelijk bevel nadat Trump maandenlang een verzoek tot teruggave van staatsgeheime documenten had getraineerd – zien Trumps aanhangers in de ijshockey-arena het precies zo. „Stuur ze allemaal naar Gitmo”, roept iemand vanaf de tribune als Trump de FBI „corruptie en verstoring van de verkiezingen” verwijt. Gitmo is Guantánamo Bay, de Amerikaanse terroristengevangenis op Cuba. Het zinnetje duikt telkens op in berichten op sociale media: als de Republikeinen de macht hebben, richten ze tribunalen op voor hun politieke tegenstanders en dan sturen ze die allemaal naar Gitmo. Juist deze week liet een peiling van de Quinnipiac universiteit in Connecticut zien dat precies evenveel Republikeinse als Democratische kiezers onder de respondenten zeiden dat de Amerikaanse democratie op instorten staat: 69 procent van de kiezers van beide partijen vreest daarvoor. En het laat zich raden wie van beiden volgens hen de instorting teweeg brengt. ||https://www.nrc.nl//nieuws/2022/09/04/trump-speech-voor-republikeinse-kandidaten-gaat-vooral-over-hemzelf-en-over-de-duivel-biden-a4140710
2022-09-05||Talent, geluk, instinct -  alles wat Max Verstappen goed maakt was te zien in Zandvoort||Talent, inzet, strategie en geluk. Het heeft Max Verstappen in de Formule 1 al veel succes opgeleverd, maar bij de Grote Prijs van Nederland kwam het allemaal samen. Een weekend dat op vrijdag begon met een kapotte versnellingsbak, eindigde op zondag met een overwinning die hem weer een stap dichterbij zijn tweede wereldtitel brengt. Verstappen won voor George Russell (Mercedes) en Charles Leclerc (Ferrari) na een wedstrijd die totaal anders verliep dan voorspeld. „Niet eenvoudig”, noemde Verstappen de race met de hem kenmerkende nuchterheid tijdens een persconferentie die begeleid werd door de discodreunen uit de Red Bull-lounge boven hem. Zoals het op circuit Zandvoort één groot feest was na afloop en alleen de winnaar het hoofd koel leek te houden. Je zou het Verstappens grootste talent kunnen noemen: de onverstoorbaarheid waarmee hij zich beweegt in een wereld waar iedereen wat van hem wil. Helemaal bij een race in eigen land, een wedstrijd die er niet zou zijn geweest zonder hem.  Maar dan zou je voorbijgaan aan de belangrijkste gave waarover de 24-jarige Nederlander  beschikt: race-instinct.  Hij liet dit weekend wederom zien dat er momenteel geen betere coureur in de Formule 1 is dan hij. In Zandvoort won hij zijn vierde opeenvolgende grand prix –  wat hem nog niet eerder was gelukt –  en zijn tiende race van het jaar. Met nog zeven wedstrijden te gaan is hij op weg naar het record van de Duitsers Michael Schumacher en Sebastian Vettel, die ooit allebei in één seizoen dertien races wonnen. De pure racer in Verstappen kwam niet alleen naar voren tijdens de kwalificatie  op zaterdag – hij hield na een sensationele laatste rondje met 21 duizendsten van een seconde Charles Leclerc van poleposition –  maar ook op zondag, toen hij twaalf ronden voor het einde van de race  Lewis Hamilton bij de eerste de beste gelegenheid buitenom passeerde in de Tarzanbocht. Maar alleen met zijn ongekend grote talent zou Verstappen, die inmiddels de mijlpaal van dertig grandprixzeges heeft bereikt, waarschijnlijk niet zo succesvol zijn. Hij moet het ook hebben van zijn inzet. Hard werken leerde  hij al jong van zijn vader Jos Verstappen. De  voormalig Formule 1-coureur stelde  altijd hoge eisen  aan zijn zoon, vertelde diens zus Gerda in 2020 aan NRC. „Dan kwam Max uit school en was het van: papa, ik ga met de jongens voetballen in het park. Maar mijn broer had de bus al ingeladen om te gaan trainen. ‘Niks ervan’, zei hij. ‘Wij gaan karten.’ Oh, zei Max, mag ik niet een keertje? Nee, er werd gekart.” De lessen van Jos maakten dat Max  vrijdag bezig was om de problemen op te lossen die aan het licht kwamen tijdens de vrije trainingen. „Hij heeft tot ‘s avonds laat de mensen geholpen die in de data doken en op de simulator bezig waren in Milton Keynes [de Engelse stad waar de fabriek van Red Bull staat, red.]”, vertelde teambaas Christian Horner aan Britse media. Wat betreft de strategie zit het, zeker dit  seizoen, ook  goed bij Red Bull. Hoofdstrateeg Hannah Schmitz vertelde onlangs aan De Telegraaf dat zij met Verstappen altijd alles op voorhand bespreekt en dat hij heel goed is in het begrijpen van de scenario’s. Verstappen, die al zeven jaar voor Red Bull rijdt, zei zondag na afloop qua strategie blind te vertrouwen op zijn team. „Dat krijg je als je al zo lang met elkaar werkt.”  Tijdens de race op Zandvoort bepaalden de keuzes van Red Bull het verschil tussen winst en verlies, al zou je ook kunnen stellen dat Mercedes en Ferrari - dat niet voor het eerst blunderde bij een pitstop – steken lieten vallen.  Teambaas Horner bedankte, met een knipoog, Mercedes dan ook na afloop.     „Ze maakten het ons iets makkelijker toen ze George Russell naar binnen haalden.” Horner blikte terug op de hectische slotfase waarin Valtteri Bottas in zijn Alfa Romeo voor een safetycar op de baan zorgde. Verstappen maakte van dat moment gebruik door de pits in te gaan voor een setje nieuwe zachte banden. Hij kwam achter Hamilton en Russell de baan op, maar Mercedes riep Russell vervolgens naar binnen. Hamilton reed door op dezelfde banden en werd bij de herstart dus ongenadig ingehaald door Verstappen. De Brit zou uiteindelijk, foeterend via de boordradio,  als vierde eindigen.   Dit soort  geluk valt dit seizoen vaker de kant op van Verstappen, die ook nog eens voor altijd herinnerd zal worden door de manier waarop hij vorig jaar in Abu Dhabi wereldkampioen werd na inzet van de safetycar. In Zandvoort zat het bijvoorbeeld ook mee toen tijdens de kwalificatie (die werd ontsierd door een rookbom op het circuit) een spin van zijn teamgenoot Sergio Pérez een gele vlag veroorzaakte, waardoor  Hamilton zijn snelle ronde niet kon afmaken. Of de Brit pole position had gepakt weet niemand, maar ongelukkig was het wel voor hem. Of neem het uitvallen van Charles Leclerc tijdens de Grote Prijs van Spanje, waar hij onbedreigd aan de leiding reed.  Of de safetycar in Saoedi-Arabië, die ervoor zorgde dat Verstappen van de derde naar de tweede plaats kon opschuiven en de race  won. Of de chaotische bandenwissels van Ferrari in Monaco. Het  geluk van Red Bull en Verstappen steekt echter schril af bij de eigen prestaties. Wat dat betreft staat de Grote Prijs van Nederland symbool voor de verloop van hun seizoen. De problemen op vrijdag deden denken aan de eerste drie races, waarin Verstappen twee keer uitviel vanwege problemen met het brandstofsysteem. Van titelprolongatie wilde Verstappen na zijn tweede uitvalbeurt, in Melbourne, even niets meer weten. „Het wordt een grote opgave”, zei hij. Maar de problemen werden overwonnen.  De comeback op zaterdag deed denken aan de drie opeenvolgende overwinningen in Imola, Miami en Barcelona, waardoor een achterstand op Leclerc in de WK-tussenstand  werd omgebogen in een voorsprong, die sindsdien steeds groter is geworden.   En de race op zondag toonde aan dat er momenteel gewoon geen maat staat op Verstappen, die er vorige week, na zijn magistrale zege op Spa-Francorchamps, door sommige fans voor het eerst van werd beticht de Formule 1 saai en voorspelbaar te maken. Dat soort kwalificaties zijn in deze sport bijna een compliment, want bij saai en voorspelbaar denk je al snel aan de periodes  waarin Schumacher en Hamilton heersten – de twee succesvolste Formule 1-coureurs ooit. Max Verstappen zal zich niets aantrekken van welke kritiek ook, onverstoorbaar als hij is. Volgende week wil hij weer winnen, liet hij zondag weten. Op Monza, een circuit dat  Red Bull beter ligt dan Zandvoort. Hij stevent in ieder geval onbedreigd op zijn tweede wereldtitel af. „Ook na deze race kijken we weer waar we vooruitgang kunnen boeken, los van onze voorsprong in het kampioenschap. Dat is wat mij betreft de benadering die je moet hebben om aan de top te blijven”, sloot Verstappen zijn weekend in Zandvoort af. ||https://www.nrc.nl//nieuws/2022/09/04/talent-geluk-instinct-alles-wat-max-verstappen-goed-maakt-was-te-zien-in-zandvoort-a4140709
2022-09-05||Thymen  Arensman breekt door in de zwaarste rit van de Vuelta||Het gebeurde niet ver onder de  top van de Sierra Nevada, tijdens een slotklim die werd gevreesd door het hele peloton. 19,3 kilometer lang, met op sommige stukken een stijgingspercentage van meer dan twintig procent. Daar, op zeven kilometer van de eindstreep en op 2.500 meter hoogte, achterhaalde Thymen Arensman koploper Marc Soler. „Het leek of hij op me wachtte”, zei Arensman na de finish. „Marc is zo’n goede renner en ik vroeg me af of ik hem aankon. Maar iedereen zat in die fase aan zijn limiet. Ik dacht: ik probeer het gewoon.”    De solo leidde tot de eerste ritzege in een grote wielerronde voor Thymen Arensman (Team DSM). In de Giro d’Italia was hij al dicht bij  ritwinst in de zware bergetappe over de Mortirolo, maar toen lukte het net niet. Nu kwam de 22-jarige renner uit Beesd, eigenlijk tot zijn eigen verbazing, als eerste over de streep in de zwaarste Vuelta-rit. „Het is moeilijk te geloven, het moet nog indalen”, zei Arensman, die  de top-10 van het algemeen klassement binnendrong en nu achtste staat op ruim zeven minuten van klassementsleider Remco Evenepoel (Quick Step-Alpha Vinyl). De basis voor zijn zege werd eerder op de dag gelegd, toen Arensman zich aansloot bij een vroege kopgroep. Die telde een kleine dertig renners, onder wie de Australiër Rohan Dennis en Sam Oomen van Jumbo-Visma. Klassementsleider  Evenepoel, die zaterdag wat tijd had verloren op zijn concurrenten, had eveneens twee ploeggenoten voorin zitten. Arensman was de best geklasseerde renner in de kopgroep: elfde op ruim negen minuten van Evenepoel. Terwijl in het peloton Wilco Kelderman onderuit was gegaan - hij kon verder - mocht de Australiër Jay Vine op de eerste col, van de derde categorie, als eerste de top passeren. De drager van de bergtrui lukte dat ook op de Alto del Purche, van de eerste categorie. Oomen en  Dennis lieten zich terugzakken uit de kopgroep om Roglic nog even te ondersteunen. Richting slotklim bleven vooraan twaalf renners over. Op de enige berg van de buitencategorie deze Vuelta was de Spanjaard  Soler uit die groep de eerste aanvaller. In de groep erachter zette Jumbo, de ploeg van nummer twee Primoz Roglic, Evenepoel meteen onder druk. De Belg gaf geen krimp, tot eerst Enric Mas (Movistar) en daarna  Roglic dan toch bij hem wegreden. Mas haalde uiteindelijk 42 seconden van zijn achterstand af en staat derde op 2,01 minuut. De Sloveen  Roglic pakte ongeveer vijftien seconden terug op Evenepoel, die nog steeds ruim anderhalve minuut voorsprong heeft en de rode trui behoudt. Voor Arensman deed dat er allemaal minder toe. Hij beleefde in de Sierra Nevada de definitieve doorbraak van zijn carrière. Dat Arensman talentvol is, was al langer bekend. Tekenend daarvoor was zijn tweede plaats in de Tour l’Avenir (Ronde van de Toekomst) in 2018, een rittenkoers die bekendstaat als  kraamkamer voor rondetalent. De latere Tourwinnaar Tadej Pogačar won dat jaar de ronde voor Arensman.  Dit jaar rijdt Arensman sowieso opvallend goed. In de Tirreno-Adriatico eindigde hij als zesde, hij werd derde in de Tour of the Alps en won een tijdrit in de Ronde van Polen. Ploegleider Matt Winston roemde het optreden van zijn jonge renner, die zich in voorgaande grote rondes altijd moest opofferen voor kopman Romain Bardet, maar nu ook voor eigen succes mag gaan. „Ik heb gezegd dat hij in de eerste plaats moet genieten van deze overwinning”, zei Winston bij Eurosport. De aanval van Arensman was gepland, zei hij, hoewel niet zonder voorbehoud.  „Het was in zoverre een plan dat we zouden kijken of de kopgroep qua samenstelling interessant genoeg was om mee te gaan. Dat bleek zo. Thymen doet ook goede zaken voor het klassement, we gaan zien hoe dat de komende week verder gaat.” Arensman zelf had helemaal niet het idee dat hij de rit zou kunnen winnen, zei hij na afloop. „Ik voelde me niet eens supergoed, maar blijkbaar hadden de anderen het nog zwaarder [...] Iedereen had het over deze rit, ongelooflijk dat ik hier kan winnen.” Maandag volgt een rustdag in de Vuelta, die dit jaar in Nederland begon. Daarna zijn er twee relatief vlakke ritten en nog twee bergetappes. De Ronde  van Spanje eindigt zondag in Madrid.||https://www.nrc.nl//nieuws/2022/09/04/thymen-arensman-breekt-door-in-de-zwaarste-rit-van-de-vuelta-a4140694
2022-09-05||Column | F1-organisatoren, verstik lekker het leven op aarde voor je plezier, maar stop met liegen||De Formule 1-fans willen hun stikstofbal midden in de natuur houden en dat is prima. Nou ja, gezien de staat van de natuur is dat allesbehalve prima, maar ze doen het toch, dus: prima. Wat ik niet begrijp, is waarom organisatoren van dat vernielingsfeest doen alsof ze om die natuur geven. Formule One Management zegt duurzaamheid belangrijk te vinden, maar wil ook meer races op meer plekken op de wereld organiseren. Een dorp aan wagens en garages moet dan steeds over de aardbol worden verplaatst. Opstijgen, landen, uitstoten. Stefano Domenicali, FOM’s hoogste baas, werd gevraagd of dat niet in tegenspraak met duurzaamheid was.             „Absoluut niet,” zei hij. „We zijn een wereldkampioenschap. Anders racen we maar op een plek, dan bewegen we niet, dan eten we niet.” „Al dat reizen is niet goed voor het milieu,” zei de verslaggever.             „Dat is niet waar,” riep Stefano, „we gebruiken duurzame brandstof.” In juli werd de KLM nog op de vingers getikt door de Reclame Code Commissie omdat ze haar klanten wijsmaakte dat ze klimaatneutraal konden vliegen door de uitstoot te compenseren. Duurzaam vliegen is een leugen van de bovenste plank, maar de competitieve FOM probeert hoger dan KLM te gaan. „We leven in een wereld van mobiliteit, als je liever stil wil zitten, beweeg dan niet, adem niet,” sprak de FOM-chef. De burgemeester van Zandvoort deed zijn eigen woordendans. Als John Travolta wees hij op al die stikstoffans die autoloos naar de badplaats kwamen. De verslaggever bij hem zei dat het hele terrein naar verbrand rubber en uitlaatgassen rook, of het dan niet een beetje ingewikkeld werd om met duurzaamheid te schermen. Als je een massa mensen verzamelt om te juichen rond een handvol geprivilegieerden  die in raceauto’s een deken stikstof over een natuurgebied pompen, is duurzaamheid niet ‘een beetje ingewikkeld’ maar iets waar je geen zak om geeft. De burgemeester maakte een pirouette over wat er aan recycling werd gedaan. Hij had nog nooit zo’n schoon evenemententerrein gezien. En al die gelukkige gezichten. Cha-cha-cha. Sinds bekend is dat het leven op aarde dankzij menselijk handelen verstikt, is een populair argument bij het goedpraten van de Formule 1 dat de besparende technieken die op de baan worden ontwikkeld, daarna in gewone auto’s worden geboetseerd. Ik heb vroeger stevig drugs gebruikt, daardoor belandde ik in het ziekenhuis, ik onderging daar een ietwat experimentele operatie. Met de redenering van een goedprater van de Formule 1, zou ik zeggen dat ik destijds met mijn drugsgebruik, zoals alle drugsgebruikers nog steeds doen, eigenlijk de medische wetenschap een dienst bewees.  F1-organisatoren hoeven zich niet in bochten te wringen om hun knettervervuilend vermaak goed te praten. Ze kunnen ook de waarheid vertellen: „Het kan ons niet schelen of vogeltjes met gebroken botten worden geboren en het hele land met een stikstofprobleem zit. We willen machines laten blazen, daarnaar kijken en feesten. Fuck vogels, zowel menselijk als gevederd.” Ze kunnen het leven op aarde dan nog steeds ongestoord voor hun plezier verstikken, maar hoeven bij de rest van ons niet de oren van het hoofd te liegen.||https://www.nrc.nl//nieuws/2022/09/04/fuck-vogeltjes-a4140677
2022-09-05||Erdogan in verlegenheid door corruptieschandaal rond medewerkers|| In Turkije is een corruptieschandaal uitgebroken dat zich uitstrekt tot de hoogste echelons van de politiek en het zakenleven. President Erdogan ontsloeg donderdagavond een adviseur in een poging zich te distantiëren van het uitdijende schandaal. Eerder in de week waren twee andere adviseurs van de president al opgestapt, officieel om gezondheidsredenen, maar dat kunnen veel Turken moeilijk geloven. De affaire wordt al vergeleken met een groot corruptieschandaal dat in 2013 losbarstte, toen leden van de beweging van de islamitische geestelijke Fethullah Gülen afgeluisterde telefoongesprekken van Erdogan op internet zetten. Ditmaal komen de aantijgingen van Sedat Peker, een bekende onderwereldfiguur die nauwe banden heeft met ondernemers en politici en de laatste jaren in regeringsgezinde kringen verkeerde. Hij ontvluchtte Turkije in 2020 om te voorkomen dat hij zou worden opgepakt. Nadat de politie een inval deed in zijn huis in Istanbul, begon Peker vanuit de Emiraten de vuile was buiten te hangen. Eerst via lange YouTube-video’s, opgenomen op zijn hotelkamer, die miljoenen keren zijn bekeken. Toen de autoriteiten in Dubai hem vroegen daarmee te stoppen, stapte hij over op zijn Twitteraccount.  Peker publiceerde anderhalve week geleden een lange draad op Twitter, waarin hij beweerde dat Ali Fuat Taskesenliogu, de oud-voorzitter van de kapitaalmarkttoezichthouder, steekpenningen heeft ontvangen om de beursgang en kapitaalverhoging van bedrijven goed te keuren. Ook diens zus Zehra Taskesenliogu, parlementariër van de regerende AKP, en enkele adviseurs van de president zouden bij het omkopingscomplot betrokken zijn. Volgens Peker werd het gecoördineerd door Serhat Albayrak, de directeur van de regeringsgezinde Turkuvaz Media-groep en de broer van Erdogans schoonzoon. Peker staafde zijn aantijgingen met bedrijfsdocumenten en screenshots van WhatsApp-gesprekken tussen de betrokkenen. Die maakten volgens hem deel uit van een plan om 12 miljoen Turkse lira (660.000 euro) af te persen van Mine Tozlu Sineren, eigenaar van Marka Investment Holding. Sineren heeft het verhaal bevestigd tegen de Turkse media. Ze verklaarde tegen oppositiezender HalkTV dat ze de omkopingspogingen „elke keer” heeft gemeld bij de autoriteiten, waaronder het communicatiecentrum van de president (Cimer), maar dat er niets mee is gedaan. Het gebrek aan aansprakelijkheid is een rode draad in de beschuldigingen van Peker. Terwijl hij de afgelopen maanden de ene na de andere schokkende claim deed over politieke figuren, waaronder beschuldigingen van moord, verkrachting en drugshandel, bleven strafrechtelijke onderzoeken uit. Volgens de oppositie loopt justitie aan de leiband van het paleis. Die trend is ingezet als gevolg van het corruptieschandaal van 2013, dat leidde tot een grote zuivering van Gülenisten binnen de politie en justitie, en is versneld onder het presidentiële systeem dat volgde op de couppoging in 2016. Erdogan ontsloeg zijn adviseur Serkan Taranoglu vorige week nadat de oppositiepartijen CHP en IYI Partij een verzoek hadden ingediend bij de aanklager om de beschuldigingen tegen Taranoglu en Taskesenlioglu te onderzoeken. CHP-leider Kemal Kilicdaroglu zei dat Pekers status als een gangster die nauwe banden had met regeringskringen, zijn beweringen juist geloofwaardig maakt. „Alle beweringen van Sedat Peker zijn waar omdat hij een van de betrokken partijen is. Hij zegt: ‘Wij hebben het gedaan’”, aldus de oppositieleider tegen de zender Haberturk. De politieke druk werd zo groot dat de hoofdaanklager van Istanbul vorige week een onderzoek instelde naar de beschuldigingen van Sineren. Het schandaal kan Erdogan in een lastig parket brengen in aanloop naar de verkiezingen van volgend jaar juni. Want hij staat er in de peilingen bijzonder slecht voor. Het corruptieschandaal van 2013 vergrootte juist de sympathie voor Erdogan, die door veel kiezers werd gezien als het slachtoffer van de schimmige Gülenbeweging. Maar dat waren andere tijden. Inmiddels gaan de Turken gebukt onder 100 procent inflatie.||https://www.nrc.nl//nieuws/2022/09/04/erdogan-in-verlegenheid-door-corruptieschandaal-rond-medewerkers-a4140676
2022-09-05||Vond ik dat nu echt heel mooi? Hoe is het mogelijk||En toen kwam Nikolaus Harnoncourt! Het is een zinnetje dat ik jarenlang met overtuiging heb uitgesproken om mensen duidelijk te maken hoe alle stof van Bachs passiemuziek af geveegd leek te worden en er een veel frissere, originelere klank tevoorschijn kwam en hoe een bevrijding dat was destijds. Okay, die jongenssopraantjes leken niet helemaal opgewassen tegen de emotie die ze vertolkten en soms miste je de warmte van de vrouwelijke altstem wel, maar toch – enfin, zo praat je dan in de hoop dat de mensen dezelfde ervaring hebben, of hadden, als jij.  Harnoncourt ging voorbij, er kwamen andere uitvoeringen, onopgesmukte met  kleine bezetting of juist alsof er een opera opgevoerd werd, en als je nu Harnoncourt hoort, denk je: Vond ik dat nu echt heel mooi? Hoe is het mogelijk. Laatst luisterde ik naar het radioprogramma Diskotabel, waarin deze keer  drie  verschillende uitvoeringen van Beethovens Tweede Symfonie besproken werden. Ik wist meteen waar mijn voorkeur naar uit ging: naar de uitvoering die, zodra de deskundigen het woord kregen zonder omhaal van tafel werd geveegd. ‘Al wat ouder’, zeiden ze, ‘romantisch’, ‘niet meer helemaal van deze tijd’.  Oh. Weer eens een keer ergens in de tijd blijven hangen en niet meegegaan met de ontwikkelingen. Het ging om de Berliner Philharmoniker onder leiding van Claudio Abbado, in het jaar 2000.  ‘Een toporkest’ werd er toegegeven, ‘mooi en goed gedaan’, desalniettemin: voorbij.  „Maar ik besefte dat de voortschrijdende tijd niet per se vooruitgang in de kunsten met zich meebrengt”. denkt de verteller van Marcel Proust als hij een paar mensen neerbuigend hoort spreken over een groot actrice ten gunste van een veel minder begaafde, maar jongere en modieuzere  voordrachtskunstenares. „Er bestaat hoe dan ook geen vooruitgang”, zei één van de mensen uit mijn Proust-leesclubje toen we die passage bespraken. Daar werden wat wenkbrauwen bij opgetrokken, onder andere die van mij.  „Nee”, hield ze vol toen wij met overwonnen ziektes en toegenomen emancipatie op de proppen kwamen. Natuurlijk waren die dingen prettig voor wie nu genas of meer rechten had, maar in het groot kon je onmogelijk van vooruitgang spreken, er is immers geen vaststaand punt van waaruit je dat kunt vast stellen. Bij elke verandering gaat van alles verloren dat net zo goed waardevol is, maar dat we niet langer kennen of betreuren. Ik dacht aan de man die jarenlang met instemming een aforisme van J.C. Bloem had geciteerd, dat luidt: „Elke verandering is een verslechtering, zelfs als het een verbetering is.” Ik moest er altijd om lachen, het achteloos beschouwend als een vorm van pessimisme. Maar door ons gesprek nu bij die Proust-passage, waarin Proust ook schrijft dat een arts van anderhalve eeuw geleden misschien wel een even groot medicus was als één die nu bewonderd wordt „omdat het genie opwoog tegen de geringere kennis”, begreep ik beter wat Bloem had bedoeld. „Zo veel gaat bij het winnen ook verloren”, zoals Judith Herzberg schreef. De zachtheid van de meer romantische uitvoeringspraktijk heeft plaatsgemaakt voor de energiekere hedendaagse. Dat pleit evenmin tegen die vroegere als vóór de hedendaagse, het is gewoon anders. Het absolute punt van waaruit vast te stellen zou zijn dat het nieuwe een verslechtering is, ontbreekt al evenzeer. Tenzij je jezelf tot dat punt benoemt, maar dat durfde ik niet goed, daar bij die radio. ||https://www.nrc.nl//nieuws/2022/09/04/vond-ik-dat-nu-echt-heel-mooi-hoe-is-het-mogelijk-a4140675
2022-09-05||Opinie | ‘Startersbeurs’  van Dijkgraaf wordt een hopeloze exercitie||Het lijkt een geweldige start van het academisch jaar. Universiteiten kunnen extra impulsen tegemoet zien, onder meer in de vorm van zogenaamde ‘startersbeurzen’. Daarmee krijgen alle nieuw aangestelde universitair docenten een starterspakket van maar liefst 300.000 euro. Dit bedrag kunnen zij naar eigen inzicht gebruiken om 80 procent van hun werktijd te besteden aan onderzoek, om een promovendus of postdoc aan te stellen of om onderzoeksfaciliteiten te bekostigen. Minister Robbert Dijkgraaf (Onderwijs, D66) stopt er jaarlijks 156 miljoen euro in gedurende een periode van tien jaar.  David Peeters is universitair hoofddocent en voorzitter van de Young Academy aan Tilburg University.  Juliette Schaafsma is hoogleraar aan de Tilburg School of Humanities and Digital Sciences. (Tilburg University) Prachtig dat de minister bereid is om, na jarenlange structurele onderfinanciering, extra middelen uit te trekken voor de universiteiten. Sinds 2000 nam de rijksbijdrage per student af met 25 procent terwijl het aantal studenten meer dan verdubbelde. Wetenschappers namen het oplopend tekort voor hun rekening, met als gevolg een onverantwoorde werkdruk en een onwenselijke groei van het aantal tijdelijke aanstellingen in verwoede pogingen het onderwijs in de lucht te houden. De langverwachte miljoeneninvestering dreigt echter uit te lopen op een jammerlijke mislukking.  Meest pijnlijk is dat een startersbeurs leidt tot een onrechtvaardige achterstelling en verdere demotivatie van degenen die jarenlang de klappen hebben opgevangen: zij moeten toezien hoe hun nieuwe collega’s op een wel zeer willekeurige grond – de datum van hun indiensttreding –  geld en kansen krijgen waarvan zij zelf alleen maar kunnen dromen. Het onvermijdelijke gevolg: minder solidariteit binnen vakgroepen en nog meer competitie. De zogenaamde stimuleringsbeurzen voor universitair (hoofd)docenten en hoogleraren die de minister ook in het vooruitzicht heeft gesteld, doen daar niets aan af: die vormen slechts een fractie van de startersbeurzen. Wie buiten de boot van de startersbeurzen valt, rest niets anders dan het schrijven van subsidieaanvragen, onvermijdelijk in de avonduren.  En de startersbeurs leidt ook al niet tot een vermindering van de werkdruk of tot een einde aan de vele tijdelijke contracten. Als beginnend universitair docenten (inclusief zij die worden aangesteld via de zogenaamde ‘sectorplannen’ van de minister) ervoor kiezen om 80 procent van hun tijd aan onderzoek te besteden, dan moet hun onderwijs door anderen worden overgenomen: de aanwezige of nieuw te werven collega’s. Weer een universitair docent aanstellen ligt niet voor de hand want ook die kan zich met een startersbeurs ‘uitkopen’ uit het onderwijs. Wel voor de hand ligt dat meer docenten met een tijdelijk contract worden aangenomen, die vooral onderwijstaken krijgen. Als de gelukkigen van hun startersbeurs een promovendus of postdoc aanstellen, leidt dat tot nog meer gepromoveerden met weinig uitzicht op een vaste aanstelling.  Gevolg: minder solidariteit binnen vakgroepen en nog meer competitie Zo ontstaat een onwenselijke tweedeling, waarbij een selecte, nieuwe groep een goudgerande positie krijgt en de lasten worden gedragen door overbelaste collega’s of door tijdelijke docenten zonder perspectief. Voor die ondankbare taak werven, het wordt een hopeloze exercitie. Maar het kan ook gevolgen hebben voor de keuzen die  universiteiten maken bij het aannemen van nieuwe universitair docenten zelf: het genereuze starterspakket leidt er met de mogelijkheden die het biedt toe dat zij  de lat veel hoger zullen leggen.  Voor gepromoveerden met vooral onderwijservaring dreigt een dergelijke positie onbereikbaar te worden. Voor reeds vast aangestelde universitair docenten wordt het juist aantrekkelijk om massaal elders in het land te solliciteren: de enige manier om alsnog in aanmerking te komen voor een startersbeurs. De consequenties van een dergelijke carrousel zijn niet te overzien. Het leek zo mooi, toen minister Dijkgraaf bekendmaakte werk te willen maken van de noodzakelijke en achterstallige investeringen in het hoger onderwijs: een zucht van verlichting ging door de academische gemeenschap. Inmiddels zijn de zorgen over zijn plannen groot. Dijkgraaf is daarop gewezen en heeft nog wat gesleuteld, maar niet met effect. Een minister die de rug recht houdt bij kritiek, dat zou je elders wensen. Het zou dieptreurig zijn als de voorgenomen investeringen hun doel missen en vooral tot nieuwe problemen leiden. En dat terwijl het alternatief voor de hand ligt: het beschikbare geld voor de starters- en stimuleringsbeurzen verdelen over alle wetenschappelijke stafleden in de vorm van een persoonlijk onderzoeksbudget. Dan bepalen zij zelf hoe de werkdruk het beste kan worden verminderd en hoe de onderzoekstijd kan worden vergroot, ook in samenwerking en samenspraak met collega’s. Dat is een  echte, rechtvaardige en structurele oplossing.||https://www.nrc.nl//nieuws/2022/09/04/startersbeurs-van-dijkgraaf-wordt-een-hopeloze-exercitie-a4140674
2022-09-05||De ware inhoud is zoek||Woorden verraden de spreker. Een geliefde die in alle ernst aankondigt haar relatie te evalueren, meldt daarmee impliciet dat er niets meer te redden valt van de ooit zo sterke band, maar laat tegelijk merken een klap van de manager-newspeak gehad te hebben. Moeilijke, aan vreemde talen ontleende woorden zijn het masker waarachter de inhoudsloze spreker zich verbergt. Dit speelt ook met de term semantisch, nu vooral in de politiek aangetroffen in combinaties als ‘semantische haarkloverij’, ‘-kwestie’ of ‘-discussie’. De nieuwste Dikke van Dale geeft aan dat semantiek ongunstig gebruikt wordt als „een spel met woorden om de ware inhoud te verhullen”.  Dit klinkt elke alfa-student bizar in de oren. Hij heeft immers geleerd dat de semantiek het onderdeel  van de taalwetenschap is dat de betekenis van woorden en zinnen onderzoekt. Nog maar anderhalve eeuw geleden heeft de Franse taalkundige Michel Bréal, die verder vooral bekend gebleven is vanwege zijn pleidooi voor het invoeren van de marathon als onderdeel op de Olympische Spelen, de betekenisleer op de voorgrond geplaatst en er de naam semantiek aan gegeven. Van het Griekse werkwoord sèmainein, betekenen. Het verschil in opvattingen moet niet onder het tapijt geveegd worden, maar worden benadrukt om duidelijk te krijgen wie wat bedoelt Een minister-president die in een Kamerdebat de volksvertegenwoordiging de mond snoert met de opmerking dat hij niet voelt voor een „semantische discussie” en zich liever op een pragmatische oplossing richt, zegt letterlijk genomen iets heel vreemds: namelijk dat hij betekenisverschillen oninteressant vindt. En daar gaat het in een discussie nu juist om, want het verschil in opvattingen moet niet onder het tapijt geveegd worden, maar worden benadrukt om op die wijze duidelijk te krijgen wie wat bedoelt en waar voor staat.  Maar dat is voor degenen die de taalkundige term ‘semantisch’ uit zijn  verband gerukt hebben en hebben omgemunt tot scheldwoord, absoluut niet de bedoeling van een debat, maakt deze nieuwe betekenis zonneklaar. Het gaat niet om de wezenlijke verschillen, niet om de diepere achtergrond, en een daarop gebaseerd doordacht beleid, maar om slimme oplossinkjes en noodverbanden, waarmee netelige kwesties van  tafel geveegd kunnen worden. Het op deze manier onschadelijk maken van de semantiek sluit rechtstreeks aan op de herhaaldelijk door dezelfde minister-president beleden afkeer van de sociologie. Deze wetenschap, die naar maatschappelijke achtergronden en verbanden zoekt, levert zijns inziens geen inzichten op die nuttig kunnen zijn bij politieke beslissingen. Als je politiek ziet als het vinden van handige uitweggetjes of geitenpaadjes, dan niet. Maar als het gaat om beleid dat oog heeft voor oorzaken en gevolgen, tegenstellingen en opvattingen, dan zijn zowel sociologie als semantiek van groot belang.  ||https://www.nrc.nl//nieuws/2022/09/04/de-ware-inhoud-is-zoek-a4140673
2022-09-05||In Boetsja ligt voor iedere leerling een matras klaar in de schuilkelder||Gierend van het lachen zit directeur Ljoebov Aleksandrovna achter haar bureau in Boetsja’s School Nummer Drie. De school staat pal naast de straat waar een kolonne Russische tanks en pantserwagens enkele dagen na het begin van de invasie op 24 februari door Oekraïense strijdkrachten kapot werd geschoten. Het dak van de school raakte bij die aanval zwaar beschadigd en daardoor hebben de bovenste verdiepingen zware waterschade opgelopen. Daarnaast moeten er 280 gebroken ramen vervangen worden. Ook is werkelijk elk computer- en televisiescherm uit de school gestolen of gesloopt tijdens de Russische bezetting. Maar dat is niet waarom Aleksandrovna zo moet lachen. Ze is doodop en melig dat de zoveelste journalist haar geplunderde school komt bezoeken, en wil geen vragen meer beantwoorden.   Mannen zijn bezig al het hout van het dak af te wrikken, waarna ze het op de binnenplaats laten kletteren. „Alle scholen in Boetsja zijn alweer open, behalve de onze”, zegt adjunct-directeur Tatjana Tsjechova, die, in tegenstelling tot haar baas, het huilen nader staat dan het lachen. „Vijf computerlokalen hadden we en nu is alle apparatuur gestolen of kapot.” Een van die lokalen had een extra zware metalen deur, die met de verankering en al uit de muur is getrokken. Dezelfde schade is ook gesignaleerd bij leeggeroofde woningen in Boetsja.   ‘Boetsja’ staat inmiddels symbool voor de wreedheid van de Russische bezetting. Na de bevrijding van deze voorstad van Kiev bleek dat zeker driehonderd burgers door terugtrekkende Russische militairen zijn vermoord. Veel vrouwen die de bezetting overleefden, maakten melding van verkrachting en seksueel geweld. Nu probeert de bevolking het leven weer op de pakken.  Op 1 september viert Oekraïne Kennisdag, het begin van het schooljaar. Voor de eersteklassers, zes jaar oud, is er de ceremonie van de eerste schoolbel. De meisjes dragen witte kousen en bloemen van tule in het haar, de jongens een wit overhemd, of een vysjyvanka: de nationale dracht met borduurwerk. De scholen zijn sinds het begin van de invasie niet meer open geweest, hoewel onderwijs in sommige gevallen op afstand werd voortgezet.   Uit vrees voor een Russische aanval besloot Mychajlo Nakonetsjny (72), directeur van  School Nummer Vijf, de feestelijkheden van de eerste bel één dag uit te stellen. Dat de tijdens de bezetting gebroken ramen pas de dag ervoor allemaal waren gerepareerd, was bijzaak, want binnen lesgeven kan hier nog niet. Daarvoor moeten eerst de schuilkelders afgebouwd worden. „Voor het uitzonderlijke geval dat er een of andere raket aan komt vliegen”, legt hij uit. „Andere projectielen komen nu niet ver genoeg.”   Op het schoolplein hangt een lichte brandlucht. Roetplakkaten op het flatgebouw aan de overkant verraden dat er  appartementen zijn uitgebrand. „Daar stonden tanks”, fluistert een van de ouders. De zesjarigen staan opgesteld in een halve cirkel, in hun mooiste kleren met bloemen voor de juf in de handen. Ze kijken bloedserieus. Voor de eerste bel wordt geluid, klinkt het Oekraïense volkslied uit speakers, dat zachtjes wordt meegezongen.   „Aan de kinderen en hun ouders wilde ik geen zwakte laten zien, maar het was heel moeilijk”, zegt directeur Nakonetsjny later over de ceremonie, in zijn als woonkamer ingerichte kantoor, met een hanglamp en houten kasten vol hebbedingetjes. „Sinds februari heb ik hier geen kinderen met ouders meer gezien. Mijn hoofd stroomde vol met emoties. Oekraïne leeft nog, maar wat ons nog te wachten staat, weet niemand.” Tot begin oktober krijgen de kinderen van School Nummer Vijf online les. De directeur schat dat zo’n 40 procent van de leerlingen ook daarna nog onderwijs op afstand zal blijven volgen – deels omdat die kinderen nog in het buitenland verblijven.   Oekraïne heeft vier miljoen kinderen van schoolgaande leeftijd. In maart waren 2,5 miljoen kinderen van alle leeftijden Oekraïne ontvlucht. Hoeveel van deze vluchtelingen weer zijn teruggekomen, is niet bekend. Volgens het  Oekraïense Openbaar Ministerie zijn zeker 379 kinderen in Oekraïne om het leven gekomen door het oorlogsgeweld. Slechts 60 procent van de Oekraïense scholen werd veilig genoeg geacht om weer open te kunnen. Voor School Nummer Vijf  betekent dit dat ongeveer 1.600 leerlingen gebruikmaken van de online lessen bij de school, terwijl er maar 650 fysieke plekken zijn.   Tijdens de bezetting verbleef directeur Nakonetsjny in de school om die te beschermen „tegen de vele Russische bezetters, en onze eigen onaangename mensen. Ik zorgde voor de school en voor mezelf.” Tot 11 maart schuilden ook „een stuk of zeventig” mensen uit de omgeving onderin het gebouw. Beschietingen verwoestten het dak van het kerkje dat bij de school hoort en een bijgebouw vatte vlam, maar kon worden geblust voordat het hele complex afbrandde. Ook de kantine was „erg kapotgeschoten”.   Inmiddels is alle schade hersteld met geld van acht internationale financiers. „Na de bevrijding kwamen er allemaal delegaties naar Boetsja die vroegen hoe ze konden helpen. Daar is een fonds uit voortgekomen”, zegt Nakonetsjny.   Wat er gebeurd is, weet ik niet. Ze gingen evacueren en de kinderen zijn doodgeschoten Mychajlo Nakonetsjny Schooldirecteur in Boetsja Drie kinderen van zijn school overleefden de bezetting niet. „Een heel getalenteerd meisje uit de achtste klas. Ze schilderde met geweldige artistieke kwaliteit.   En een jongetje uit de middenbouw, en een meisje uit de eindexamenklas.   Wat er gebeurd is, weet ik niet. Ze gingen evacueren en de kinderen en hun ouders zijn doodgeschoten.”   Nakonetsjny denkt nog na over hoe hij de gedode leerlingen kan eren in school. „Eerst moet de oorlog voorbij zijn. Ook moet de familie  ermee instemmen en het is lastig om daarmee in contact te komen. Er is een  oma die tot op de dag van vandaag niet gelooft dat haar dochter en kleindochter zijn omgekomen. We moeten hiervoor een gemeenschappelijke taal vinden.”    Wel helemaal operationeel is het moderne Oekraïense Gymnasium van Boetsja.  Het is een pastelgeel gebouw van vier verdiepingen, dat slechts twee jaar geleden is opgeleverd. „Waar gaat dat heen!” roept directeur Larisa Storozjik streng naar een jongetje dat door de bosjes springt om de weg af te snijden. „Oei”, zegt het jongetje, verlegen glimlachend.  „Goedemiddag.”    Leerlingen van het gloednieuwe Gymnasium van Boetsja volgen Engelse les in een schuilkelder.   Foto Kostyantyn Chernichkin  Ook Storozjik verbleef tijdens de bezetting in de school en opende de deuren van de kelder voor zo’n 350 omwonenden.    Toen was de kelder  nog gewoon een kelder. Storozjik wijst naar de hoek die gebruikt werd als toilet door mensen die te bang waren om buiten te gaan.  Inmiddels is de immense kelder strak ingericht met meerdere klaslokalen, is er  wifi en zijn er zelfs toiletten en badkamers met stromend water. De kelder heeft vier toegangswegen en acht uitgangen. Ieder lesjaar kreeg er een ruimte aangewezen, voor als het luchtalarm klinkt. Mocht Boetsja inderdaad weer onder vuur komen, dan ligt er nu  voor ieder kind van het Gymnasium een matras klaar. Maar ook hier volgen veel leerlingen de lessen nog op afstand, zegt Storozjik. „Ouders willen hun kinderen niet graag afgeven.”||https://www.nrc.nl//nieuws/2022/09/04/in-boetsja-ligt-voor-iedere-leerling-een-matras-klaar-in-de-schuilkelder-a4140672
2022-09-05||Max Verstappen wint opnieuw Grand Prix van Nederland||Max Verstappen heeft zondag de 32ste Grand Prix van Nederland gewonnen. Op het circuit in Zandvoort zette de Nederlandse Red Bull-coureur een tijd neer van 1.13.652, 4 seconden sneller dan de Britse Mercedes-rijder George Russell. De Monegaskische Ferrari-rijder Charles Leclerc eindigde als derde. Verstappen staat nu 109 punten voor op Leclerc in het WK-klassement. De Nederlander noemt het in een reactie „geweldig” om een thuisrace te winnen, schrijft persbureau ANP. Over het verloop van de rit is hij tevreden. „We maakten de juiste beslissingen op de juiste momenten.” Verstappen begon zondagmiddag op pole position aan de Dutch GP en kon daarom vanaf het begin de leiding nemen. Omdat hij aanvankelijk op de snelle rode banden reed, moest hij relatief snel de pits in voor een bandenwissel. Daarbij nam hij geen enkel risico en was hij met gele banden (‘medium’) razendsnel weer terug op de baan. Bij Charles Leclerc (Ferrari) en Carlos Sainz (Ferrari) duurde de eerste pitstop een stuk langer. Verstappen reed stabiel en noteerde lang de snelste rondetijden. Bijna halverwege de race liep hij in op Russell (Mercedes) en had hij alleen nog Hamilton (Mercedes) voor zich. Toen ook Hamilton de pits in ging, greep Verstappen de koppositie, met alleen Leclerc in zijn kielzog. Tegen het einde van de race stond de Finse coureur Valtteri Bottas (Alfa Romeo) stil, waarna er een safety car de baan op kwam. Hierop ging Verstappen naar binnen en pakte Hamilton de leiding, voor Verstappen, Russell en Leclerc. De Brit wist zijn koppositie echter niet lang te behouden en moest die al snel weer afgeven aan de Nederlander. Meer dan honderdduizend fans bekeken zondag de eindrace vanuit de duinen in Zandvoort. Vorig jaar, tijdens de eerste Grote Prijs van Nederland sinds 1985, won Verstappen in Zandvoort met de Britse coureur Lewis Hamilton op zijn hielen. De 24-jarige Verstappen werd in december wereldkampioen op het circuit van Abu Dhabi. Om zijn tweede wereldtitel binnen te halen moet Verstappen zijn voorsprong nog zeven grand prix behouden.||https://www.nrc.nl//nieuws/2022/09/04/max-verstappen-wint-opnieuw-grand-prix-van-nederland-a4140669
2022-09-05||De Nederlandse componist Pijper deed zijn best, maar Mahler kreeg hij niet van zich afgeschud||Rotterdams Philharmonisch Orkest o.l.v. Lahav Shani. Gehoord:  2/9 De Doelen R’dam. Inl.: rotterdamsphilharmonisch.nl. Het concert van 4/9 in Berlijn is van 5-15/9 terug te zien op mediathek.berlinerfestspiele.de Bij een ‘zomeravondconcert’ denk je aan licht verteerbare kost, maar het programma waarmee het Rotterdams Philharmonisch vrijdag het nieuwe seizoen opende bulkte van substantie. Van Ligeti’s modernistische klassieker Atmosphères boorden chef Lahav Shani en zijn orkest terug de tijd in, via de korte maar gigantische bezette Tweede symfonie (1921) van Willem Pijper  naar de Eerste Symfonie van Mahler. Atmosphères  is een onorthodoxe ouverture: atonaal, ongrijpbaar, gespeend van melodie. Maar de geconcentreerde uitvoering stelde voorop dat dit voortdurend van kleur verschietende klankveldenweefwerk vooral prachtige muziek is. Bovendien scherpten Ligeti’s dissonanten het oor voor de innovaties van zijn oudere collega’s. Sommige maten uit Mahlers boertige Ländler klonken minstens zo dissonant, maar waren ingebed in een context die meer houvast bood. Tussen de beide canonieke componisten was landgenoot Pijper de grote onbekende. Dat is te wijten aan een typisch Nederlands talent voor vergetelheid, want in zijn tijd was Pijper een gevierd toondichter en gezaghebbend criticus. In zijn Tweede Symfonie probeerde hij de invloed van Mahler af te schudden, zonder echt een andere klankwereld te scheppen. Dat is geen diskwalificatie, juist de poging maakt deze gekke tweedelige symfonie zo boeiend. Pijper fragmenteert, chargeert, schakelt rusteloos tussen ideeën, van peinzend tot strijdhaftig, bokkend als het rodeopaard dat een fantoomberijder tracht af te schudden. Hoe hij zich ook verzet, Mahler zit nu eenmaal in hem.  Mooi was dat bij dit zomeravondconcert door de omgekeerde chronologie  je ineens vleugjes Pijper terughoorde in de begeesterde uitvoering van Mahlers Eerste symfonie, met een glansrol voor de koperblazers. Ook de publieksreactie was stürmisch bewegt. Het pleit voor het orkest dat ze juist dit programma zondag hebben meegenomen naar Berlijn. Sowieso is het Rotterdam ernst met Pijper. Verschillende instellingen besteden dit najaar aandacht aan hem  en op 16 oktober klinken in De Doelen Pijpers vijf strijkkwartetten in een theatraal concert van regisseur Robin Coops, gespeeld door de kwartetten Matangi en Viride. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/04/de-nederlandse-componist-pijper-deed-zijn-best-maar-mahler-kreeg-hij-niet-van-zich-afgeschud-a4140671
2022-09-05||Sommige dingen veranderen nooit, zelfs  Carmen  niet||Carmen van Georges Bizet door De Nationale Opera/NedPho o.l.v. Jordan de Souza. Regie: Robert Carsen. Gezien: 3/9 Nationale Opera & Ballet, Amsterdam. T/m 22/9 (uitverkocht).  Sommige dingen veranderen niet. Ga naar een première van Carmen, en steevast zitten er in het publiek  veel vrouwen met felrode jurken aan of rode bloemen in het haar. Zo ook afgelopen zaterdag bij de Nationale Opera, dat het operaseizoen opende met een herneming van 2009, in de regie van Robert Carson. Die werd destijds wisselend ontvangen, maar er was veel lof voor het indrukwekkende laatste toneelbeeld. Honderden figuranten zaten in een halve kring rond de stierenvechtersarena, als figuurlijke spiegel voor het publiek in de zaal. En iedereen, in de zaal én op het toneel, klapte terwijl het lijk van Carmen na de laatste noten werd afgedragen. Ook nu was dat onverminderd pijnlijk, en goed getroffen.  Het vreemde aan deze voorstelling is  dat de wereld van 2009  lichtjaren ver weg voelt. De bezoeker in 2022 ziet de relatie van Carmen en José  anders dan de bezoeker van dertien jaar geleden. Daar werd door de Nationale Opera echter niet echt iets mee gedaan: zelfs in het programmaboekje blijft  het cliché van de ‘femme fatale’ niet achterwege.   Dat alles maakt het plezier om de zangers gelukkig niet minder. Don José (Stanislas de Barbeyrac) zingt luid en invoelend, je krijgt werkelijk te doen met zijn onbeholpen liefde voor Carmen die duidelijk buiten zijn bereik ligt. Micaëla (Adriana González)   zingt met een schitterende controle over haar dynamiek, juist ook in de hoogte.  De vrouwelijke bijrollen zijn met Inna Demenkova en Polly Leech prachtig bezet, en Michael Wilmering heeft aanstekelijk plezier als  smokkelaar.  Foto Bart Grietens Maar het is J’Nai Bridges die de voorstelling draagt met een zo goed als ideale Carmen. De diepte van haar borststem was zowel sexy als gezaghebbend. Ze speelde Carmen niet over de top maar ernstig: geen frivole losbol maar een vrouw vol ingehouden, koppige woede die de wereld meewarig tegemoet treedt. Terwijl deze ernstige Carmen kranig weerstand bood tegen de bezitterigheid van José, kampte dirigent Jordan de Souza ondertussen met zijn eigen problemen. Als je tijdens de voorstelling gedachten bekruipen als: „wat heeft zo’n dirigent toch eigenlijk een moeilijke baan”, is dat doorgaans een veeg teken. En inderdaad, aan het eind liepen koor en orkest werkelijk uit de pas, wat  afbreuk deed aan het drama van de laatste scènes, of daar in ieder geval een heel ander soort drama tegenover stelde. Afgezien van die ontsporing klonk het orkest sowieso de avond, een mooie cellosolo daargelaten, te werktuigelijk. Een kleine domper voor de roodgehakte bezoeksters, want juist deze orkestpartijen klinken idealiter eindeloos broeierig.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/04/sommige-dingen-veranderen-nooit-zelfs-carmen-niet-a4140670
2022-09-05||In Zandvoort kleuren de tribunes oranje voor favoriet Verstappen||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/04/in-zandvoort-kleuren-de-tribunes-oranje-voor-favoriet-verstappen-a4140664
2022-09-05||Undercover  hield journalist Barbara Ehrenreich Amerika een spiegel voor||Haar beroemdste boek begon met een simpele journalistieke vraag. (Hoe) kan je in de VS   rondkomen van het minimumloon, dat eind jaren negentig circa 7 dollar per uur bedraagt? Barbara Ehrenreich, die vrijdag op 81-jarige leeftijd overleed, vraagt het zich af in gesprek  met een hoofdredacteur. Tijdens die lunch van zalm en seizoensgroentes, zo beschrijft ze in haar bestseller Nickled and Dimed – On (Not) Getting by in America, besluit ze „aan den lijve te ondervinden” hoe het leger loonslaven in haar land overleeft.   Ehrenreich gaat undercover als onder meer serveerster, bejaardenverzorgster, afwasser en medewerker bij Walmart. Ze ontdekt al snel het antwoord op haar vraag: nee. Maar wat haar boek bovenal onthult is hoe precaire arbeid miljoenen Amerikanen niet alleen geen bestaansminimum oplevert, maar  dieper de armoede in duwt.    Zo beschrijft Ehrenreich hoe  werkgevers het eerste loonstrookje niet gelijk uitbetalen, om te voorkomen dat een nieuwe werknemer meteen ontslag neemt. Omdat huisbazen vaak wel twee maanden loon aan borg vragen, is huren dan lastig. Dat dwingt mensen in motels te wonen, wat fiks duurder is dan een gewone huurwoning. En waar je niet zelf kan koken, maar alleen  junkfood kan opwarmen in de magnetron.  Zulk werk is   geen opstapje richting middenklasse meer, maar een neerwaartse spiraal. Het is een inzicht  dat aanslaat in verschijningsjaar 2001, als de dotcom-bubbel  net uiteenspat en antiglobalisme  de kop opsteekt. Ehrenreichs boek geeft de vakbondsbeweging en het  debat over een hoger minimumloon nieuwe urgentie.    Al haar reportages en boeken over thema’s als ongelijkheid,  seksisme – en later ook over  de dood en ouder worden – worden gekleurd door maatschappelijk engagement.  Ehrenreich krijgt dit mee in het linkse, anti-autoritaire (en alcoholistische) gezin in Montana waar ze opgroeit.  Als ze verhuist naar de grote stad om te studeren, omarmt ze het activisme, onder meer namens de  Democratische Socialisten. Haar journalistieke carrière krijgt in 1989 vaart dankzij een ander standaardwerk (Fear of Falling: The Inner Life of the Middle Class), waarin ze beschrijft hoe veel Amerikanen  vrezen door het ijs te zakken. Het is een analyse die een kwart eeuw later in Nederland nog door politici van vooral christen-democratische huize (van Ab Klink tot Wopke Hoekstra) wordt overgenomen. Ehrenreich vond  haar undercover-journalistiek  in ‘de flexibele schil’ overigens allesbehalve  dapper. „Miljoenen mensen doen dit soort werk elke dag, hun leven lang”, zei ze toen ze in 2018  de Erasmusprijs in ontvangst nam. „Zijn ze u nooit opgevallen?” ||https://www.nrc.nl//nieuws/2022/09/04/undercover-hield-journalist-barbara-ehrenreich-amerika-een-spiegel-voor-a4140667
2022-09-05||De val van de vitale metropool Rome was een kwestie van geleidelijkheid én abrupte schokken||Ze liggen er wat verslagen bij, in hun vitrine. Bevroren in beweging, maar ook een beetje alsof ze toch nog stuiptrekken naar de macht. Twee vergulde, bronzen vingers en een duim van een monumentaal keizersbeeld uit de vierde eeuw. Van welke keizer is onduidelijk – en dat past bij het chaotische tijdperk dat centraal staat in deze grote expositie in de voormalige keizerstad Trier: de ondergang van het Romeinse Rijk.  Twee vergulde, bronzen vingers.  Beeld uit catalogus In de zalen van het Rheinisches Landesmuseum, een van de belangrijkste archeologische musea van Duitsland, wordt de bezoeker chronologisch langs die ondergang gevoerd, van het herstelde imperium in de derde eeuw naar de triomf van het christendom en de gestage desintegratie van het rijk. Symbolisch genoeg loop je door allengs verduisterde zalen, en aan het slot de trap af. Het helle licht van de keizerlijke macht maakt plaats voor een sombere schemering. Die opzet lijkt het stokoude cliché te bevestigen van de ‘val’ van Rome, dat oudhistorici allang niet meer serieus nemen. De neergang, luidt de communis opinio, was geen instorting met oorverdovend geraas en één heldere oorzaak. Eerder een lang, complex transformatieproces en een combinatie van interne factoren (burgeroorlog, belastingdruk, decentralisatie) en externe druk (migratie, strijd aan de grenzen). Zelfs het klimaat krijgt nu een rol. Dat koelde af, met effecten op oogsten en epidemieën. Gelukkig is die optische gang van licht naar duister niet het hele verhaal. De makers van de expositie zijn zich maar al te goed bewust van de recente geschiedschrijving. Dat blijkt al uit de lijvige catalogus, met bijdragen van historici als Peter Heather en Misha Meier, prominente stemmen in het debat. Volgens Meier verdween het rijk helemaal niet in het jaar 476 met het geruisloos afzetten van de laatste, juveniele keizer, zomin als de ‘volksverhuizingen’ ophielden toen de Longobarden eenmaal waren neergestreken in Italië, een eeuw later. Heather vindt het op zijn beurt „koloniaal” om te denken dat louter interne oorzaken Rome’s lot bezegelden – alsof de ‘barbaren’ helemaal geen rol speelden. Wat zeggen die honderden schitterende, soms schokkende objecten? Wat zeggen dan de honderden tentoongestelde fraaie, schitterende, soms schokkende objecten? In elk geval dit: als het licht al ‘uit’ ging, dan toch zeker niet in één keer. In overzichtelijke, goed ingeruimde zalen krijgt de bezoeker een genuanceerd beeld van breuklijnen, vernieuwing én continuïteit. Geleidelijke transformatie wordt afgewisseld met abrupte schokken als de plundering van Rome in 410. Het christendom krijgt het volle pond, maar er is ook aandacht voor het doorleven van de Diana-cultus en andere ‘heidense’ elementen. Beeltenissen van Romeinse burgers in habitus barbarus, kledij die ontleend was aan barbaarse buren en migranten, laten zien hoe het dagelijks leven al veranderd was. Culturele toe-eigening is geen moderne eigenaardigheid. Geen spoor ook van stedelijke decadentie of verval; de stad Rome was tot ver in de vierde eeuw een vitale metropool. Dat de neergang niettemin kwam en ook onmiskenbaar gewelddadig was, spreekt uit een grimmige reeks objecten. Natuurlijk zijn er helmen, zwaarden en andere steekwapens. Een plastische herinnering aan de grensoorlogen die het rijk plaagden is een bijna gekliefde schedel, die lijkt te grijnzen over zijn eigen ongeluk op het slagveld. De onfortuinlijke eigenaar sneefde ergens in de Donau-regio, waarschijnlijk in de onophoudelijke confrontaties tussen het laat-Romeinse leger en aandringende ‘barbaarse’ groepen. Ook het christendom kwam soms met het zwaard, of de bijl. Een mooie marmeren kop van Aphrodite is mismaakt door een weggeslagen neus, de liefdesgodin kreeg onverbiddelijk een christelijk kruis in haar voorhoofd gehakt. Van een andere buste zijn de gelaatstrekken geheel weggebeiteld, om plaats te maken voor het kruis. Het nieuwe geloof was niet altijd het werk van zachte krachten, al wordt de schaal van de beeldenstorm overdreven door auteurs die een parallel met latere iconoclasten zoals de Taliban onweerstaanbaar vinden. Onderling was het evenmin pais en vree in de kerk. Een van de pronkstukken op de tentoonstelling is een mozaïek met de tekst Pax Aeclesiae Catolice Semper (eeuwige katholieke vrede). De marmeren schijf uit Noord-Afrika lijkt eerder een bezwering of oproep dan een vredige vaststelling. Geen wonder, er woedde daar in de vierde eeuw een hardnekkige strijd over de vraag of gelovigen die Christus tijdens eerdere vervolgingen hadden verloochend weer tot de kerk mochten worden toegelaten. De bekeerde keizer Constantijn (306-337) deed een vergeefse poging de onrust te bezweren. En dan is er een grillige, bijna abstracte klomp gesmolten munten. Of eigenlijk zeven zwarte klompjes, uit een Romeinse basiliek. Hoogstwaarschijnlijk zijn ze verbrand tijdens de plundering van de stad in 410 door de troepen van Alarik. Die werd legendarisch als barbaarse aanvoerder van de Goten, maar was ook magister militum in het Romeinse leger en kwam mogelijk halen waar hij recht op dacht te hebben; tekenend voor de ambivalente werkelijkheid van de late Oudheid, waar de expositie een open oog voor heeft.  Het amfitheater van Trier dat ooit plaats bood aan 18.000 bezoekers.   Beeld uit catalogus Trier is de uitgelezen plaats voor deze tentoonstelling. Niet alleen is denken over ondergang een Duitse specialiteit, de stad zelf is gedrenkt in Romeinse historie. Gesticht onder keizer Augustus (27 v.Chr.-19 n.Chr.) was Treveris, naar verluidt de oudste stad in Duitsland, een regionale hoofdstad en keizerlijke residentie. Van die glorietijd getuigen de monumentale, zwarte stadspoort, de basiliek en thermen van Constantijn en een groen overwoekerd amfitheater dat ooit plaats bood aan 18.000 bezoekers. Wie uit het Landesmuseum het daglicht instapt, kan door naar die Romeinse resten. Of naar twee kleinere musea die ook aan de expositie meedoen: dat van de Domkerk, met indrukwekkende mozaïeken uit de tijd van Constantijn, en het Simeonmuseum voor de stadsgeschiedenis, direct naast de zwarte poort. Om de hoek gaat het standbeeld van Karl Marx een blokje om. Voor de naamgever van het marxisme, geboren in Trier, was de ondergang van het rijk een kwestie van klassenstrijd – met weinig ambivalentie.||https://www.nrc.nl//nieuws/2022/09/04/de-val-van-de-vitale-metropool-rome-was-een-kwestie-van-geleidelijkheid-en-abrupte-schokken-a4140444
2022-09-05||Met dichtdraaien van gaskraan voert Poetin zenuwoorlog tegen Europa op|| Ruim een half jaar geleden was het een duidelijk politiek signaal van het Westen richting Moskou: Duitsland weigerde de nieuwe gaspijpleiding Nord Stream 2, die meer Russisch gas naar Europa moest laten vloeien, in gebruik te nemen. Berlijn reageerde toen, op 22 februari, op de Russische erkenning  en invasie van twee zelfverklaarde republieken in Oost-Oekraïne. Twee dagen daarna volgde de Russische inval van de rest van Oekraïne.  Afgelopen vrijdag ging het andersom. Pijpleiding Nord Stream 1, de belangrijkste bron van gastoevoer naar Europa, wordt door de Russen zélf voor onbepaalde tijd stilgelegd, zo kondigde Ruslands staatsgasbedrijf Gazprom aan. Een „olielek” maakt het functioneren van Nord Stream 1 voorlopig onmogelijk, aldus Gazprom, dat eerder had beloofd het gas zaterdag weer te laten vloeien na plotselinge reparaties  vorige week.    Veel wijst erop dat het bij het Russische gedraai aan de gaskraan draait om machtspolitiek. Zowel de Duitse overheid als het Duitse bedrijf Siemens Energy, dat betrokken is bij het onderhoud van Nord Stream 1, zegt dat een olielek geen reden kan zijn voor volledige sluiting van de pijpleiding, die Rusland via de Oostzee verbindt met Duitsland.  Het voorlopig afkoppelen van Nord Stream 1 – niemand weet voor hoelang – is een strategische zet van het Kremlin, die past binnen de economische oorlog die Rusland met het Westen voert. Het Westen bevecht Rusland met economische sancties – en Rusland slaat terug met het gaswapen. De aankondiging van Gazprom kwam vrijdagavond luttele uren na een  besluit van de G7-landen om een prijsplafond in te stellen voor Russische olie, de andere grote inkomstenbron voor het Kremlin. Vorige week zinspeelde de Europese Commissie op een prijsplafond voor gas.     Hoe sterk is het Russische gaswapen tegenwoordig nog? De gaspijpleiding draaide sowieso nog maar op zo’n 20 procent van de capaciteit. Gas via twee andere routes – één via Oekraïne en één via Turkije – blijft vloeien, en Gazprom schroefde de leveringen via Oekraïne zaterdag zelfs ietsje op. Maar dat compenseert het wegvallen van Nord Stream 1 niet. Europa probeert nu in hoog tempo onafhankelijk te worden van het gas uit het land van Vladimir Poetin, het gas waaraan het zich de voorbije jaren verslaafd maakte. Vooral de import van vloeibaar gas, uit de VS en uit landen als Qatar, moet de verslaving beëindigen. Gasreserves worden zo snel mogelijk gevuld om grote tekorten in de winter te voorkomen. De gasopslag  in de EU-landen is nu gemiddeld voor 80 procent gevuld, zo maakte de Europese Commissie vorige week bekend – waarmee de EU voor ligt op schema. Dat droeg bij aan de daling van de torenhoge prijs op de gasmarkt vorige week.  Dan lijkt het wegvallen van Nord Stream 1 er óók nog wel bij te kunnen. Maar de hoeveelheid gas die nu niet meer uit Nord Stream 1 vloeit, is „niet verwaarloosbaar”, zegt de Duitse econoom en Ruslanddeskundige Janis Kluge op Twitter. Ter vergelijking, schrijft hij: Duitsland is er trots op dat het deze winter twee nieuwe terminals voor geïmporteerd vloeibaar gas gereed denkt te hebben. Maar die zullen minder gas leveren dan wat er vóór de Russische ‘onderhoudswerkzaamheden’ nog uit Nord Stream 1 kwam.  De nu steeds beter gevulde Europese gasreserves zullen maar voor een deel kunnen voldoen aan de behoefte aan gas de komende winter, want ze dekken zeker niet alle  verwachte consumptie. Gas dat komende winter aan de reserves wordt onttrokken, zal bovendien opnieuw moeten worden aangevuld. Dat er mogelijk de hele winter geen gas meer aankomt via Nord Stream 1, verhoogt de druk op Europese regeringen om energie te besparen en om de zoektocht naar alternatieve bronnen op te voeren. Het vullen van de Europese gasopslagen „zal niet voldoende zijn”, zo waarschuwde de Amerikaanse regering in een reactie op het Russische stilleggen van Nord Stream 1.  Hoezeer de Russische stap de spanningen rondom energie in Europa verder vergroot, bleek zaterdag in Zweden. De Zweedse regering kondigde financiële noodsteun aan voor elektriciteitsproducenten die afhankelijk zijn van gas. Deze bedrijven moeten, als ze op de energiemarkt contracten afsluiten, onderpand aanbieden. Op de markten wordt steeds meer onderpand geëist – een eis waaraan de bedrijven niet kunnen voldoen. Door het wegvallen van Nord Stream 1 dreigen deze kosten verder op te lopen – en dat kan zelfs een financiële crisis veroorzaken, zei de Zweedse premier Magda Andersson zaterdag tijdens een in allerijl belegde persconferentie. Gazproms aankondiging „dreigt niet alleen te leiden tot een ‘oorlogswinter’, maar bedreigt ook onze financiële stabiliteit”, aldus Andersson, geciteerd door de Financial Times. „Poetin voert een energie-oorlog tegen Europa, om ons te verdelen. Maar we laten Poetin daarin niet slagen”, zo voegde ze eraan toe. Het lijkt een kwestie van tijd, zeggen analisten tegen de Financial Times, dat andere landen soortgelijke noodmaatregelen nemen. Of de crisissfeer  door Poetins zenuwoorlog verder toeneemt, hangt sterk af van de ontwikkeling van de prijs op de gasmarkt vanaf maandag, wanneer de handel op de voor Europa maatgevende beurs in Amsterdam weer opengaat. Die prijs was de afgelopen week flink gedaald, maar kan nu weer gaan oplopen. Een nieuwe prijsexplosie zal meer elektriciteitsbedrijven in de problemen  brengen, en zal de roep om politieke interventie in de energiemarkten vergroten. De roep zal aanzwellen om consumenten, wier koopkracht zwaar onder druk staat, te compenseren. En ook zal de druk toenemen op burgers en bedrijven om verplicht energie te besparen – ook in het van verplichtingen afkerige Nederland, waar winkels,  anders dan in Frankrijk en Duitsland, nog gewoon de deuren open mogen houden met de airco aan.||https://www.nrc.nl//nieuws/2022/09/04/met-dichtdraaien-van-gaskraan-voert-poetin-zenuwenoorlog-tegen-europa-op-a4140666
2022-09-05||De NAFO gaat met humor en memes het Kremlin te lijf||‘Meestal betuigen we onze dank aan onze internationale partners voor de veiligheidshulp. Maar vandaag willen we een shout-out geven aan een unieke entiteit - North Atlantic Fellas Organization #NAFO”, tweette het officiële twitteraccount van het Oekraïense ministerie van Defensie op 28 augustus. De dankwoorden waren gericht aan  een informeel groepje internetcultuurstrijders en doorsnee twitteraars dat  grappige filmpjes, foto’s en cartoons van honden gebruikt in de strijd tegen Russische online desinformatie. „Bedankt voor je felle strijd tegen de propaganda en trollen van het Kremlin”, aldus het ministerie op Twitter.  De tweet gaat vergezeld van een slecht getekend plaatje van het Japans hondenras Shiba Inu: een geliefde internetmeme genaamd ‘Doge’ die sinds 2013 staat voor online ondeugendheid en sulligheid. Het  hondje draagt deze keer echter militaire kleding met de Oekraïense vlag en staat voor een paar afgevuurde raketten.  De leden van NAFO (een digitale knipoog naar NATO) kun je herkennen aan de Doge op hun profielfoto. Gewapend met humor trekken ze ten strijde voor Oekraïne. Het hondenplaatje wordt geplakt in filmpjes en foto’s van Oekraïense troepen. Met gecoördineerde aanvallen op sociale media storten  de NAFO ‘fellas’ zich massaal op berichten met Russische desinformatie.   Wanneer een zelfbenoemd NAFO-lid stuit op een Kremlingezinde tweet van een Russische politicus of sympathisant, kan hij zijn vriendjes optrommelen door bijvoorbeeld de hashtag #Article5 te gebruiken: een verwijzing naar het deel van het NATO-verdrag waarin tot collectieve verdediging wordt geroepen. Die bombarderen dan het bericht met sarcastische  hondenplaatjes en weerleggen de Kremlingezinde beweringen  met een pesterige toon. Pro-Russische claims zijn immers lastig serieus te nemen als er honderden spottende reacties onder staan.  De bedenker van NAFO is  de anonieme twittergebruiker @Kama_Kamilia. Hij begon het initiatief in  mei, twee maanden na de Russische inval. Het speelse en satirische karakter van de alliantie zonder formele organisatie trok veel online activisten, onder wie ook soldaten. De bedenker begon met het tekenen van gepersonaliseerde doge-profielfoto’s voor donateurs van het Georgische Nationale Legioen: een militaire eenheid gevormd door voornamelijk Georgische vrijwilligers die aan de kant van Oekraïne vechten. Ondertussen wordt geld opgehaald voor meerdere goede doelen. Spullen met NAFO-memes erop zijn  te koop op de meme-webshop Saint Javelin die al meer dan een anderhalf miljoen dollar aan humanitaire en militaire hulp heeft opgehaald voor Oekraïne. Op socialemediaplatform Discord houdt een gemeenschap van meer dan 1.500 NAFO-leden zich bezig met het inzamelen van geld.  De NAFO-memes en symbolen zijn ook al in de echte wereld gesignaleerd: op een Oekraïense tank, nota bene. Eind vorige maand werd een foto gedeeld van het oorlogsvoertuig waarop de naam ‘Super Bonker 9000’ staat gegraveerd, bedacht door Fellas op het internet. De tank staat vol NAFO-memes en teksten, waaronder het Japanse hondje. De kleurrijke tank is het resultaat van een crowdfundingactie voor het Oekraïense leger. Via Signmyrocket.com tekenen Oekraïense soldaten voor een paar honderd dollar een tekst of tekening op een geweer of raket  en maken  daar vervolgens  een foto van. De tank met NAFO-memes ziet eruit als een uitvergroot stuk speelgoed beklad met hondenplaatjes, maar wel één die een vijandige stelling omver kan blazen. Een ware  jongensdroom die dankzij het internet werkelijkheid is geworden.   
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/09/04/de-nafo-gaat-met-humor-en-memes-het-kremlin-te-lijf-a4140665
2022-09-05||Opinie | Doorbreek het taboe van winst maken door ziekenhuizen||Rond Prinsjesdag wil het ministerie van Volksgezondheid (VWS) weer eens groot onderhoud plegen aan de afspraken op de gereguleerde zorgmarkt. Meer regulering moet de groeiende zorgkosten beteugelen. Toch is de praktijk vaak weerbarstig. Jasper van Dijk is econoom.  Geld verdienen aan zieke mensen is taboe. Daarom kijkt de politiek naar het inperken van de marktwerking met regulering. Maar wat zijn de mogelijkheden om die markt juist voor de patiënt te laten werken? Om een machine soepel te laten draaien moet deze gesmeerd worden met olie, anders gaat hij haperen. In de marktmachine is geld deze olie, of preciezer: winst. Maar dat ontbreekt binnen onze machine en dat wordt in het voorstel van VWS  niet benoemd; ziekenhuizen mogen geen winst uitkeren.  Let wel, binnen ziekenhuizen wordt gewoon geld verdiend en winst uitgekeerd. Bijvoorbeeld door onderaannemingen en maatschappen. Maar het ziekenhuis zelf mag geen winst maken. In de praktijk betekent dit vooral dat de winst niet transparant is én dat de belangen binnen het ziekenhuis uiteenlopen. Hoewel het politiek niet populair is zou het kunnen helpen als ziekenhuizen wel winst mogen maken. En voor de duidelijkheid: financiële prikkels zijn niet zaligmakend, zeker niet in de zorg. Maar ze spelen wel degelijk een rol. Op dit moment worden er tussen ziekenhuizen en verzekeraars vaak plafondafspraken gemaakt. Dit betekent dat een ziekenhuis in een jaar bijvoorbeeld voor maximaal 400 miljoen euro aan zorgkosten mag declareren, daarna moeten ze misschien nog wel zorg leveren, maar ontvangen ze geen geld meer van de verzekeraar. Dit maximale bedrag is vaak de uitkomst van uitgebreide onderhandelingen, maar als dit bedrag er eenmaal staat heeft het ziekenhuis er alle belang bij om dit vol te maken. Want hoewel een ziekenhuis geen winst mag maken, kan ze wel verlies maken.  Daarnaast hebben de vrijgevestigde medisch specialisten regelmatig eigen belangen, los van deze afspraken. Bijvoorbeeld dat de 400 miljoen euro die het ziekenhuis krijgt wordt verdeeld op basis van het aantal behandelingen. Dit geeft specialisten een prikkel om juist meer te behandelen omdat ze dan een groter deel van de pot krijgen, waardoor het ziekenhuis misschien wel door het plafond heen schiet.  Als ziekenhuizen winst mogen maken kunnen er veel betere afspraken gemaakt worden op de zorgmarkt. Dan kan een verzekeraar toezeggen dat het ziekenhuis de helft van het geld mag houden als het ziekenhuis onder het plafond blijft zonder dat de kwaliteit van zorg achteruitgaat.  Nu heeft het ziekenhuis er baat bij om te kijken wat doelmatiger kan. Stel dat het lukt om de benodigde zorg te leveren voor 380 miljoen euro, dan heeft het ziekenhuis tien miljoen euro winst. Want dat mag nu. En die winst kan het ziekenhuis bijvoorbeeld gebruiken om de specialisten mee te krijgen in de gemaakte afspraken. Want als deze winst over de specialisten wordt verdeeld hebben ze hetzelfde belang als het ziekenhuis in plaats van het belang van hun eigen maatschap. In het bovenstaande voorbeeld zijn de zorgkosten niet toegenomen,  maar afgenomen. Door de winst. Uit economisch onderzoek blijkt helaas dat dit soms nodig is, partijen iets extra’s geven om in jouw belang of het algemene belang te handelen. Dat voelt niet altijd prettig, maar kan toch in het belang van ons allemaal zijn. En een deel is natuurlijk winst die er altijd al was, maar nu boven tafel komt. Dat helpt juist om op de langere termijn de onnodige winsten in de zorg te verkleinen. Niet door te verbieden, maar door de prikkels goed te zetten. Want ook met de mogelijkheid tot winstuitkering blijft de zorg een gereguleerde markt met scherp toezicht.||https://www.nrc.nl//nieuws/2022/09/04/doorbreek-het-taboe-van-winst-maken-door-ziekenhuizen-a4140663
2022-09-05||Duitse regering kondigt nieuw steunpakket aan voor energiecrisis||Er komt een nieuw steunpakket ter ondersteuning van de Duitse huishoudens en bedrijven die moeite hebben met de hoge inflatie en sterk gestegen energiekosten. Zondag werden de coalitiepartijen SPD, Die Grünen en FDP het eens over de details voor de derde reeks maatregelen die samen 65 miljard euro gaan kosten. „Het gaat om het grootste pakket tot nu toe”, zo stelde bondskanselier Olaf Scholz tijdens een persconferentie. „Zo komen we de winter door.”   Gepensioneerden en studenten krijgen financiële steun - een energietoeslag om de rekening te kunnen betalen. Voor gezinnen zijn maatregelen als verdere verhoging van de kinderbijslag opgenomen in het pakket. Huishoudens die recht hebben op huurtoeslag krijgen ook een extra bijdrage. Voor duizenden bedrijven die veel energie verbruiken, komt er een belastingverlaging. Het derde pakket pakt fors hoger uit dan de vorige programma’s, die samen zo’n 30 miljard kostten. „We nemen de zorgen van burgers [over inflatie] serieus”, aldus Scholz.   De eerder ingevoerde regeling voor goedkoop openbaar vervoer - een tijdelijk ticket voor het regionale ov van 9 euro per maand - wordt verlengd. Voor de opvolging van die populaire brandstof beperkende ov-maatregel wordt anderhalf miljard euro vrijgemaakt, zei Scholz tijdens de persconferentie. Om die maatregel te kunnen verlengen moeten de deelstaten een even groot bedrag inleggen. Het uiteindelijke kaartje wordt wel duurder: tussen de 49 tot 69 euro per maand. De bondskanselier wilde tijdens de persconferentie vooral toelichting geven op de energiecrisis die is ontstaan als gevolg van de oorlog in Oekraïne. Energieprijzen zijn omhooggeschoten. Daarbij zijn er zorgen dat Rusland de gastoevoer via de pijpleiding Nord Stream 1 naar Duitsland volledig zal stilleggen. Sinds woensdag is de gastoevoer afgesloten, volgens Gazprom vanwege onvoorziene werkzaamheden en de ontdekking van een lekkage. Scholz was duidelijk: „Rusland is geen betrouwbare energieleverancier meer.” Volgens hem kan Duitsland de winter doorkomen zonder Russisch gas. „De federale regering bereidt zich sinds het begin van het jaar voor” op het wegvallen van die buitenlandse gastoevoer, zoals door diversificatie van de gasvoorraden.||https://www.nrc.nl//nieuws/2022/09/04/duitse-regering-kondigt-nieuw-steunpakket-aan-voor-energiecrisis-a4140662
2022-09-05||&#8216;Lachende&#8217; paus Johannes Paulus I zaligverklaard||Paus Johannes Paulus I is zondag zalig verklaard door de huidige paus Franciscus. Duizenden gelovigen waren aanwezig bij de mis daarvoor buiten, op de trappen van de Sint-Pieter in Vaticaanstad. Door de zaligverklaring kan hij nu lokaal worden vereerd, vooral in zijn geboorteland Italië.  Johannes Paulus I werd geboren als Albino Luciani en hij overleed in op 28 september 1978 op 65-jarige leeftijd, slechts 33 dagen nadat hij tot paus was benoemd. Vanwege dat korte pontificaat staat hij ook wel bekend als ‘The September Pope’. De toenmalige kardinaal van Venetië werd in augustus 1978 gekozen, toen het conclaaf moeite had de opvolger van Paulus VI te kiezen. Een meer conservatieve én een meer hervomingsgezinde kandidaat werden daarbij gepasseerd. Hij was de eerste paus die bij zijn uitroeping een dubbele naam aannam. Hij werd gezien als schuchtere, aimable man met een verlegen lach, wat hem de bijnaam ‘de lachende paus’ opleverde. Ook paus Franciscus stond zondag tijdens de mis stil bij dat kenmerk: Johannes Paulus „lachte tot het allerlaatste moment”, stelde hij. Zijn voorgangers Johannes XXIII en Paulus VI (zijn naam refereerde aan beide) waren betrokken geweest bij de modernisering in het Vaticaan in het voorgaande decennium. Ook Johannes Paulus zou ingrijpende hervormingen hebben willen doorvoeren in de leiding van het Vaticaan. Maar van zijn plannen kwam weinig terecht, omdat hij iets meer dan een maand na zijn benoeming dood werd aangetroffen in bed. Over zijn overlijden werd door het Vaticaan weinig bekendgemaakt. De Katholieke Kerk verklaarde alleen dat de paus was overleden aan een hartstilstand. Er ontstonden ook veel complottheorieën rond zijn dood en de doodsoorzaak. Een zaligverklaring kan de eerste stap zijn naar heiligverklaring (verering in de hele Kerk). De procedure die voorafging aan de zaligverklaring van Johannes Paulus I duurde negentien jaar. Het onderzoek naar Johannes Paulus’ daden en de vraag of hij wonderen heeft verricht - een vereiste voor de zaligverklaring - werd gestart in het Italiaanse bisdom Belluno, waar hij in 1935 werd gewijd tot priester. Dat bisdom bepaalde eerder dat een onverklaarbare genezing van een Argentijns meisje op voorspraak van de paus inderdaad een wonder was.  Correctie (4 oktober 2022): In een eerdere versie van dit artikel stond dat Johannes Paulus I bekendstond als ‘The September Pause’. Dat is hierboven aangepast.||https://www.nrc.nl//nieuws/2022/09/04/lachende-paus-johannes-paulus-i-zaligverklaard-a4140660
2022-09-05||Op het filmfestival van Venetië geniet Timothée Chalamet zichtbaar van alle aandacht||‘Timmy, Timmy”, gillen  fans als Timothée Chalamet richting watertaxi schuifelt. Een selfie hier, een handtekening daar: de jonge superster lijkt er van te genieten. Later die avond heeft hij op de rode loper zijn T-shirt verruild voor een bloedrood glimmend tenue dat zijn graatmagere rug onbedekt laat. De modepers is verrukt.  Tegenspeler Taylor Russell heeft de hoofdrol in Bones and All als tienerkannibaal Maren,  maar alle aandacht gaat op het filmfestival van Venetië uit naar het androgyne sekssymbool Chalamet (26). Vorig jaar was hij op het Lido als verlosser Paul Atreides in sciencefiction-epos Dune, in Bones and All is hij de sexy gekwelde kannibaal Lee. Voor de persconferentie zet hij dan ook speels zijn tanden in de kuit van regisseur Luca Guadagnino.  Bones and All is een romance over geliefden die elkaar met huid en haar kunnen verslinden; het geeft elke kus een morbide spanning. In de film  draait het om gewetenskwesties en lifestyle-keuzes voor jonge kannibalen in het rurale Amerika van de jaren tachtig. Je moet tegen bloed kunnen, en ook tegen botten en ingewanden, maar  dit blijkt een verrassend melancholieke Indie-roadmovie met een memorabele, ambivalente bijrol van Mark Rylance als would-be mentor Sully die weet dat eenzaamheid het lot van de kannibaal is. Adolescente kannibalen trekken de wereld in op zoek naar hun tribe.  Zoals alle jongeren horen te doen, zegt Timothée Chalamet tijdens zijn persconferentie. De recente isolatie door lockdown geeft de film in zijn ogen een diepere resonantie. Zelf heeft Chalamet zijn stam al gevonden: de theatermensen en acteurs tussen wie hij opgroeide. „Het was een opluchting een personage te spelen die met dilemma’s worstelt zonder de optie te hebben om op social media  uit te vinden in welk geheel hij past. Als je zo je tribe vindt: prima, maar ik denk dat sociale desintegratie in de lucht hangt.”  Bones and All is een nieuwe, sterke aanwinst voor de opwindende competitie van het 79e filmfestival van Venetië. Zaterdag is er een knap profiel van de fotograaf Nan Goldin in All The Beauty and the Bloodshed, alsmede het  ouderwets goede rechtbankdrama Argentina, 1985. De  tweeënhalf uur vliegen voorbij terwijl in  hoofdaanklager Julio Strassera en zijn team jeugdige outsiders in het wankele democratische Argentinië van 1985 de militaire junta – die 30.000 burgers oppakte, folterde en vermoordde – achter de tralies probeert te krijgen. Een oud recept vlekkeloos uitgevoerd met top-ingrediënten: verwacht een stevig brok in uw keel bij Strassera’s requisitoir.   Oorverdovend en operatesk is het banlieue-spektakel Athena van videoclipmaker Romain Gavras:   over de fictieve Parijse betonjungle Athena die in vlammen opgaat na een  incident met politiegeweld. Het soort explosies dat de informele machtshebbers van de banlieue in de recente Franse hitfilm Les Misérables van Ladj Ly - hier scenarioschrijver  - zo angstvallig  trachten te voorkomen: het kan uitmonden in een Franse burgeroorlog. Vier heetgebakerde Noord-Afrikaanse broers –  archetypes - marcheren of rennen in continue tracking shots door het strijdtoneel. Abdel is een militair, Moktar een drugscrimineel, Karim een emo-revolutionair, Sébastien een geschift jihadist. Ze rouwen om de dood van hun kleine broertje Idir.  Netflixfilm Athena haakt naar Griekse tragedie – zie de titel – maar omdat alles vanaf minuut één – een stormloop op een politiebureau – in de hoogste versnelling staat en iedereen half hysterisch is, kan er van morele of psychologische ontwikkeling nauwelijks sprake zijn. De boodschap – laat je niet provoceren, geweld schaadt alleen de banlieue – wordt nogal ondergraven door het daverende, verlekkerde massageweld van knuppel, traangas en vuurpijl, ondersteund door sacrale koorzang of  dreigende Turkse marsmuziek. Was ik jonger, dan sloopte ik na afloop subiet een bushokje. ||https://www.nrc.nl//nieuws/2022/09/04/filmfestival-venetie-een-mix-van-eenzame-kannibalen-junta-en-banlieues-a4140661
2022-09-05||&#8216;Russische militairen in Oekraïne krijgen soldij, bonussen niet uitbetaald&#8217; volgens Britse Defensie||Terwijl het Oekraïense tegenoffensief in het zuiden van het land langzaam vordert, is het moreel van de Russische militairen laag. De belangrijkste reden daarvoor: hun soldij wordt niet, of te laat, uitbetaald. Dat schrijft het Britse ministerie van Defensie in de dagelijkse update over de oorlog in Oekraïne, die zondag volledig gaat over deze logistieke problemen.  Volgens de Britse militaire inlichtingendiensten hebben veel Russische militairen de aanvullende gevechtsbonussen op hun reguliere salaris niet uitbetaald gekregen. Dat zou komen omdat er  „naar alle waarschijnlijkheid significante problemen” zijn met de wettelijke status van deze militairen: de Russische regering houdt immers vast aan de noemer „speciale militaire operatie” en spreekt niet van een oorlog in Oekraïne. Zo zouden de Russische manschappen dus geen ‘gevechten’ leveren, en geen aanspraak kunnen maken op de extra uitkering daarvoor. Verder zijn er ook administratieve problemen en stelt het Britse ministerie dat er „zeker onder enige [Russische] commandanten sprake is van regelrechte corruptie”. ||https://www.nrc.nl//nieuws/2022/09/04/russische-soldaten-in-oekraine-krijgen-soldij-bonussen-niet-uitbetaald-volgens-britse-defensie-a4140659
