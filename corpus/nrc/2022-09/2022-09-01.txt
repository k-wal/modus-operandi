2022-09-01||Leerlingen VS lopen  achter na schoolsluitingen corona||De schoolsluitingen tijdens de coronapandemie hebben desastreuze gevolgen gehad voor Amerikaanse basisschoolleerlingen. De negatieve effecten zijn vooral gevoeld door zwakke leerlingen,  kinderen in buitenwijken en in kleine plaatsen. Dat blijkt uit het ‘Nationale Rapport’ dat het Centrum voor onderwijsstatistiek woensdag publiceerde.  Kern daarvan is een landelijke test onder 14.800 kinderen van negen jaar, waarbij de uitkomsten werden vergeleken met een test voor dezelfde leeftijdscategorie in 2020.  De leesvaardigheid bleek in die twee jaar gemiddeld met vijf punten te zijn afgenomen, van 220 naar 215 – de sterkste afname sinds 1990. Hun rekenscore ging met zeven punten achteruit van 241 naar 234 – de sterkste daling sinds de landelijke test in 1971 voor het eerst werd afgenomen. De zogenoemde National Assessment geldt als de betrouwbaarste test in de Verenigde Staten. „Ik was verrast door de omvang van de achteruitgang”, zei Peggy Carr, hoofd van het centrum dat de test afnam. Volgens haar is de belangrijkste bevinding nog wel dat op geen enkel punt en in geen enkele categorie de vaardigheden van de leerlingen vooruit zijn gegaan. Overigens blijkt uit de statistieken die het centrum verspreidde dat tussen 2012 en 2020 zowel lees- als rekenvaardigheid gemiddeld licht afnam. Arme kinderen zonder computer lijken te kampen met meer achterstand  De grote klappen vielen bij zwakkere leerlingen. Bij lezen gingen de zwakste negenjarigen tien punten achteruit, de leerlingen met de hoogste scores maar twee punten. Bij rekenen was het verschil respectievelijk twaalf en drie punten. Kinderen met een Afrikaanse of Latijns-Amerikaanse achtergrond vielen verder terug dan andere scholieren. Arme kinderen, uitgedrukt in het aantal kinderen dat recht heeft op gratis lunch op school, liepen ook een grotere achterstand op. Dat lijkt direct samen te hangen met de vraag welke leerlingen een computer voorhanden hadden – een voorwaarde om te kunnen deelnemen aan de online lessen die tijdens de lockdowns werden gegeven.  Uitgerekend de zwakste leerlingen hadden in slechts 58 procent van de gevallen de beschikking over een computer, een kwart kon maar gebruik maken van snel internet en maar 15 procent van hen had een- of tweemaal per week iemand die hen met huiswerk kon helpen. Bij kinderen in het hoogste kwart van de score had 83 procent de beschikking over een computer, 43 procent over snel internet en werd 23 procent af en toe met huiswerk geholpen.  Onderwijskundigen die zich in Amerikaanse media lieten horen, concludeerden daaruit dat de onderlinge verschillen tussen kansarme en kansrijke kinderen de komende jaren heel snel zullen oplopen. Testscores, ook in de laagste klassen van het basisonderwijs, zijn een genadeloze voorspeller van de onderwijscarrière van kinderen. Ter vergelijking: in Nederland deed het Nationaal Cohortonderzoek Onderwijs  afgelopen voorjaar onderzoek naar de leerprestaties op de basisschool na de eerste schoolsluiting  en daar kwam een gemêleerd beeld uit naar voren. Bij rekenen, wiskunde en spelling waren de achterstanden door het thuisleren nog niet ingelopen. Maar begrijpend lezen was al op het niveau van vóór de pandemie. ||https://www.nrc.nl//nieuws/2022/09/01/leerlingen-vs-lopen-achter-na-schoolsluitingen-corona-a4140517
2022-09-01||Macron kan klimaatcrisis niet negeren na zomer vol extremen|| Plots is het menens. De start van het politieke jaar staat in Frankrijk na een zomer vol extremen in het teken van klimaatverandering, en de houding van de autoriteiten is alarmerender dan de Fransen gewend zijn.  President Emmanuel Macron zette vorige week de pessimistische toon. De man die zich enkele maanden geleden nog een „bewuste optimist” noemde die in iedere crisis een kans op verbetering ziet, kondigde bij de eerste ministersbijeenkomst van het jaar met een serieuze blik „het einde van de overvloed, het einde van de onbezorgdheid, het einde van de vanzelfsprekendheid” aan. De klimaatcrisis en de oorlog in Oekraïne zouden leiden tot een „grote omwenteling” waarna men er niet meer vanuit kan gaan dat grondstoffen en water, producten en technologieën altijd maar beschikbaar zijn. De president toonde zich bereid verstrekkende maatregelen te nemen. Premier Élisabeth Borne deed er  maandag een schepje bovenop bij een bezoek aan werkgeversorganisatie Medef. Daar stelde zij dat de klimaatcrisis „niet een waarheid is die ongemakkelijk is, maar een waarheid die verwoest” – verwijzend naar het boek Een ongemakkelijke waarheid van de voormalig vicepresident van de Verenigde Staten Al Gore. Borne droeg Franse bedrijven op een plan op te stellen voor hoe zij deze winter hun energieverbruik met 10 procent zullen terugdringen en beloofde dat de ministeries hetzelfde gaan doen. Een straf voor bedrijven die hun energieverbruik niet terugdringen, noemde ze niet. Wel dreigde Borne dat als er „rantsoeneringen” komen in de vorm van energiequota, bedrijven als eerste aan de beurt zijn. Huishoudens zullen gespaard worden, beloofde ze. Deze vrijdag wordt alweer een volgende stap gezet. Dan komen de regering en Macron samen in een zogenoemde Conseil de Défense (Defensieraad) om te spreken over de energie- en klimaatcrisis. Dergelijke raden worden  enkel gevormd in noodgevallen, zoals tijdens de coronapandemie.  Klimatoloog Valérie Masson-Delmotte van het internationale klimaatpanel IPCC zal  aanwezig zijn en de ministers moeten achteraf een plan uitwerken  voor hoe zij de „ecologische transitie” op hun eigen terrein gaan versnellen. Ook zal Macron vrijdag zijn routekaart uitleggen voor wetsvoorstellen die de komende weken voorbereid zullen worden, naar verwachting ook over energie en klimaat. Franse president verwacht het einde van de overvloed en de onbezorgdheid Het lijkt erop dat de regering onder president Macron zich na een zomer van extremen gedwongen voelt naar een hogere versnelling te gaan. In juni, juli en augustus was het gemiddeld 2,3 graden warmer dan wat normaal is voor deze periode van het jaar, zo meldde Météo France deze week in een voorlopig overzicht over het weer in de zomer van 2022. Daarmee is het de op een na heetste zomer sinds het begin van de metingen. Météo France telde bovendien een recordaantal van 33 ‘hittegolfdagen’ waarbij het gemiddeld 25 graden of warmer is. Ook op lokaal niveau werden talloze records verbroken. Zo beleefde het Zuid-Franse Nice 56 achtereenvolgende ‘tropische nachten’, waarbij het kwik niet onder de 20 graden daalde. Net als in andere Europese landen, was het deze zomer ook in Frankrijk extreem droog. Op nationaal niveau was er sprake van een neerslagtekort van 25 procent in de drie zomermaanden (wederom een record) – met eindeloze gele akkers, zorgen over de oogsten en  watertekorten en -quota tot gevolg. De droogte maakte bossen bovendien licht ontvlambaar en leidde zo indirect tot meerdere grote branden die soms weken aanhielden. Volgens het European Forest Fire Information System (EFFIS) is dit jaar in Frankrijk tot dusver 62.000 hectare bos in rook op gegaan, zo berekende nieuwszender France Bleu. Ook dat is een record. Andere zorgwekkende ontwikkelingen waren de hevige  storm die twee weken geleden op Corsica vijf levens eiste en de opwarming van de Middellandse Zee – die deze zomer 4 tot 6 graden warmer was dan wat normaal is voor de tijd van het jaar. Dat het politieke jaar weer begonnen is, is niet alleen te merken aan de terugkeer van de ernstige Macron en Borne in de Franse pers. Ook zijn de door oppositiepartijen aangezwengelde kibbelpartijen (in Frankrijk eufemistisch polémiques genoemd) terug van weggeweest na een relatief ophefvrije zomer.  Het ging onder meer over een kartwedstrijd in een gevangenis en niet erkende geneeswijzen op een zorgplatform, maar ook hier voerde de klimaatcrisis de boventoon.  Zo werd de afgelopen twee weken hevig gediscussieerd over de noodzaak om privéjets te verbieden vanwege hun uitstoot en over de uitspraak van een klimaatwetenschapper op de rechtse zender BFM TV die stelde dat waterslurpende hobby’s als  golfen mogelijk zullen moeten verdwijnen. En deze week ontstond een vurige discussie over de toekomst van de barbecue nadat de groene politicus Sandrine Rousseau had gezegd dat „barbecues voor mannelijkheid staan”.  Dat klimaat  op ieders agenda staat, is duidelijk. Verwacht wordt dat binnenkort  extra maatregelen aangekondigd zullen worden. Voorstanders van een ferm klimaatbeleid benadrukken dat  president Macron al sinds zijn eerste verkiezing in 2017 gouden bergen belooft op het gebied van klimaat, maar Frankrijk  op Europees niveau juist achterloopt met de klimaatdoelen. Het moet dus nog blijken of het ook dit jaar bij grote woorden en kleine polémiques blijft. ||https://www.nrc.nl//nieuws/2022/09/01/macron-kan-klimaatcrisis-niet-negeren-na-zomer-vol-extremen-a4140512
2022-09-01||CBS: afgelopen jaar sterkste huurstijging in acht jaar tijd|| Niet alleen boodschappen, elektriciteit en benzine worden duurder, maar ook het huren van een woning. In de afgelopen twaalf maanden gingen de huren gemiddeld met 3 procent omhoog. Dat was de sterkste stijging sinds 2014, berekende statistiekbureau CBS na de jaarlijkse huurverhoging per 1 juli. Dat de huren nu meer zijn toegenomen dan een jaar geleden, is niet gek. In 2021 werden ze op last van het Rijk bevroren vanwege de coronacrisis. Huurstijgingen waren alleen mogelijk als nieuwe huurders een woning betrokken..  „Maar de huren stegen ook meer dan de jaren ervoor”, zegt Peter Hein van Mulligen, hoofdeconoom van het CBS. Sinds 2017 zijn ze  per jaar steeds meer gaan stijgen: van gemiddeld 1,9 procent (2017), tot 2,5 procent (2019), en nu dus 3 procent. Sociale huurwoningen zijn aan striktere regels gebonden en daar was de huurstijging dan ook lager dan bij vrijesectorwoningen: gemiddeld 2,6 procent versus 3,8 procent. En, weinig verrassend: in Amsterdam stegen de huren het hardst, gemiddeld met 3,6 procent.  In de hoofdstad maakten alle woningcorporaties gebruik van de nieuwe mogelijkheid om bij sociale huurders met een hoog middeninkomen een inkomensafhankelijke huurverhoging door te voeren van 50 of 100 euro per maand, schreef Het Parool eerder. Terwijl volgens Aedes, de koepel van woningcorporaties, landelijk gezien ‘slechts’ 40 procent van de corporaties dit deed.   De laagste gemiddelde huurstijging was er in Friesland en Drenthe: 2,5 procent.  Woonkosten, waaronder de huren, wegen voor een aanzienlijk deel mee in de berekening van de inflatie, zegt Van Mulligen. „Voor meer dan 20 procent.” Dat drukt de inflatie vrijwel altijd, omdat huren doorgaans minder hard stijgen dan andere kosten. Maar omdat de huren vorig jaar met slechts 0,8 procent toenamen, en nu dus ineens een stuk meer, treedt dat effect minder sterk op. Van Mulligen: „De huren duwen de inflatie minder naar beneden dan anders.” Dat een steeds groter deel van het inkomen van huurders naar wonen gaat, bleek onlangs ook uit het Woononderzoek 2021, een driejaarlijks onderzoek van het CBS. Startende huurders waren vorig jaar gemiddeld 36,5 procent van hun inkomen aan huur kwijt. Particuliere huurders zelfs 42 procent, als ook kosten voor gas en elektra worden meegerekend – en dat was nog voor de enorme prijsstijgingen. Woningcorporaties signaleren in de eerste maanden van dit jaar een toename in het aantal huurders met betalingsachterstand, aldus Aedes. Dit terwijl het aantal achterstanden en huisuitzettingen juist jarenlang daalde.  „De betaalbaarheid van wonen is een steeds groter probleem voor huurders”, zegt Marcel Trip van de Woonbond. „We roepen op daar wat aan te doen.” De Woonbond wil dat het kabinet de voorgenomen huurverlaging voor lage inkomens per 2024 een jaar vervroegt. Hierdoor gaan een half miljoen huishoudens 57 euro per maand minder betalen. Minister Hugo de Jonge (Volkshuisvesting en Ruimtelijke Ordening, CDA) heeft toegezegd te verkennen of dit technisch mogelijk is.  Uit deze week uitgelekte plannen van het kabinet om de koopkracht te herstellen, blijkt dat de huurtoeslag wordt verhoogd.  Hoe en met hoeveel, is niet bekend. Eerder werd bekend dat de maximale huurverhoging voor sociale huurwoningen vanaf volgend jaar niet meer gekoppeld is aan de inflatie, maar aan de cao-loonontwikkeling. Huren mogen dan met een half procent minder stijgen dan de gemiddelde cao-loonstijging. ||https://www.nrc.nl//nieuws/2022/09/01/sterkste-huurstijging-in-acht-jaar-a4140507
2022-09-01||‘Finnen zijn vooral geschrokken  van Sanna Marins ordinaire smaak’||Behalve bakken kritiek kreeg de Finse premier Sanna Marin (36) ook veel steun na het verschijnen van de video waarin ze uitdagend danst op een feestje bij vrienden thuis. Onder de hashtag ‘Solidair met Sanna’ delen vrouwen overal ter wereld nu     dansfilmpjes van zichzelf. Ook het Amerikaanse Congreslid Alexandria Ocasio-Cortez (32) schaarde zich deze week dansend achter de Finse premier. „Ik denk dat de media zich misleid voelen door Marin, omdat ze een vals imago heeft verkocht.” Foto Ilkka Vuorinen, CSD
 Oud-presidentskandidaat Hillary Clinton (74) twitterde een aanmoediging aan Marin om te blijven dansen. Ze schreef daarbij dat actrice Ginger Rogers precies hetzelfde deed als haar beroemde  danspartner Fred Astaire, „maar dan achteruit en op hoge hakken”. Lees: vrouwen doen niet onder voor mannen, terwijl ze meer hinder ondervinden.        Sinds het filmpje van de dansende premier is verspreid, worden Finse sociologen door buitenlandse journalisten  platgebeld  met de vraag  hoe seksistisch de Finnen zijn. Taina Meriluoto, van de universiteit van Helsinki, vindt dat nogal meevallen, vertelt ze in een gesprek via een videoverbinding.   Waar kijken we precies naar, waarom hebben jullie het al meer dan twee weken over een dansje? „In Finland draait het debat primair om de vraag of dit gepast gedrag is voor een premier – ongeacht het geslacht. In het verleden hadden we vergelijkbare  schandalen met mannelijke politici. Maar internationaal kreeg de zaak een feministisch frame. Daar klonk al snel dat Marin  wordt aangevallen omdat ze een vrouw is in een machtspositie.   „Dit frame beschermt Marin nu, omdat ze kan zeggen dat ze alleen kritiek krijgt omdat ze een vrouw is. En ze heeft dit  behendig gebruikt, bijvoorbeeld door de solidariteitsverklaring van Clinton te retweeten. Dat is makkelijk voor haar, want ze is een sociale mediaster, zoals we die in Finland nog nooit hebben gezien.”   Dus het dansfilmpje was in Finland niet anders beoordeeld als   Marin een man was geweest?  „Nee.   „Volgens mij heeft het veel te maken met klasse en smaak. Wat het internationale publiek niet doorheeft, is dat de eerste reactie van veel Finnen was: ‘O mijn god, hoe kan ze zó dansen, als een tiener, op zulke ordinaire muziek?’ Marin komt uit een arbeidersmilieu, dus volgens mij is de eerste associatie dat ze een slechte smaak heeft, ook wat kleding betreft – een witte broek – en nog belangrijker: wat vrienden betreft. Want de andere mensen op het gefilmde huisfeestje zijn influencers, goedkope beroemdheden – onaardig gezegd. Als Marin dronken was gefilmd tijdens een dinertje, zou het niet zoveel problemen hebben opgeleverd. Maar ze was aan het twerken, het was ordinair. Het gaf mensen een ongemakkelijk gevoel. „En dat raakt aan een ander belangrijk punt van kritiek: of ze in staat is om publiciteit te managen, wat dezer dagen heel belangrijk is voor een politicus. Veel mensen verwijten Marin niet wat ze gedaan heeft, maar dat wij het konden zien. Dat roept de vraag op of ze een land kan leiden.” Finse media houden er maar niet over op. Hebben ze iets tegen haar?  „Ik denk dat de media zich misleid voelen door Marin, omdat ze een vals imago heeft verkocht. Want ze was eerst het lievelingetje van de media, een prachtige jonge vrouw, die heel goed omgaat met de pandemie en de oorlog. Haar imago was altijd heel serieus. Ze praat heel  kalm en duidelijk. En ze sprak over hoe graag ze haar huis schoonmaakt, ze deelde een recept voor fetataart.   „En nu zien we opeens deze beelden. Van iemand die de hele nacht feest. Dus mensen denken: ze is anders dan ze zich voordeed, ze heeft ons voor de gek gehouden.”  Zijn Finnen preutser dan andere Europeanen?  „Nee, dat zou me verbazen, want we hebben een grote saunacultuur en zijn er trots op dat we ons naakt comfortabel voelen, ook naast vreemden.”  In hoeverre spelen sociale media een rol bij  deze rel? Zo’n filmpje was vroeger toch ondenkbaar? „Er zijn  de laatste weken natuurlijk veel parallellen getrokken met andere regeringsleiders die veel te veel dronken tijdens internationale bijeenkomsten. Zo van: ‘Dit is niet nieuw, we hebben het alleen nog nooit gezien. Dit is een fenomeen dat past in het sociale media-tijdperk.’  „Maar er zijn nog zoveel onbeantwoorde vragen. Ze was aan het dansen voor de camera, zich ervan bewust dat ze werd gefilmd. Waarom zou ze dat doen? Een mogelijke verklaring  is dat ze het filmpje naar buiten wilde brengen. Omdat ze wist dat dit haar een internationale beroemdheid zou maken.”  Maar helpt het haar ook om in april de nationale   verkiezingen te winnen? „Dat is moeilijk te zeggen. Aan de ene kant heeft haar partij  grote moeite  jonge kiezers te trekken, en dit helpt daarbij. Maar ik weet zeker dat dit niet goed valt bij de zeventigers die al op de SDP stemden.”  Er wordt ook gespeculeerd dat Rusland achter het lekken van het filmpje zit.  „Ook daarvoor is geen bewijs. Maar het is wel duidelijk geworden dat we niet goed voorbereid zijn op een informatie-oorlog, als zo’n minuscule gebeurtenis zo’n grote chaos en verdeeldheid veroorzaakt in de Finse samenleving.” Splijt de kwestie echt het land? „In mijn sociale bubbel zijn de meeste mensen vooral verbaasd dat de zaak is opgeblazen tot zulke grote proporties. Maar Marin heeft de mensen die al tegen haar waren wapens gegeven die ze eerst niet hadden. Dat was niet slim van haar.” Dus Poetin lacht hoe dan ook in zijn vuistje? „Ja.”  Waait het binnenkort  over of is deze heisa nog niet voorbij? „Ik zou willen van wel, maar ik ben bang van niet. Want ik weet zeker dat er meer beelden zullen opduiken van Sanna Marin. De media spitten nu alle kanalen af op zoek naar meer belastend materiaal.” Later mailt Taina Meriluoto nog een nuancering. „Ik zei dat Marin niet anders zou zijn beoordeeld als ze een man was geweest. Ik wil het gender-aspect niet bagatelliseren. Ik denk dat het wel degelijk uitmaakt dat ze een vrouw is, maar veel minder dan internationale media suggereren.”||https://www.nrc.nl//nieuws/2022/09/01/finnen-zijn-vooral-geschrokken-van-sanna-marins-ordinaire-smaak-a4140514
2022-09-01||Hogescholen zien misbruik van studentenvisa en worden strenger voor buitenlandse studenten||Hogescholen gaan strengere inschrijfeisen stellen aan studenten van buiten de Europese Unie. Ze hebben sterke aanwijzingen  dat studentenvisa  breed worden misbruikt voor illegale migratie naar Nederland. Dat blijkt uit onderzoek door NRC naar het fenomeen van ‘verdwijnstudenten’ – jongeren uit landen als Bangladesh, Sri Lanka, Nepal, Pakistan, India en Nigeria die zich inschrijven voor een Nederlandse hogeschoolopleiding om zo een studentenvisum te bemachtigen, en vervolgens in de illegaliteit verdwijnen. Hogeschool Saxion had in 2017 ook al last van ‘verdwijnstudenten’  uit Nepal en Bangladesh. Op dit moment geven meerdere  hogescholen aan dat ze hiermee kampen.  Hoeveel studenten  op deze manier  naar Nederland komen, wordt niet geregistreerd. Wel is duidelijk dat hogescholen de aantallen aanmeldingen uit deze risicolanden de afgelopen jaren sterk hebben zien stijgen, tot soms  honderden per instelling per jaar. Daarvan wijzen ze inmiddels het merendeel af. Vorig jaar waren er vooral problemen met Bangladesh. Immigratiedienst IND kreeg in 2021 „signalen over studenten in het hoger onderwijs die vroegtijdig uitvallen, in het bijzonder uit Bangladesh”, zegt een woordvoerder. Het aantal Bengaalse studenten aan hbo-instellingen is de afgelopen jaren bijna verviervoudigd, blijkt uit cijfers van het ministerie van Onderwijs – van 110 in 2018 tot 399 vorig jaar. In de hoofdstad Dhaka zijn tientallen bedrijfjes en consultants gevestigd die jongeren adviseren en helpen bij het aanvragen van studentenvisa. De IND doet extra onderzoek naar Bengaalse studenten in Nederland, omdat de dienst vermoedt dat velen hun studie hebben gestaakt en inmiddels als zzp’er werken. Studenten uit Bangladesh hebben zich volgens de IND-woordvoerder „in relatief grote aantallen inschreven als zelfstandige met een eenmanszaak”. Ook bekijkt de dienst de manier waarop hbo-instellingen „beoordelen of een student aan de vreemdelingrechtelijke voorwaarden voldoet”. De extra controles van de aanmeldingen uit risicolanden doen een groot beroep op capaciteit van de hogescholen. Aanvragen moeten stuk voor stuk worden beoordeeld en gemotiveerd worden afgewezen. De Vereniging Hogescholen vermoedt de tussenkomst van mensensmokkelaars, die lijken te shoppen tussen verschillende hbo-instellingen, zegt coördinator internationalisering Arnaud Stadermann. „Het lijkt alsof ze zwakke plekken in het systeem zoeken. Dan krijgt de ene school opeens vijftig vrijwel identieke inschrijvingen uit een bepaald land, de volgende keer proberen ze een andere opleiding.”  De vereniging werkt daarom aan een richtlijn voor alle 36 aangesloten hbo-instellingen. Daarin staat onder meer dat studenten uit Bangladesh en andere risicolanden voorafgaand aan het collegejaar het volledige collegegeld moeten overmaken, dat ze moeten bewijzen dat ze voldoende geld hebben om in Nederland te verblijven en ze via (digitale) intakegesprekken de instellingen van hun studieplannen moeten overtuigen. Over de richtlijn is intensief contact met het ministerie van Onderwijs, aangezien „toegankelijkheid één van de uitgangspunten is van ons onderwijsstelsel”,  zegt een woordvoerder. Hogescholen mogen studenten niet op basis van alleen hun nationaliteit strenger beoordelen, omdat dit discriminatie is. Diverse hogescholen herkennen de problemen met verdwijnstudenten. Bij InHolland meldden zich vorig jaar 94 studenten uit Bangladesh, zegt een woordvoerder. Daarvan werden er uiteindelijk 19 toegelaten. Vier van hen zijn inmiddels  gestopt met hun studie.  Om misbruik tegen te gaan vraagt InHolland vanaf dit jaar studenten uit risicolanden buiten de EU „het volledige bedrag aan collegegeld, leefgeld en fees voor de IND en zorgverzekering voorafgaand aan de aanvraag voor een verblijfsvergunning” over te maken, aldus de woordvoerder. „De andere niet-EU-nationaliteiten volgen nog de ‘oude’ route en kunnen later betalen.” Hogeschool Saxion hanteert inmiddels een vergelijkbaar systeem. Onderdeel daarvan is dat studenten van buiten de EU zich eerder moeten aanmelden dan andere studenten.  ||https://www.nrc.nl//nieuws/2022/09/01/hbo-ziet-misbruik-studentenvisa-a4140516
2022-09-01||De Finse premier Marin danste, net als Obama, May en Jeltsin  – vanwaar alle ophef?||Een dertiger die op een huisfeestje uitgelaten danst voor de camera van een mobiele telefoon, waarna het filmpje op sociale media verschijnt. Het is zo normaal in dit tijdsgewricht.  Maar niet als het om een premier gaat. En dat heeft Sanna Marin (36) geweten. Nadat het dansfilmpje vorige maand was uitgelekt, kreeg de Finse premier (van de sociaal-democratische SDP) het van alle kanten om haar oren.  Finse conservatieve politici noemden het ongepast voor een premier zo te feesten tijdens de oorlog in Oekraïne en begrepen niet waar zij de tijd vandaan haalde, met de dreiging van Rusland langszij. Daarbij klonk het dat Marin met haar losbandigheid een slecht voorbeeld zou zijn voor haar vierjarige dochter. De grootste krant van Finland, Helsingin Sanomat, schreef in een commentaar dat de gelekte video getuigde van naïviteit, omdat Marin zich kwetsbaar had gemaakt voor chantage. Vanuit obscure mediakanalen kwam de suggestie dat er cocaïne in het spel was geweest.  Een parlementariër van de Centrumpartij – die deelneemt aan Marins coalitie – eiste daarop een drugstest. En ook vanuit SDP-gelederen kwam kritiek. Zo vond voormalig partijsecretaris Mikael Junger dat Marin zich „belachelijk” had gemaakt en zei hij te vrezen voor haar carrière, en voor de verkiezingen in april.  Want twee weken na publicatie van de video discussieert Finland immer nog over de vraag of een premier zich zo’n uitspatting kan permitteren. Buiten Finland vraagt men zich intussen  vooral af of Marin anders zou worden beoordeeld als  ze een man van middelbare leeftijd was geweest.   Zelf reageerde Marin aanvankelijk koel op het filmpje: „Dit was een privégelegenheid. We waren gewoon aan het feesten, op een onstuimige manier. Ik danste en zong.” Ze gaf toe dat ze aardig wat alcohol  gedronken had, maar ontkende drugsgebruik. „Ik deed niks illegaals.” Hoewel ze die eis onterecht vond, deed ze  een drugstest.  Die bleek negatief, maar de kritiek zwol verder aan toen een foto opdook van twee zoenende influencers die hun borsten ontblootten op een feestje in de residentie van de premier. Voor hun borsten hielden ze een bordje met ‘Finland’ erop, dat oogde of het van een internationale top was meegenomen. Daarvoor bood Marin haar excuses aan.  Een dag later barstte de premier op een partijbijeenkomst in tranen uit. „Ik ben een mens”, zei ze. „En ook ik heb in deze donkere tijden wat vreugde, licht en plezier nodig.” Ze had echter nog nooit een werkdag gemist, zei Marin, en noemde haar feestjes „niet relevant” in het licht van haar zware taken.  Marin oogstte sinds haar aantreden in 2019  – als de jongste premier ter wereld – veel lof voor haar corona-aanpak en recentelijk de Finse aanvraag voor het NAVO-lidmaatschap. De populariteitscijfers van haar regering waren altijd – zelfs midden in de pandemie – ver boven gemiddeld. En met het dansfilmpje oogst Marin ook succes. Sommige Finnen vinden een feestende premier niet meer dan  normaal. Anderen vinden het juist   cool. Op sociale media verschijnen steeds meer dansende vrouwen die steun aan Marin betuigen. Onder wie: Hillary Clinton (74). De voormalige Amerikaanse presidentskandidaat  twitterde deze week  een foto van haarzelf, dansend tijdens een bezoek aan Colombia in 2012, toen ze minister van Buitenlandse Zaken was.  Eerder dansten  andere wereldleiders al voor de camera’s. Boris Jeltsin liet zich eens helemaal gaan (en werd prompt herkozen). Dmitri Medvedev  was verrassend soepel in zijn heupen, stukken swingender dan Emmanuel Macron. Barack Obama hield er ook wel van. Theresa May waagde meerdere pogingen (onder hoongelach). Een op tafel dansende Sigrid Kaag haalde vorig jaar de Nederlandse voorpagina’s, en werd daarna breed gediskwalificeerd als ‘geënsceneerd’. Soms voelt het alsof voor sommigen mijn bestaan alleen al een provocatie is Sanna Marin premier van Finland Ze trokken allemaal bekijks, en commentaar. Maar niemand kreeg het zo over zich heen als Marin. Waar zit dat hem in? Marin danste even uitbundig als Jeltsin. Ze genoot er duidelijk net zo van als Obama. Evenals Medvedev besefte ze tijdens het dansen vermoedelijk niet dat de beelden de wereld over zouden gaan.  Anders aan deze video is dat Marin „een heel goede danser is, die zich sexy kleedt en sexy beweegt”, zei Eeva Luhtakallio, professor sociologie aan de universiteit van Helsinki tegen  The New York Times.  Ook anders is Marins leeftijd. „Ik vertegenwoordig de jongere generatie”, zei de premier vorig jaar op de Finse radio. „Soms voelt het alsof  mijn bestaan alleen al een provocatie is voor sommigen.”  Nog een verschil is dat Marin Finland bestuurt, waar uiterlijk vertoon vaker tot ophef leidt. Eerder kreeg de premier kritiek op het dragen van een afgeknipte spijkerbroek (op een rockfestival) en voor het tonen van een diep decolleté (in tijdschrift Vogue).  Mannelijke politici kregen  problemen door het dansen met ontbloot bovenlijf (in een gaybar) en voor het dragen van een korte broek (naar de opening van een pretpark).  Met de binnenlandse politieke carrières van deze heren, respectievelijk een fractieleider en een premier, was het  niet lang daarna gedaan.  Marin oogt vooralsnog strijdbaar. Haar regering besloot donderdag afgifte van Russische toeristenvisa te beperken en  wapenleveranties aan Oekraïne te verruimen. De Finse premier presenteerde ook de begroting van volgend jaar en maatregelen in een poging de energiecrisis het hoofd te bieden. ||https://www.nrc.nl//nieuws/2022/09/01/marin-danste-net-als-obama-may-en-jeltsin-vanwaar-al-die-ophef-a4140515
2022-09-01||Weduwe Ankie Rechess weet nu pas wie haar Israëlische man doodde bij München '72: ‘Ik heb hem zijn dood ingestuurd’||‘Ik heb hem z’n dood ingestuurd.” De openingszin uit de documentaire Ankie, de olympische weduwe geeft aan hoe de hoofdpersoon na 50 jaar nog altijd worstelt met de schuldvraag. Als ze haar grote liefde, de Israëlische schermcoach Andre Spitzer, niet had laten terugsporen naar München – hij miste de trein in Den Bosch maar achterhaalde met de auto dezelfde  trein in Eindhoven op het nippertje – was hij de volgende nacht ontkomen aan de Palestijnse gijzeling in het olympisch dorp en het bloedbad een klein etmaal later op een vliegveld in München.  Ankie Spitzer was pas getrouwd met haar schermleraar in Den Haag. Ze hadden een baby van een paar maanden, die bij opa en oma was achtergebleven toen ze samen naar München reisden. De kleine Anouk huilde aan een stuk door en moeder Ankie haalde vader Andre over hun baby te gaan troosten in Nederland. Vervolgens wilde hij terug naar zijn sportvrienden in München. En zij liet hem gaan. Ze volgde de gijzeling net als miljoenen televisiekijkers (en de kidnappers die er hun voordeel mee deden) op de Duitse tv. Ze zag hem bij daglicht even in beeld, hij sprak als enige van de gijzelaars redelijk Duits en zou vanuit een open raam een team onderhandelaars te woord staan. Op het moment dat die meer details wilden weten, werd hij hardhandig terug de kamer ingetrokken. „De laatste keer dat ik je vader levend zag”, zegt Ankie tegen haar dochter Anouk (die nadien nooit meer zou hebben gehuild), toen ze samen terugkeerden naar de plek des onheils.  Andre Spitzer wordt nog dezelfde avond met acht andere Israëliërs gedood tijdens de mislukte bevrijdingsactie op het militaire vliegveld  Fürstenfeldbruck. „We dachten ‘het kon niet op’, maar het kon dus wel op”, vertelt Ankie Spitzer in het tweeluik dat donderdagavond in het Olympisch Stadion in Amsterdam in première ging en komende zondag- en maandagavond op NPO1 wordt uitgezonden door KRO-NCRV. Op 5 september is het precies 50 jaar na het drama van München.  Ankie Spitzer is in Nederland en België beter bekend als Ankie Rechess, de naam van haar tweede echtgenoot van wie ze intussen gescheiden leeft. Ze is correspondent Israël en Palestijnse gebieden voor de NOS en VRT. Ze kent collega Twan Huys, die met Evert-Jan Offringa de documentaire maakte. „Het zal voor mij natuurlijk nooit helemaal voorbij zijn”, zegt Rechess. „Ik sta met München op en ga ermee naar bed. We weten nu na vijftig jaar meer over wat er is gebeurd, het wordt tijd dat alles duidelijk wordt.” Het zal voor mij natuurlijk nooit helemaal voorbij zijn Ankie Rechess weduwe van Andre Spitzer Ankie wordt gevolgd in haar woonplaats bij Tel Aviv, terug naar München, naar het archief waar ze een halve eeuw later het autopsierapport onder ogen krijgt. Twee schoten hadden haar man recht in het hart getroffen. Dus was hij waarschijnlijk meteen dood, zegt ze quasi opgelucht.  Rechess begeeft zich met de Nederlandse cameraploeg op Palestijns grondgebied, hoort er voor het eerst de naam van de man die Andre en de andere acht doodschoot. Twee andere Isräëliërs waren vermoord al eerder in het olympisch dorp.  Terreurgroep Zwarte September eiste de vrijlating van 234 Palestijnse gevangenen in Israël. Premier Golda Meir wilde niet wijken voor chantage, dus niet onderhandelen. Ze verbood een gespecialiseerde commando-eenheid onder leiding van de latere premier Ehud Barak naar München te laten vliegen om de klus te klaren. Hij moest werkloos toezien hoe de Duitsers een puinhoop maakten van de bevrijdingsactie, met een bloedbad tot gevolg. Op het vliegveld werden behalve de negen Israëlische gijzelaars ook vijf Palestijnse gijzelnemers gedood. De andere drie werden gearresteerd, maar een maand later vrijgelaten, ‘in ruil’ voor de beëindiging van een gijzeling van een vliegtuig van Lufthansa. De Israëlische geheime dienst zou nadien twee van deze drie hebben geliquideerd, luidde de officiële lezing. Naar nu blijkt is behalve Jamal al-Gashey ook Mohammed al-Safady nog in leven.   Rechess mist de kans om de moordenaar van haar man een halve eeuw later in de ogen te kunnen kijken. Safady heeft één interview gegeven en mag contractueel met niemand anders praten, zegt een Fatah-functionaris. Rechess hoort het in een hoekje van de kamer aan. Aan de muur prijkt een foto van PLO-leider Yasser Arafat.  Juist deze week is ‘Tarzan’, de bijnaam van Safady, wel te zien en te horen in het vierluik Terror at the Games: Munich ’72. Hij zit al 50 jaar ondergedoken voor de Mossad. De snor is een baard geworden. Hij heeft geen moment spijt van zijn daad, zegt hij. Safady schoot de Israëliërs dood in opdracht van de leider van de gijzeling. Als er iets mis zou gaan, was de afspraak dat de gijzelaars zouden worden vermoord.  Rechess toont geen enkel begrip voor de actie. „Ik kan niet het leed van het hele Palestijnse volk op mijn schouders nemen.” Cynisch: „ Ze hebben hun doel bereikt. Palestina op de kaart gezet.”  Over het gebrek aan mededogen van de dader, zegt ze: „Dat laat zien wat voor iemand het is. Natuurlijk wil ik dat hij voor de rechter verschijnt, maar voor mij is dit hoofdstuk voorbij. Ik wilde voor mezelf en mijn dochter precies weten wat er is gebeurd. Dat is nu afgelopen.” Bijna afgelopen is haar strijd tegen de Duitse overheid. Met andere nabestaanden heeft ze drie eisen gesteld: publieke excuses, de opening van alle archieven over de gijzeling en de nasleep en compensatie voor de nabestaanden. De eerste twee verzoeken zijn ingewilligd  – aan de derde eis lijkt juist deze week te worden voldaan. Duitse media meldden woensdag dat er een akkoord is, volgens persbureau DPA gaat het om een schadevergoeding van 28 miljoen euro. Rechess had het Nederlandse advocatenechtpaar Knoops in de arm genomen.  De tegemoetkoming van de Duitse regering lijkt goed getimed. Maandag is de officiële herdenking in München en behalve de Israëlische president Isaac Herzog dreigde ook IOC-voorzitter Thomas Bach uit protest weg te blijven.  Het Internationaal Olympisch Comité lag decennialang in de clinch met de familie Rechess. Ankie en Anouk ijverden al die tijd tevergeefs voor een minuut stilte tijdens de openingsceremonie van de Spelen. Pas vorige zomer werd in Tokio aan hun verzoek voldaan. Op de tribune in Japan zien we Ankie Rechess vol ongeloof toekijken, met naast haar een Israëlische lotgenote die het geheel vastlegde met een camera. „Het is heel moeilijk bij Ankie emoties te zien, maar nu huilde ze”, zegt deze hartsvriendin. IOC-voorzitter Bach (net als Andre Spitzer oud-schermer) deed wat zijn voorgangers Avery Brundage („The Games must go on”), Michael Killanin, Juan Antonio Samaranch en Jacques Rogge hadden nagelaten. Op het IOC-hoofdkantoor in Lausanne zijn  Bach en Rechess te zien in een innige omhelzing. Beiden waren donderdagavond in Amsterdam op de première aanwezig.  Terugblikkend zegt Ankie Spitzer-Rechess in de film: „Als ik nu terugkijk, is het surrealistisch dat ik vijftig jaar lang naar die antwoorden moest zoeken. Het is ons als nabestaanden enorm moeilijk gemaakt door de Beierse en Duitse regering. Door deze documentaire heb ik dingen geleerd waar ik anders nooit achter was gekomen.”||https://www.nrc.nl//nieuws/2022/09/01/weduwe-ankie-rechess-weet-nu-pas-wie-haar-israelische-man-doodde-in-1972-a4140499
2022-09-01||Vrachtschip met 3.000 ton Oekraïense mais raakt op drift in Bosporus||Een vrachtschip met drieduizend ton maïs uit Oekraïne is donderdagavond op drift geraakt in de Bosporus. Hierdoor was de scheepvaart in de drukke zeestraat bij Turkije tijdelijk gestremd, maar inmiddels zijn de problemen voorbij. De 173 meter lange ‘Lady Zehma’ ligt volgens de Turkse autoriteiten inmiddels voor anker. Onduidelijk is nog wat er precies misging. Niemand raakte gewond.  Het schip was van de Oekraïense havenstad Tsjornomorsk, ten zuiden van Odessa, op weg naar Ravenna in Italië. Onlangs vertrokken er voor het eerst in maanden weer schepen met graan uit Oekraïne na de graandeal die Turkije en de Verenigde Naties hebben uitonderhandeld met Oekraïne en Rusland. Die overeenkomst moet een veilige doortocht van schepen garanderen van en naar Odessa en twee andere Oekraïense havens.||https://www.nrc.nl//nieuws/2022/09/01/vrachtschip-met-drieduizend-ton-oekraiense-mais-raakt-op-drift-in-bosporus-a4140513
2022-09-01||Zware stookolie gelekt uit vrachtschip bij Gibraltar na botsing, schoonmaakactie in volle gang||Er is zware stookolie gelekt uit het vrachtschip OS 35, dat dinsdag onderweg naar Vlissingen in de straat van Gibraltar in aanvaring kwam met een LNG-tanker. Dat heeft de havenautoriteit van Gibraltar donderdag bekendgemaakt. Vanuit twee boten wordt olie uit het gestrande schip gepompt, zo melden de autoriteiten van het Britse overzeese gebiedsdeel. Aan het begin van de avond was er volgens de havenautoriteit 53 kubieke meter olie uit het schip gepompt.  De oorzaak van de aanvaring is nog onbekend. De 178 meter lange bulkcarrier OS 35, die in Tuvalu geregistreerd staat, vervoerde staal en had ruim 400 ton brandstof aan boord toen hij op een 289 meter lange LNG-tanker botste. De aanvaring zorgde voor een gat in de romp en het schip raakte deels onder water.  Aanvankelijk leek er alleen lichtere olie uit het schip te lekken, maar duikers van een bergingsbedrijf stelden vast dat er ook zware stookolie lekte uit twee ventilatieopeningen van de brandstoftanks - die zijn inmiddels gedicht. Het schip werd geplooid: er werden drijvende barrières rond het schip gelegd om de impact van de lekkende olie te beperken. Het zal naar schatting nog een kleine vijftig uur duren voordat alle olie uit het vrachtschip is gepompt. Volgens de havenautoriteit ontsnapte „een klein deel” van de olie naar buiten de opgetrokken barrières, maar is de situatie „volledig onder controle”. Fabian Picardo, hoofd van de Gibraltarese regering, heeft tegen de Spaanse omroep TVE gezegd dat de resterende olie door de verzekeraar van het schip uit de tank zal worden gepompt. De politie heeft donderdagmiddag een persoon aangehouden in verband met de botsing, zo meldt de lokale politie volgens de Gibraltar Chronicle. Of het gaat om een bemanningslid is niet bekendgemaakt. De 24-koppige bemanning is eerder geëvacueerd. De LNG-tanker ligt in de buurt voor anker. Op dit filmpje is te zien hoe de olie uit het gestrande schip wordt gepompt:||https://www.nrc.nl//nieuws/2022/09/01/vrachtschip-bij-gibraltar-lekt-stookolie-na-botsing-schoonmaakactie-in-volle-gang-a4140496
2022-09-01||Clubs willen racisme in het voetbal bestrijden met microfoons. Supporters vrezen ‘Chinese toestanden’|| In 1991 legde keeper Stanley Menzo van Ajax in NRC Handelsblad  uit wat het racistische gescheld vanaf de tribunes met hem deed. Menzo werd uitgescholden voor „kankerneger”, „baviaan” en regelmatig klonken er apengeluiden vanaf de tribunes. Ook werd er met tropisch fruit naar hem gegooid. „Een pantser tegen zulke aanvallen bestaat niet”, zei Menzo, die ook voor het Nederlands elftal uitkwam.   Ruim dertig jaar later is dit soort racisme in voetbalstadions nog altijd niet uitgebannen. Afgelopen zondag klonken er bij FC Utrecht tegen Ajax apengeluiden in de richting van spits Brian Brobbey van de Amsterdammers. „Het boeit me niet”, zei hij na afloop. Menzo leek dat onwaarschijnlijk. „Schelden doet geen pijn, zeggen ze. Nou, óf het pijn doet”, zei hij destijds. Het verschil met dertig jaar geleden is dat  momenteel een serieuze poging wordt gedaan om diegenen die racistische uitingen doen  met behulp van ‘slimme technologie’ op te sporen en te vervolgen. Zo hangen er sinds begin dit jaar in stadion De Kuip microfoons boven een vak met fanatieke Feyenoord-supporters. Er zijn namelijk meestal wel camerabeelden, maar geen goede geluidsopnames om de racisten te kunnen identificeren.  Boven welk vak de microfoons hangen, wil stadiondirecteur Jan van Merwijk niet vertellen. „Ergens achter een van de doelen”, is alles wat hij loslaat. Daar bevinden zich de meest luidruchtige supporters.  Feyenoord doet mee aan een pilot van de KNVB om racisme en discriminatie met innovatieve middelen te bestrijden. In Rotterdam is daarvoor een consortium opgericht waar de club, het stadion en diverse bedrijven aan deelnemen.  Feyenoord hoopte aanvankelijk dat de techniek zo slim zou zijn dat per supporter „individuele audiofiles” konden worden vastgelegd, vertelt Dimitri Bonthuis. Zijn sportmarketingbureau WSM neemt deel aan het consortium. Samen met Van Merwijk geeft Bonthuis vanuit een skybox in De Kuip, waar net een groep supporters op rondleiding doorheen is getrokken, een toelichting op het project. Het luisteren naar afzonderlijke supporters  bleek niet te werken, vertelt Bonthuis, terwijl de grasmat voor de thuiswedstrijd tegen Emmen wordt geëgaliseerd. „Dat werd een  brij aan geluid.”  Sindsdien wordt in De Kuip naar grotere groepen supporters in het vak geluisterd. „Die geluiden worden opgenomen en met slimme software geanalyseerd”, vertelt Bonthuis.  Het is de bedoeling dat de software gezang gaat herkennen dat afwijkt van de gebruikelijke, acceptabele liedjes. Als dat gebeurt, volgt een signaal, waarna de veiligheidscoördinator mee kan luisteren om te beoordelen of de supporters over de schreef gaan. Feyenoord heeft een lijstje opgesteld met racistische teksten die vaker in het stadion te horen zijn geweest. „Dan kunnen er stewards het vak in worden gestuurd om de supporters tot de orde te roepen”, zegt stadiondirecteur Van Merwijk.  Dat is in de eerste helft van 2022 volgens hem niet nodig geweest.  Behalve bij Feyenoord wordt ook bij PSV en PEC Zwolle geëxperimenteerd. Directeur Rick Scholte van het Eindhovense Sorama denkt dat zijn technologiebedrijf mogelijk wél in staat is om uitlatingen van individuele supporters te registreren. Sorama heeft sinds oktober 2021 tientallen geavanceerde microfoons verspreid door het PSV-stadion hangen. Ook deze software kan het geluid analyseren en bij afwijkend gezang of geschreeuw een seintje geven. „Vervolgens kan de regiekamer die specifieke plek, tot maximaal vijf bij vijf stoelen, nader onderzoeken met camera’s en richtmicrofoons”, zegt Scholte. „Als er sprake blijkt van ongewenste uitlatingen dan kunnen er opnames worden gemaakt, die als bewijs kunnen dienen. Deze techniek is alleen nog in een vrijwel leeg stadion met enkele medewerkers van het bedrijf  getest.”  In tegenstelling tot Rotterdam is het in Eindhoven niet de bedoeling om permanent geluidsopnames te maken.  „Vanwege de privacy  willen we niet voortdurend supporters afluisteren op de tribune”, zegt Scholte. „Dat is een keuze, technisch gezien kan het wel.”  Scholte vertelt dat China de techniek van Sorama wilde gebruiken om kruispunten in een Chinese miljoenenstad mee af te luisteren. „Je hebt in China een wet die het verbiedt om onnodig te toeteren met je auto. Met onze techniek is het mogelijk te achterhalen wie er toetert. Dat zou dan strafpunten opleveren op je sociaal kredietsysteem. De Chinese overheid wilde toegang tot alle audio, waarmee het mogelijk is om ook gesprekken op zo’n kruispunt af te luisteren. Daarom hebben we  samenwerking geweigerd”, zegt Scholte. Terwijl de KNVB en de voetbalclubs allerlei technische middelen willen gebruiken om racisme en discriminatie uit te bannen, maken sommige voetbalfans zich zorgen om hun privacy. In een opiniestuk in NRC waarschuwde een aanhanger van PEC Zwolle onlangs voor „Chinese toestanden” en een „surveillancemaatschappij voor voetbalsupporters”. Volgens deze fan is het aantal racistische incidenten in stadions te klein om een vergaande vorm van toezicht met richtmicrofoons te rechtvaardigen.  Ook Kees Lau, interim-voorzitter van supportersvereniging De Feijenoorder, is argwanend. „We zijn nog helemaal niet geïnformeerd.  Voor het ontstaan van zo’n sfeer van surveillance richting supporters hebben wij grote huiver”, zegt Lau. „Bestrijding van discriminatie zijn we niet tegen. Maar het gaat om de manier waarop je dat doet. Als je bij binnenkomst al potentieel verdachte bent, neigt dat naar Chinese toestanden met beoordeling van je gedrag en identificatie.”  Ook ziet Lau praktische bezwaren. Hij vraagt zich af wat de software straks wel en niet als toelaatbaar beschouwt. „Ajax-supporters scanderen zelf ‘wij zijn superjoden’, als geuzennaam. Daar reageren Feyenoorders op, en niet vriendelijk, maar die spreekkoren richten zich op Ajax-supporters en niet op een bepaalde bevolkingsgroep. Mag het één dan wel en het ander niet?”, vraagt Lau zich af. „En als Twente-supporters worden begroet als ‘boeren’? Je begeeft je in een grijs gebied”, zegt Lau. In De Kuip erkent stadiondirecteur Van Merwijk dat de supporters niet zijn ingelicht over de microfoons boven het fanatieke Feyenoord-vak. „We zijn nog aan het testen. Mochten we dit over het hele stadion uitrollen, dan informeren we de supporters”, zegt hij.  De Autoriteit Persoonsgegevens laat in een reactie weten dat bezoekers altijd moeten weten wanneer er geluidsopnames worden gemaakt. „Die informatie moet makkelijk te vinden zijn, die moet je niet kunnen missen. Bijvoorbeeld door bordjes op te hangen bij de ingang. Of door op het toegangskaartje te melden dat er geluidsopnamen worden gemaakt. Het moet daarbij ook duidelijk zijn voor welk doel die opnames worden gemaakt”, zegt een woordvoerder van de privacywaakhond. Een bordje dat informeert over camera-opnames is niet voldoende. Ook bij PSV zijn de supporters niet ingelicht over de tientallen microfoons die door het hele stadion hangen. Volgens een woordvoerder van de club hoeft dit niet. „Want er wordt alleen geluisterd, nog niet getaped.” Welke spreekkoren  wel en niet geoorloofd zijn, wordt volgens Dimitri Bonthuis, die zich  „penvoerder” van het Feyenoord-consortium noemt, bepaald door het strafrecht. Op basis daarvan heeft Feyenoord de lijst met discriminerende liedjes opgesteld, die de club overigens niet wil delen. Wat ook geheim blijft is het projectplan, waarin precies wordt beschreven welk toezicht Feyenoord op het fanatieke supportersvak toepast. Ook PSV en PEC Zwolle willen deze projectbeschrijvingen niet  delen. Het Zwolse consortium heeft NRC wel te woord gestaan. In Zwolle wordt – naast geavanceerd cameratoezicht met microfoons – gewerkt aan een toegangssysteem, waarmee iedere stadionbezoeker die in beeld komt uiteindelijk te identificeren is. Volgens Jacomine Ravensbergen, voorzitter van de overheidscommissie die de projectvoorstellen beoordeelde, is er genoeg bekend over de omvang van het racismeprobleem in stadions en was onderzoek daarnaar niet nodig. Het „tipping point” waren volgens Ravensbergen de racistische scheldpartijen in 2019 van FC Den Bosch-supporters richting Excelsior-speler Ahmad Mendes Moreira. „Daarna heeft de KNVB de commissie-Mijnals in het leven geroepen. Dit project geeft invulling aan een van de aanbevelingen van die commissie. Ik vind dat we racisme zo veel mogelijk moeten uitbannen. Ieder  incident is er een te veel”, zegt Ravensbergen. Volgens haar staat tegengaan van racisme nu centraal in het project, maar kunnen later ook andere vormen van discriminatie worden aangepakt. „Als je het mij vraagt, bannen we iets als het roepen van ‘homo’ richting een speler of scheidsrechter ook uit. Dat soort uitlatingen dragen eraan bij dat spelers niet uit de kast durven te komen en homoseksualiteit omstreden blijft”, zegt Ravensbergen.  Het voetbalstadion van de toekomst lijkt zo een veel meer gecontroleerde en gestuurde omgeving te worden. Zowel bij Feyenoord als bij PSV wordt de sfeer in het stadion al continu gemonitord. Bonthuis van het Feyenoord-consortium: „Wij doen aan ‘massale mood-detectie’. Op basis van bewegingen en lichaamshoudingen delen slimme camera’s de sfeer onder supporters in zeven categorieën in: van erg blij tot heel boos. Zo kunnen we kijken welk effect bepaalde spreekkoren op de gemoedstoestand hebben”, zegt Bonthuis.  Ook zijn er vergevorderde plannen om die sfeer met behulp van techniek te beïnvloeden. Bij PSV wordt onderzocht of negatieve spreekkoren de kop kunnen worden ingedrukt door het publiek te stimuleren positieve liederen te zingen. „De software herkent bepaalde melodieën en kan op basis daarvan positieve spreekkoren op billboards weergeven, zodat die de overhand krijgen”, zegt Rick Scholte namens het consortium in Eindhoven. „In de Amerikaanse basketbalcompetitie NBA is er ook interesse in dit systeem. Met het logo van de sponsor als cursor wordt in de tekst aangegeven waar het lied is, om het ook commercieel interessant maken.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/09/01/met-microfoons-racisme-in-het-voetbal-bestrijden-a4140501
2022-09-01||Broodnodige koopkrachtmaatregelen worden pas in 2023 werkelijkheid. Is dat op tijd?||Crisisbeleid, zo luidt een Haagse gedachtegang, is haastbeleid. Pleisters plakken om de wond snel te stelpen, zonder veel oog voor de onderliggende kwalen van de patiënt. Die wijsheid wordt door de gelekte Prinsjesdagplannen van het kabinet op de proef gesteld.  Rutte IV neemt niet alleen tijdelijke maatregelen om de koopkracht overeind te houden, maar verhoogt ook het minimumloon en verlaagt de belasting op arbeid: beleidswijzigingen die nog lang in de economie zullen na-echoën. Zelfs aanpassingen die tijdens de kabinetsformatie nog te gevoelig leken, zoals het zwaarder belasten van bedrijven en grote vermogens, worden werkelijkheid. Vanaf 2023, welteverstaan. Want  aan de allerhoogste nood is volgens het kabinet dit jaar weinig meer te doen. Al maanden dringen vakbonden en de oppositie in de Tweede Kamer er bij het kabinet op aan veel sneller met extra maatregelen te komen om miljoenen huishoudens te hulp te schieten nu de prijzen van energie, boodschappen en andere waren de hoogte in knallen.  Woensdag en donderdag was dat niet anders. „Rutte + Kaag zeggen: we doen niks voor je in 2022”, reageerde PVV-leider Geert Wilders. GroenLinks-voorman Jesse Klaver noemde de ingangsdatum van 2023 „volkomen losgezongen van de werkelijkheid”. Volgens FNV-voorzitter Tuur Elzinga komt de compensatie „voor velen te laat om schulden te voorkomen”. Het antwoord van het kabinet is ook al maanden hetzelfde: we willen wel, maar het kan niet. Wettelijke aanpassingen van bijvoorbeeld het minimumloon kunnen alleen op jaarbasis geregeld worden, dus per 1 januari. Dat geldt ook voor de hoogte van toeslagen, zoals de zorg- en huurtoeslag. Een ingewikkelde extra maatregel kunnen de systemen en de mensen van de Belastingdienst niet aan, zo zei premier Mark Rutte meerdere keren. Het kabinet stak het afgelopen jaar wel bijna 7 miljard euro in andere vormen van steun, zoals het verlagen van de accijnzen op brandstof en de btw op energie en het uitkeren van een energietoeslag aan arme gezinnen, maar die konden op veel kritiek rekenen, omdat ze weinig gericht waren. Het kabinet verlengt een aantal van die maatregelen wel, maar heeft geen zin ze nog royaler – en ongerichter – te maken. En dus is gekozen voor gerichtere ingrepen, per 2023.  Volgens de oppositie volstaat die uitleg niet. „Vele mensen gaan dit jaar al kapot’’, twitterde BBB-Kamerlid Caroline van der Plas, die  e-mails deelde van mensen met zorgen over hun energierekening. Hun maandrekeningen stijgen met soms  honderden euro’s. Toch is het moeilijk precies  vast te stellen hoe groot de groep Nederlanders is die in acute problemen dreigt te komen. Het Centraal Bureau voor de Statistiek (CBS) en het Centraal Planbureau (CPB) gebruiken bij hun berekeningen van de inflatie en de koopkracht  de huidige marktprijzen voor energie. Daardoor valt de inflatie dit jaar al hoog uit, en is de klap voor de koopkracht vooral dit jaar fors.  Het moeilijk vast te stellen hoe groot de groep is die in acute problemen komt In werkelijkheid zal het voor veel gezinnen nog even duren voordat hun nieuwe contract is ingegaan en ze met de hoogste prijzen worden geconfronteerd. Van alle huishoudens heeft 56 procent nu een contract voor energie of gas met een variabele prijs, meldde consumentenwaakhond ACM dinsdag; in januari was dat nog 50 procent. En zelfs dat zegt niet alles: ook bij variabele contracten lopen de prijzen enorm uiteen. Een groep economen van ABN Amro constateerde vorige maand in economenblad ESB  dat de gestegen energiekosten nu nog niet in de buurt komen van de cijfers waarmee CBS en CPB voor dit jaar hun scenario’s vaststelden. Door te kijken naar de bedragen die klanten van de bank daadwerkelijk overmaakten aan hun energiebedrijf, kwamen de economen tot de conclusie dat de energieprijzen tot juni van dit jaar  niet 104 procent hoger uitvielen dan een jaar eerder, zoals het CBS inschat, maar  12 procent. Dat is een gemiddelde: sommigen geven meer uit, anderen minder. Ongetwijfeld zal de energieprijs de komende maanden zwaarder gaan drukken op vrijwel alle gezinnen. Maar hóé zwaar is volgens Jan-Paul van de Kerke, een van de ABN-economen die de studie uitvoerden,  eigenlijk niet te zeggen. „Het hangt er helemaal van af wat voor energiecontract je hebt.” Het kabinet zal hopen dat de meeste gezinnen het met de huidige hulp kunnen uitzingen tot de jaarwisseling. Voor de groep die dit jaar de rekening niet meer kan betalen, moet iets anders bedacht worden. Er is bijvoorbeeld een potje geld beschikbaar voor armoedebestrijding om zulke gezinnen te helpen. Minister van Klimaat en Energie Rob Jetten (D66) benadrukt al langer dat hij in gesprek is met de energieleveranciers om te voorkomen dat mensen worden afgesloten. De kwetsbaarste huishoudens ontvingen al een energietoeslag om hun verwachte hoge uitgaven in de komende maanden te stutten. Het kabinet kondigde voor de zomer aan dat die toeslag wordt verhoogd van 800 naar 1.300 euro, maar in gemeenten gaan al verhalen rond van mensen die hun ontvangen geld al hebben uitgegeven aan andere zaken dan aan hun energierekening. Onduidelijk is ook hoe groot de problemen worden bij bedrijven, die vrezen dat ze bij hoge energieprijzen hun productie maar beter stop kunnen zetten, of toeleveranciers, die bang zijn dat ze hun producten niet meer kwijt kunnen als de bedrijven die ze bedienen ermee moeten stoppen. De roep om extra steun kan in de herfst  aanzwellen, ook al moet het dan haastig en onzorgvuldig geregeld worden. Precies wat het kabinet niet wil.||https://www.nrc.nl//nieuws/2022/09/01/komt-de-koopkrachtreparatie-op-tijd-a4140511
2022-09-01||Bijna iedereen heeft last van de krachtige dollar||Iets erboven, iets eronder, maar steeds heel dichtbij: de koers van de Amerikaanse dollar tegenover de euro beweegt zich nu al twee weken rond de één op één: een dollar per euro. Alsof deze ‘pariteit’ in de wisselkoers een magnetische aantrekkingskracht heeft. Een vakantie in de VS is peperduur geworden. Andersom verbaasden  Amerikaanse toeristen zich deze zomer over de betaalbaarheid van Europa.  Zo sterk als nu is de dollar twintig jaar niet geweest. Alleen vlak voor de introductie van de euro in 1999, toen de gemeenschappelijke Europese munt zich nog moest bewijzen, was de euro zwakker dan nu. Maar waar komt de huidige kracht van de dollar vandaan? De eurozone, en vrijwel heel  Europa behalve Zwitserland, kampt met een verzwakte  munt. Hetzelfde geldt voor Japan en veel opkomende landen en ontwikkelingslanden: de dollar is sterk ten opzichte van bijna elke andere valuta. Dat is te zien aan de dollarindex: een gemiddelde koers van de dollar tegenover de munten van Amerika’s belangrijkste handelspartners. Die staat inmiddels op de hoogste stand sinds juni 2002. Op papier is een verzwakkende munt helemaal niet zo slecht – als het maar niet te lang duurt of structureel wordt. Bedrijven verkopen hun producten nu in de VS tegen een veel betere prijs: het zogenoemde ‘transactie-effect’.  De dollarwinsten die hun Amerikaanse dochters maken, brengen teruggerekend in euro’s meer op: het ‘translatie-effect’. En de concurrentiepositie ten opzichte van Amerikaanse tegenstrevers gaat er op vooruit: het ‘economische effect’. Maar daar staat een groot nadeel tegenover. De prijs van invoer van producten en diensten uit de VS stijgt als de munt waarin je ze inkoopt, in waarde stijgt. De eurozone, met een inflatie van nu  9,1 procent, kan zo’n extra prijsstijging moeilijk gebruiken. Dat geldt nog veel sterker voor veel andere landen, met name opkomende economieën en ontwikkelingslanden. Ook hier wordt de inflatie extra opgejaagd door de dure dollar. De dominantie van de dollar, die in weerwil van alle voorspellingen over een afnemende rol van de VS in de wereldeconomie nog steeds groot is, wreekt zich. Het Internationaal Monetair Fonds stelt dat wereldwijd  40 procent van alle facturen voor de invoer van goederen en diensten in dollars is opgesteld. Oók als het twee landen betreft die onderling zaken doen, en helemaal geen Amerikaanse goederen of diensten invoeren. Als ze elkaars munt niet helemaal vertrouwen, handelen ze hun transacties liever af in die ene, stevige en neutrale munt uit Amerika. Wie olie, metalen of graan wil invoeren, moet over dollars beschikken   Grondstoffen spelen een belangrijke rol bij die dollardominantie: die worden  nog steeds overweldigend in dollars afgerekend. Vrijwel iedereen die olie wil invoeren, metalen of zelfs graan, moet in dollars betalen, en dus in voorraad hebben of elders verdienen. Maar zelfs als de grondstoffen buiten beschouwing worden gelaten, gaat nog steeds een kwart van de mondiale handel in de Amerikaanse munt.   Veel buitenlandse schulden luiden bovendien in dollars, en worden op dit moment duurder om terug te betalen. Landen die grondstoffen exporteren, varen wel bij prijsstijging van deze goederen, die daar bovenop óók nog in dollars worden afgerekend. Maar de rest heeft het extra zwaar: dure import van grondstoffen, met name energie, in dure dollars. ING wees er deze week in een analyse op dat zelfs Zuid-Korea, een exportkampioen pur sang, maandelijkse handelsoverschotten van doorgaans rond de 10 miljard dollar heeft zien omslaan in een maandelijks tekort van 10 miljard. Hoe problematisch de dure dollar voor opkomende landen en ontwikkelingslanden wordt, hangt af van de kracht waarmee de Amerikaanse munt doordendert. Buitenlandse beleggers en houders van schulden zoeken inmiddels steeds vaker de uitgang op. Het International Institute of Finance, de internationale denktank van de banken, stelt dat in juli 9,8 miljard dollar uit opkomende landen werd teruggetrokken. Dat is de vijfde achtereenvolgende maand van wegvloeiend kapitaal, en zo langdurig is dat nog nooit voorgekomen. Vergeleken daarbij zijn de problemen van Europa bescheiden. De positie van de euro is zo sterk dat de dollar bij betalingen van invoer en uitvoer een zeer bescheiden rol speelt. Maar inflatie is wél een probleem: een zwakke euro wakkert die inflatie verder aan, en dat is precies wat de eurozone niet kan gebruiken. De Europese Centrale Bank is er om de interne waarde van de euro te verdedigen: inflatie staat gelijk aan de uitholling van de waarde van de munt. Maar ook de externe waarde van de euro speelt een rol: de wisselkoers. En op dit moment is vooral de wisselkoers van euro en dollar van belang. Tegenover de meeste andere munten is de euro overwegend stabiel. Hoe de verhouding tussen euro en dollar zich gaat ontwikkelen is de grote vraag. Op een wisselkoers werken zo veel verschillende invloeden – economisch, financieel, monetair en politiek, dat die notoir moeilijk te voorspellen is. Wel staat vast dat de laatste tijd vooral de rente een rol speelt: een hoge rente werkt, zeker op korte termijn, in het voordeel van een munt. De Amerikaanse centrale bank, de Federal Reserve, verhoogde haar tarief dit jaar al met 2,25 procentpunt tot tussen 2,25 procent en 2,5 procent. De Europese Centrale Bank was trager, en bescheidener: een renteverhoging met een half procentpunt, die het van oudsher belangrijkste tarief, de basis-herfinancieringsrente, op  0,5 procent bracht. Dat is volgens de meeste analisten de drijvende kracht geweest achter de stijging van de dollar – of de verzwakking van de euro – met zo’n 12 procent sinds begin dit jaar. Veel hangt nu af van toekomstig rentebeleid. Vorige week, in het Amerikaanse Jackson Hole, maakte zowel de Fed als de ECB duidelijk verdere forse rentestappen te nemen om de inflatie uit de economie te stampen – desnoods ten koste van een flinke vertraging van de economische groei of zelfs een recessie. Volgende week is de ECB, op donderdag, als eerste aan de beurt. Analisten rekenen steeds meer op een forse stap omhoog met 0,75 procentpunt. Zozeer zelfs dat de financiële markten teleurgesteld kunnen reageren als de stap kleiner is dan dat. De onzekerheid kan verklaren waarom dollar en euro voorlopig rond die magnetische koers van één op één blijven hangen.||https://www.nrc.nl//nieuws/2022/09/01/bijna-iedereen-heeft-last-van-de-krachtige-dollar-a4140510
2022-09-01||Hogescholen zien misbruik van studentenvisa en worden strenger voor buitenlandse studenten||Dat er iets aan de hand was met de inschrijvingen uit Bangladesh merkte hogeschool Saxion in de zomer van 2021. De aanmeldingsprocedure voor nieuwe studenten aan deze hbo-instelling, met vestigingen in Enschede, Apeldoorn en Deventer, was nog maar net open, of er lagen tientallen aanmeldingen uit het Zuid-Aziatische land in de mailbox van de afdeling internationalisering. De formuleringen in de aanvragen leken ook nog eens sterk op elkaar. „Zoveel aanmeldingen uit één land in zo’n korte tijd, dat is verdacht”, zegt Eveline Coenen, bij Saxion medeverantwoordelijk voor het papierwerk voor internationale studenten. „Bovendien hebben we ervaring met ‘verdwijnstudenten’.” Die term werd bedacht door het hogeschoolmagazine SaxNow, dat in 2017 schreef dat er zich ineens honderden studenten uit Nepal en Bangladesh hadden aangemeld bij Saxion. Immigratiedienst  IND vermoedde dat  veel van hen niet van plan waren om daadwerkelijk te gaan studeren. Het lukte een aantal om zich in te schrijven en een studentenvisum te bemachtigen. Naar college kwamen ze nooit en hun collegegeld betaalden ze niet. Saxion stelde daarop een quotum in van maximaal tien studenten per jaar uit beide landen. Juridisch gezien was dat ingewikkeld, omdat hogescholen in hun aannamebeleid niet mogen discrimineren op nationaliteit. Het quotum was wel effectief. In de jaren daarna meldden zich bij Saxion geen grote groepen verdachte ‘studenten’ uit Zuid-Aziatische landen, of uit Nigeria – een ander land van waaruit wordt geprobeerd het Nederlands onderwijsstelsel te misbruiken.  Zoveel aanmeldingen uit één land in zo’n korte tijd, dat is verdacht Eveline Coenen Hogeschool Saxion In de coronajaren was een quotum niet nodig. Er kwamen toch veel minder buitenlandse studenten naar Nederland. Maar in 2021 moest de school opnieuw ingrijpen,  zegt Coenen, die vergelijkbare signalen krijgt van andere hbo-instellingen en van de Vereniging Hogescholen. „Het lijkt erop dat tussenpersonen onze hogescholen afspeuren op zoek naar zwakke plekken in het systeem. Het wordt hoog tijd voor een landelijke aanpak, anders verplaatst het probleem zich van de ene school naar de andere.” Dat  gebeurt al. Vorig studiejaar meldden zich bij Hogeschool InHolland 97 studenten  uit Bangladesh, van wie er slechts 19 aan de eisen voldeden, zegt een woordvoerder. Voor deze groep vroeg InHolland een visum aan – vier van hen zijn inmiddels gestopt met hun studie. Statistieken over ‘verdwijnstudenten’ zijn er niet. NRC sprak er de afgelopen weken een aantal die in Nederland als zelfstandige maaltijdbezorger werken. Zoals een jonge Gambiaan, naast de McDonald’s in de Molenstraat in Nijmegen, een vierkante bezorgtas bij zijn voeten. Hij kwam op een studentenvisum naar Nederland, vertelt hij. Daarmee kon hij een bankrekening en een btw-nummer regelen, waarna hij zich inschreef bij bezorgplatforms Uber Eats en Deliveroo. Studeren heeft hij nooit gedaan, werken wel. Dat zijn visum inmiddels verlopen is, deert hem niet, zolang hij maar niet in de problemen komt met de autoriteiten. Het speelt dan weer bij de een, dan weer bij de ander Arnaud Stadermann  Vereniging Hogescholen De IND is de verdwijnstudenten op het spoor, blijkt uit navraag door NRC. „In 2021 kregen we signalen over studenten die vroegtijdig uitvielen in het hoger onderwijs, in het bijzonder  studenten uit Bangladesh”,  zegt een woordvoerder. „Dit viel samen met signalen over studenten uit dit land die zich in relatief grote aantallen inschreven als zelfstandige met een eenmanszaak.” Het fenomeen is voor de hogescholen lastig. „Het speelt dan weer bij de ene, dan weer bij de andere hogeschool”, zegt Arnaud Stadermann van de Vereniging Hogescholen. Hij is coördinator internationalisering van de brancheorganisatie voor de 36 publiek bekostigde hbo-instellingen.  „Maar overal is het problematisch. Hogescholen zijn ingesteld op het aannemen van studenten, niet op het tegenhouden van potentiële fraudeurs.” Die expertise hebben hogescholen niet, en het kost ze veel tijd.   Strenge controle schuurt bovendien met de gedachte in de onderwijswetgeving dat onderwijs zo  toegankelijk mogelijk hoort te zijn, zegt een woordvoerder van het ministerie van OCW. Formeel gezien kunnen kennisinstellingen buitenlandse studenten alleen weigeren als ze niet voldoen aan de onderwijseisen.  Voldoen ze aan de eisen, dan moet de school een studentenvisum aanvragen bij de IND. Normaliter wordt dat verleend. De Vereniging Hogescholen probeert nu tot collectieve afspraken te komen met de IND en de ministeries van Onderwijs en Justitie om de komst van verdwijnstudenten tegen te gaan, zonder dat alle studenten uit bepaalde landen  worden uitgesloten. Zo moeten  studenten van buiten de EU hun collegegeld en een bedrag voor de kosten van levensonderhoud vooraf overmaken naar de hogeschool, en komen er digitale intakegesprekken en vroegere deadlines voor aanmelding. Daarnaast worden de dossiers van studenten uit risicolanden als Nepal, Bangladesh, India, Pakistan, Sri Lanka en Nigeria intensiever onderzocht door de hogescholen.   Dat is nodig ook, zegt Coenen van Saxion. „Een collega bij een andere hogeschool interviewde een potentiële student digitaal en zag tot haar verbazing iemand zitten die ze kort daarvoor ook al had gesproken. Maar die had toen een andere naam.” Ze snapt  dat er strikte controles zijn, maar baalt er ook van. „We hebben ook hele goeie studenten uit Bangladesh. En we willen iedereen die te goeder trouw is goed onderwijs bieden. Helaas kunnen we niet anders.” De strengere controles nemen veel tijd in beslag. Bij Saxion gaat het om honderden aanvragen, zegt Coenen. „Uiteindelijk vragen we maar voor een handvol studenten een visum aan.” En zelfs van die studenten is niet bekend of die dat jaar allemaal aan Saxion mogen studeren, zegt Coenen. „De IND is bezig met een extra controle van hun aanvragen, heb ik begrepen.” ||https://www.nrc.nl//nieuws/2022/09/01/en-dan-melden-zich-ineens-tientallen-studenten-uit-bangladesh-2-a4140502
2022-09-01||Na corona zucht de Chinese economie nu onder extreme droogte|| Mevrouw Fang laat een plastic zakje zien, met grijze garnalen, en een paar roze. Het lijkt erop dat die door de extreme hitte zijn gaargekookt, vertelt ze in een filmpje dat onlangs een hit was op het internet in China. „Toen ik ze vanmorgen om negen uur kocht, waren ze levendig en beweeglijk.” Bij thuiskomst een uur later was daar weinig van over. Met temperaturen die al weken achtereen boven de 40 graden uitkomen, kampt China  met een ongekend hevige en langdurige hittegolf. Die bemoeilijkt niet alleen het dagelijks leven, maar roept ook grote vragen op over het Chinese klimaat- en energiebeleid. Dit is vooral goed te zien in de zuidwestelijke provincie Sichuan. Jarenlang was die een toonbeeld van hoe China de transitie naar schonere energie wil maken: Sichuan ruilde vervuilende kolen zoveel mogelijk in voor waterkracht. Het is een dichtbevolkte, bergachtige en normaal ook zeer waterrijke provincie, die sinds de transitie gewoonlijk ruim 80 procent van zijn energie uit waterkracht haalt. Door de droogte lukt dat niet meer. Van al dat water in rivieren en stuwmeren is vaak nog maar de helft over. Door het energietekort moeten airco’s op een lager pitje en neonreclames uit. Metrostations worden nauwelijks meer verlicht en mensen wordt gevraagd niet meer met de lift of de roltrap te gaan. De situatie heeft zelfs geleid tot het tijdelijk stilleggen van fabrieken, met mogelijke consequenties voor de wereldeconomie, en tot de terugkeer van kolen. In heel China wordt deze zomer meer elektriciteit opgewekt met kolen dan ooit tevoren, meldde de Financial Times onlangs. Het resultaat is een tragische vicieuze cirkel: de droogte leidt tot meer gebruik van kolen, en dat draagt weer bij aan klimaatverandering, en dus nog meer droogte. Volgens Li Shuo van Greenpeace Oost-Azië is het voor de overheid aantrekkelijk om terug te grijpen op kolen. Naar een overschot aan energie kraait geen haan, maar tekorten liggen heel gevoelig. „Dan lijkt de overheid te falen”, aldus Li. Hij vindt het beleid wel gemakzuchtig. „We kunnen ook zorgen dat de vraag naar energie afneemt”, zegt Li. „En de manier waarop stroom nationaal wordt verdeeld, kan veel beter.”  Li, op het Zuid-Chinese eiland Hainan in lockdown vanwege een corona-uitbraak, legt uit dat een teveel aan stroom in de ene provincie door gebrekkige infrastructuur heel lastig valt over te brengen naar een provincie met een tekort. „Het is geen flexibel systeem”, zegt Li. „Veel provincies zijn een soort eiland wat dat betreft.” China kampte ook in het najaar van 2021 met energietekorten. Die hadden een heel andere oorzaak. Toen wilde de overheid juist dat CO2-reductiedoelen op tijd zouden worden gehaald. Lokale overheden gingen in  overdrive om het gebruik van kolen terug te dringen. Dat ging zo goed dat meteen grote stroomtekorten ontstonden. Daarop werd van koers veranderd: voortaan stond energiezekerheid bovenaan, en niet langer CO2-reductie. Lokale overheden kregen de opdracht extra kolen te winnen en te verstoken om die zekerheid te bieden. Alicia Garcia-Herrero, hoofdeconoom voor de regio Azië-Pacific bij de Franse investeringsbank Natixis, denkt dat die trend nog wel even voortduurt. „China laat waterkracht nu ook een beetje vallen. Het bouwt bijvoorbeeld geen nieuwe dammen meer”, constateert ze. Reden is volgens haar dat waterkracht uiteindelijk niet veel kan bijdragen aan de energievoorziening in China. Het land zet nu veel meer in op zonne- en windenergie.  Maar dat gaat langzaam. „De aanleg van zonnepanelen en windturbines is duur en er zijn veel bureaucratische hobbels”, aldus Garcia-Herrero. „Dus voorlopig dienen kolen als buffer om te zorgen dat er geen tekorten ontstaan.” China gaat zijn doelen voor CO2-reductie daarom vrijwel zeker niet halen, denkt Garcia-Herrero. „Dat is natuurlijk slecht nieuws voor de wereldwijde klimaatverandering.” het land is nu verantwoordelijk voor grofweg een derde van de mondiale uitstoot. President Xi Jinping wierp zich in 2017 op het World Economic Forum in Davos juist op als de nieuwe wereldleider in de strijd tegen klimaatverandering. Daar lijkt nu weinig van over. De draai lijkt ingegeven door angst en onzekerheid. Xi wordt overspoeld door intern-Chinese problemen, waardoor hij kiest voor kortetermijnoplossingen. Grote, ambitieuze milieuplannen durft hij voorlopig niet aan.  Veel Chinezen zijn van oudsher bijgelovig. Xi Jinping is weliswaar officieel niet de keizer van China, maar veel Chinezen zien hem toch een beetje zo. En voor een keizer zijn natuurrampen een slecht teken; het zijn signalen dat hij zijn mandaat om te regeren aan het verliezen is. Dat mandaat wordt hem traditioneel door de Hemel verleend, maar als de Hemel verbolgen is over zijn bestuur, dan laat die dat blijken door natuur- en andere rampen. Kort voor de dood van Mao Zedong, de eerste leider van communistisch China, was er in 1976 een grote aardbeving in de noordelijke plaats Tangshan. Die aardbeving werd achteraf breed geduid als een voorteken van Mao’s dood. Nu denkt niemand dat Xi op het punt van omvallen staat, fysiek noch politiek, maar de opeenstapeling van rampen zal hem ook om deze reden toch extra zorgen baren. Rampen zijn er momenteel genoeg. Niet alleen de uitzonderlijk hevige, langdurige hitte en droogte, maar ook corona. Niet dat er in China veel gevallen zijn, integendeel, maar Xi houdt vast aan een strikt zero-Covidbeleid. Dat leidt steeds weer tot lockdowns, tot grote economische schade, en tot een diep gevoel van onzekerheid en onvoorspelbaarheid onder gewone burgers. In de aanloop naar het belangrijke partijcongres dat voor dit najaar op het programma staat, wil Xi boven alles stabiliteit. Zo laat hij zien dat hij een goed heerser is. Hij wil op het twintigste partijcongres minimaal voor nogmaals vijf jaar benoemd worden, liefst met zoveel mogelijk van zijn politieke vrienden om zich heen. Het energietekort door de hittegolf is voor Xi daarbij het zoveelste hoofdpijndossier.||https://www.nrc.nl//nieuws/2022/09/01/na-corona-zucht-china-nu-onder-extreme-droogte-a4140481
2022-09-01||Paspoortstickers voor Oekraïense vluchtelingen zijn op||De Immigratie- en Naturalisatiedienst (IND) deelt vanaf zaterdag geen zogeheten verblijfstickers meer uit aan Oekraïense vluchtelingen vanwege een tekort aan grondstoffen. Dat schrijft de dienst in een donderdag gepubliceerde verklaring. Oekraïense vluchtelingen krijgen de sticker in hun paspoort om aan te tonen dat ze rechtmatig in Nederland verblijven.  Binnenkort eindigt voor de meeste Oekraïners de visumvrije periode van 180 dagen. Om te mogen werken, moesten zij aanvankelijk vanaf deze donderdag verplicht een sticker in hun paspoort hebben, maar die deadline is vanwege het stickertekort verschoven naar 31 oktober. De IND verwacht dat er volgende maand weer voldoende stickers op voorraad zijn. Het ministerie van Justitie en Veiligheid vroeg de IND in het voorjaar om stickers te regelen voor 50.000 Oekraïners die vanwege de oorlog naar Nederland zijn gevlucht. In juni bleek de voorraad onvoldoende en heeft de immigratiedienst een extra bestelling gedaan, maar die heeft vertraging. De grondstoffen die nodig zijn voor het echtheidskenmerk op de stickers zijn namelijk op. De IND schrijft zich te kunnen voorstellen dat het stickertekort leidt tot „onzekerheid” bij Oekraïense vluchtelingen en stelt dit „te betreuren”.||https://www.nrc.nl//nieuws/2022/09/01/paspoortstickers-voor-oekraiense-vluchtelingen-zijn-op-a4140494
2022-09-01||‘Potver-de-potver, waar blijven de andere gemeenten bij de opvang van asielzoekers’||Een trekker maait het gras van een enorm veld in de kop van de provincie Groningen, waar de lucht smaakt naar het zout van de nabije Waddenzee. Het veld, tegen het Lauwersmeergebied aan, is nu nog leeg. Maar over een week is dit de opvanglocatie voor vijfhonderd tot zevenhonderd asielzoekers. Donderdagavond kreeg burgemeester Henk Jan Bolding (CDA) van  gemeente Het Hogeland een telefoontje van staatssecretaris Eric van der Burg (Justitie en Veiligheid, VVD). Of er iets mogelijk was met het defensieterrein rondom het Groningse Zoutkamp? In de kazerne worden al een jaar vijfhonderd Afghaanse evacuees opgevangen. Na een weekend soebatten kondigde de gemeente maandag aan dat er vanaf 10 september een nieuwe opvanglocatie komt, naast de bestaande opvang. De nieuwe opvang wordt een  wachtkamer voor asielzoekers die zich nog moeten registreren in het aanmeldcentrum Ter Apel, maar daar is geen plek voor hen. Dit moet Ter Apel ontlasten, voor maximaal een half jaar. Sinds mei slapen er geregeld asielzoekers buiten de poorten van het aanmeldcentrum. Wc’s stromen over door de poep, douches ontbreken. In de afgelopen maanden werd maar geen oplossing gevonden voor de buitenslapers. Het ging vorige week om al ruim zevenhonderd mensen.  Wat in Ter Apel gebeurt, kan zo niet langer Henk Jan Bolding burgemeester Het Hogeland „Wat in Ter Apel gebeurt, kan zo niet langer”, zegt burgemeester Bolding in zijn werkkamer in het gemeentehuis in Winsum. „Iedereen schaamt zich daarvoor.” Daarom besloot hij samen met Van der Burg te zoeken naar een oplossing. De staatssecretaris zoekt al maanden naar een wachtlocatie in de buurt van Ter Apel. Die plek is gevonden in de Marnewaard,  een paar kilometer boven vissersdorp Zoutkamp. Maar zo dicht bij Ter Apel is het niet: honderd kilometer. Van de ene uithoek in de provincie Groningen naar de andere uithoek. Dagelijks zullen bussen heen en weer pendelen tussen beide locaties, een rit van bijna anderhalf uur. Want de opvang in de Marnewaard is bedoeld voor een paar dagen. Asielzoekers die moeten wachten op de registratie van hun asielaanvraag – wat alleen in Ter Apel kan – kunnen in de nieuwe opvang blijven. „Daar krijgen ze een net bed, douche en eten”, zegt Bolding. „Zodra ze geregistreerd zijn in Ter Apel, worden ze doorgestuurd naar een andere opvanglocatie.” Zoutkamp  is niet ideaal, zegt Bolding. Want het grasveld waarop verschillende paviljoententen komen, ligt tussen een kazerne en een oefenterrein van Defensie in. „Dat is wel een dingetje, want er wordt daar geschoten. Dus we moeten de mensen met oorlogstrauma’s  waarschuwen.”  Vijf kilometer verderop ligt het toeristische dorp Zoutkamp, dat dagelijks bezocht wordt door tientallen pensionado’s op e-bikes. Daar zijn ze  ongerust over de nieuwe opvanglocatie, zegt Daan Oostindiën, voorzitter van de vereniging Dorpsbelangen, die al „veertig jaar en één dag” in Zoutkamp woont, ofwel zijn hele leven. „We vangen al vijfhonderd Afghanen op, daar komen zevenhonderd asielzoekers bij. Dat zijn twaalfhonderd mensen op evenveel inwoners.” Wel zullen de Afghanen vanaf 1 oktober verhuizen naar andere dorpen in de gemeente. De onrust komt niet uit het niets, want eerder had het dorp  te maken met overlast van asielzoekers. Er werd een fiets gestolen,  door achtertuinen van bewoners gelopen. „En er was een incident dat mannen voordrongen bij vrouwen in de rij voor de kassa van de supermarkt – een cultuurding”, zegt Oostindiën. „En dat doet toch wat in zo’n dorpje.” Maar hij wil vooral niet negatief zijn. „Want wat in Ter Apel gebeurt, dat slaat nergens op, die mensen hebben een plek nodig.” Daar lijken zijn dorpsgenoten mee in te stemmen. Er zijn geen demonstraties of bewonersbijeenkomsten gepland. „Uiteindelijk leven we met de Afghanen ook wel in harmonie, tijdens de Pinksterfeesten in Zoutkamp zagen we ze in de botsauto’s zitten, ze gingen gewoon op in de menigte.” Dat er nu wéér een opvang komt in de provincie zit burgemeester Bolding wel dwars. Uit data-onderzoek van NRCbleek deze maand dat het noorden van Nederland veel meer asielzoekers opvangt dan de rest van het land. „Wij krijgen veel waardering van andere gemeenten”, zegt Bolding.  „Maar potver-de-potver, waar blijven de andere gemeenten?”||https://www.nrc.nl//nieuws/2022/09/01/potver-de-potver-waar-blijven-de-andere-gemeenten-bij-de-opvang-van-asielzoekers-a4140495
2022-09-01||‘De sector moet bewegen, en dat gaat pijn doen’ klinkt het tijdens start theaterjaar||„Ik nodig je uit voor deze dans. Samen zoeken we de balans.” Alida Dors, artistiek directeur van Theater Rotterdam, zei het meerdere malen in haar bezielde, swingende performance tijdens de Staat van het Theater. De Staat is de jaarlijkse speech waarmee het theaterjaar aanvangt, uitgesproken bij de start van het Nederlands Theater Festival in Amsterdam. Daar zijn in elf dagen behalve de mooiste voorstellingen van het afgelopen seizoen ook juryselecties van Vlaams theater, van jeugdtheater en van grootste talenten te zien. Voorafgegaan door een scène met een vrouw die water sprenkelde in een interpretatie van een Winti-ritueel, sprak Dors in de Kleine Komedie over een sector die „moet bewegen”. Ze had een praktijk als zelfstandig maker, maar nu is ze directeur van een van de grootste theaterinstellingen van het land, omdat ze „van binnenuit” richting wil geven aan verandering. Eerst schetste ze de traditie waar ze uit voortkomt: de hiphop, en de methode van de cypher, de kring die mensen vormen, waarin iedereen instapt om zijn verhaal te doen.  Die achtergrond zat ook in de vorm van haar optreden, een mengeling van spoken word en motivational speech, met herhaalde woorden en zinnen die een refrein werden. Dors wilde zowel inspireren als waarschuwen. De mensen moeten zich uitspreken („Je stilte zal je niet beschermen”). Voor vrouwen („zusters”) was er een speciale boodschap: „Deze sector heeft je nodig, al lijkt dat niet altijd zo.” Ze refereerde aan vrouwen die de sector „geblesseerd” ontvluchtten. Want er is onveiligheid, het grensoverschrijdend gedrag waar de sector onder lijdt. „Hashtag MeToo”, declameerde ze. Dors, choreograaf, had meerdere intermezzo’s ingelast met groepen dansers, begeleid door een driekoppige ritme-sectie, luid toegejuicht. De dansante entourage verzachtte geenszins haar onomwonden woorden: de sector vervalt na corona in oude fouten. Overvolle programma’s, een première-infarct, iedereen in de overdrive. Wat te doen aan die „prestatiedrift”? Er zal gekozen moeten worden, zei ze. En ze riep op een rechtvaardige beloning op te eisen („Get paid”). Een vorm van noodzakelijke beweging ziet ze in „de herstructurering van macht” in de sector. „Daar is moed voor nodig, het gaat pijn doen.” Ze had adviezen voor wie verandering wil bereiken. Verzet je tegen de man die zegt: zo doen we het nu eenmaal; sta op tegen de cynische roddelaar; „chip in”, of maak plaats. Aan de einde volgde de ontlading: Dors werd beloond met een stormachtig applaus.  Het Staat-publiek bevond zich voor het eerst in de Kleine Komedie. Het Nederlands Theater Festival werkt intensief samen met de cabarettempel, waar een selectie spraakmakend cabaret, de ‘Komedie Kollektie’, wordt getoond. Daarnaast is er een geïntensiveerde samenwerking met het Amsterdamse Fringe Festival, als podium voor nieuwe talent de tegenhanger van een festival met bewezen kwaliteit. Correctie: waar stond dat er zaden werden gegooid, ging het om het sprenkelen van water in een interporetatie van een Winti-ritueel. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/01/theaterjaar-geopend-met-vlammend-optreden-over-noodzakelijke-verandering-in-de-sector-a4140485
2022-09-01||Defensie wil nieuw personeel aantrekken met &#8216;vrijwillig dienjaar&#8217;||Het ministerie van Defensie gaat een zogeheten vrijwillig dienjaar invoeren, waarbij deelnemers een jaar lang tegen betaling kunnen ervaren hoe het is om bij de krijgsmacht te werken. Nog voor het einde van dit jaar wil staatssecretaris Christophe van der Maat (Defensie, VVD) hiervoor een plan van aanpak presenteren, schrijft hij donderdag in een brief aan de Tweede Kamer. Defensie kampt al jaren met een groot personeelstekort. Op 1 juli waren er ruim 8.800 vacatures, zo’n 18 procent van het totale bestand. De vrijwillige militaire dienst is afgekeken van landen als Zweden en Noorwegen. Daar worden alle jonge vrouwen en mannen rond hun achttiende opgeroepen voor militaire dienst, waar ze alleen aan hoeven deel te nemen als ze dat zelf willen. Het programma is zeer succesvol en levert die landen jaarlijks duizenden extra militairen op.  In Nederland is het vrijwillige dienjaar overigens niet alleen gericht op jongeren. Iedereen boven de achttien jaar die een jaar bij defensie wil werken, kan zich voor zo’n jaar aanmelden. Zij kunnen zo „maatschappelijk relevante werkervaring opdoen en daarmee hun loopbaanperspectief vergroten”, aldus Van der Maat. Geïnteresseerden zullen met name worden ingezet op plekken waar de personeelsnood het hoogst is, zoals de techniek en de gezondheidszorg.  De krappe arbeidsmarkt is ook voor defensie een uitdaging: jarenlang vertrok er meer personeel dan er binnenkwam. Naast het aantrekken van nieuwe medewerkers wil Van der Maat de komende jaren inzetten op het behoud van personeel. De nieuwe cao, met een salarisstijging van 8,5 procent, moet daaraan bijdragen. ||https://www.nrc.nl//nieuws/2022/09/01/defensie-wil-nieuw-personeel-aantrekken-met-vrijwillig-dienjaar-a4140477
2022-09-01||Column | Ja, de VVD heeft het gedaan. Maar niet alleen||Bij de collectieve ontsteltenis over de mensonterende omstandigheden waarin Aziatische en Afrikaanse ontdekkingsreizigers in Ter Apel verkeren, reist mijn hoofd een jaar terug in de tijd. Tijdens het woonprotest in Amsterdam lukte het mij niet om, te midden van duizenden demonstranten, mee te scanderen dat de VVD de klere moet krijgen. Van nature heb ik de neiging om te verbinden, en diep vanbinnen weet ik dat het te makkelijk is om de VVD uitsluitend verantwoordelijk te houden voor de woon- en andere crises die Nederland teisteren.   Ja, je kunt prima betogen dat de VVD een existentiële bedreiging voor Nederland is, zoals  Thijs Kleinpaste vorig jaar in NRC deed. Maar de ongemakkelijke waarheid, en de reden waarom mijn tong anti-VVD-leuzen niet uitspreekt, is dat het andere middenpartijen zijn die de VVD hielpen om het belang van kwetsbare groepen in onze samenleving opzij te schuiven. In het geval van de wooncrisis: de PvdA stond erbij toen een VVD-minister verklaarde dat de woningmarkt af is. En dezelfde PvdA nam net als D66 en het CDA deel aan kabinetten waarin de VVD ervoor koos om de hypotheekrenteaftrek niet af te schaffen, tegen  het advies van topeconomen en de Europese Commissie in (het beleid bevordert het belang van woningbezitters, niet van kwetsbare groepen). Wie stond er naast en liet het alsnog gebeuren? Dat is een vraag die ik mijzelf stel als ik weer de verleiding voel om iemand (Rutte) of een politieke partij (de VVD) verantwoordelijk te houden voor de ondermijning van de rechtsstaat. Het was het CDA dat via een gedoogconstructie Rutte I in staat stelde om  een politieke partij te legitimeren die islamitische Nederlanders als tweederangsburgers wil behandelen. Het was de PvdA die tijdens Rutte II de snoeiharde bezuiniging op de sociale advocatuur mogelijk maakte, wat de toegang tot het recht van tienduizenden Nederlanders op het spel zette. Het was D66 dat tijdens de beruchte nacht van Omtzigt een premier met selectief geheugenverlies op het pluche liet zitten. Het was opnieuw D66 dat zonder blikken of blozen dezelfde premier aan een nieuw kabinet hielp.   ‘Maybe all that a family is, is the shape of its silence”, lees ik in Things I Have Withheld, de fenomenale essaybundel van Kei Miller. „Often, in  the vault of a family’s untold stories are the most important things.” Ik denk terug aan de borstklopperij van vertegenwoordigers van het politieke midden, de politieke familie waar ik mij toe reken. Ze stellen dat zij als geen ander over het vermogen beschikken om bij crises hun nek uit te steken, en dat zij te allen tijde het landsbelang boven hun partijbelang  stellen. Met trots claimt het midden de stem van de zwijgende meerderheid te vertolken. En hoe graag ik in deze en andere zelfgenoegzame woorden wil geloven, ik denk ook aan de waarheid waar het politieke midden liever over zwijgt. Namelijk dat zij zich al twaalf jaar, zonder visie, voor het karretje laat spannen van de conservatieve agenda van de VVD, zelfs als dat rechtsstatelijke beginselen op het spel zet. De omstreden en  vernederende opvangdeal die het kabinet recent sloot, is daar een illustratie van.   „Sommige dingen zijn niet-onderhandelbaar”, stelde Hans van Mierlo weleens. Het politieke midden is in wezen een politieke familie die voor liberale waarden van pluralisme en inclusie opkomt. Maar met lede ogen moeten wij constateren dat het Nederlandse politieke midden is verworden tot een pragmatische club van politici zonder bezieling (door Hans Boutellier ook pragmacratie genoemd).  Prima als je wilt scanderen dat de VVD de klere moet krijgen, maar het is vooral noodzakelijk om het midden te verlossen van zijn verslaving aan het compromisme, het verklaren van een compromis als een heilig doel. ||https://www.nrc.nl//nieuws/2022/09/01/ja-de-vvd-heeft-het-gedaan-maar-niet-alleen-a4140479
2022-09-01||Poolse regering wil 1.300 miljard euro van Duitsland voor oorlogsschade||Polen gaat een schadevergoeding van 6.200 miljard zloty (1.300 miljard euro) eisen van Duitsland voor de schade van de Tweede Wereldoorlog. Dat heeft Jaroslaw Kaczynski, leider van regeringspartij PiS, donderdag gezegd op een herdenkingsbijeenkomst in Warschau. „De Duitsers hebben nooit verantwoording afgelegd voor hun misdaden tegen Polen”, zei Kaczynski volgens een bericht van zijn partij. Precies 83 jaar geleden viel Duitsland Polen binnen. De Poolse regering grijpt de dag aan om het eerste deel van een onderzoeksrapport te presenteren waarin de oorlogsschade is berekend. Onder meer cijfers voor materiële schade van (797 miljard zloty, 169 miljard euro) worden in gelikte filmpjes op Twitter gedeeld. In 2018 zinspeelde Polen ook al op een schadeclaim tegen Duitsland. Net als nu was het toen ongeveer een jaar voor de landelijke verkiezingen.  Duits-Poolse relaties zijn de afgelopen maanden bekoeld. Polen vond Duitsland te relatief terughoudend in zijn steun voor Oekraïne na de Russische inval. In een opiniestuk in onder meer NRC waarschuwde de Poolse premier Mateusz Morawiecki dan ook voor een te grote invloed van Duitsland in de EU. De EU heeft miljarden uit het coronaherstelfonds lange tijd niet aan Polen uitbetaald, omdat Polen wetten doorvoerde die de regering meer zeggenschap gaven over de rechterlijke macht.  Radoslaw Sikorski, Europarlementariër van de Poolse oppositiepartij PO, noemt de aankondiging in een radio-interview een verkiezingsstunt. Volgens Sikorski zijn schadevergoedingen voor Polen onmogelijk aangezien de communistische overheid in 1953 met de toenmalige DDR afsprak geen vergoedingen te vragen. „In die zin zouden we eerder een claim tegen Rusland moeten indienen.” Duitsland heeft tientallen miljarden euro’s aan schadevergoedingen uitgekeerd aan slachtoffers van de Holocaust en dwangarbeid, en enkele compensaties aan landen, maar niet in de orde van grootte die Polen nu zegt te gaan eisen. Een Poolse jurist betwijfelt dan ook of de claim juridisch stand houdt. Volgens partijleider Kaczynski zijn de betalingen, die decennia zouden duren, in elk geval „draagbaar voor de Duitse economie”.||https://www.nrc.nl//nieuws/2022/09/01/poolse-regering-wil-1-300-miljard-euro-van-duitsland-voor-oorlogsschade-a4140476
2022-09-01||Oud-minister Verhagen zegt cruciaal advies niet te hebben gezien: ‘onbegrijpelijk’||Vol overtuiging begon voormalig minister en vicepremier Maxime Verhagen (Economische Zaken, Landbouw en Innovatie, CDA) aan zijn verhoor voor de parlementaire enquêtecommissie. Besef over de impact van de beving in Huizinge in 2012 was er in Den Haag „onvoldoende”, zei Verhagen donderdag in Den Haag. Dat hij het dorp vervolgens niet bezocht was „echt slecht en dat neem ik mijzelf kwalijk. Ik had naast de mensen moeten gaan staan die getroffen waren door die aardbeving.” Een halfjaar na Huizinge werd Verhagen opgevolgd door Henk Kamp (VVD). Maar in de tussentijd gebeurde er achter de schermen van alles.  Het Staatstoezicht op de Mijnen (SodM) waarschuwde Verhagens ambtenaren voor zwaardere bevingen met serieuze gevolgen. Maar Verhagen kreeg dat advies nooit te zien, vertelde hij donderdag: „Het is onbegrijpelijk en buitengewoon vreemd dat ik daarover niet geïnformeerd ben.” Twee jaar later belde hij zijn topambtenaar Mark Dierikx op. Hadden wij het nooit over de veiligheid van Groningers gehad, vroeg Verhagen. Nooit, had Dierikx geantwoord, want uit alle onderzoeken die er vanaf 1990 waren zou blijken dat de bevingen niet zo zwaar zouden zijn dat het tot „persoonlijke ongelukken” zou leiden, parafraseerde Verhagen het telefoongesprek. Dat was in 2014, terwijl in het najaar van 2012 het SodM al waarschuwde voor zwaardere bevingen. „Theoretisch had ik voorwaarden kunnen stellen aan de winning of kunnen stoppen”, zei hij resoluut. ‘It doesn’t ring a bell’
Maar die overtuigingsdrang verdween toen het over Verhagens eigen handelen ging. De Nederlandse Mededingingsautoriteit (NMa), een onafhankelijke toezichthouder, besloot in 2011 gashandelaar GasTerra een boete op te leggen van 400 miljoen euro vanwege monopolistisch gedrag. Uit geheime documenten van de enquêtecommissie bleek dat ambtenaren Verhagen aanraadden om „een stevig gesprek” te voeren met de NMa. Na dat gesprek ging dezelfde dag nog de boete van tafel. De commissie had vraagtekens of een minister zich wel mocht bemoeien met een besluit van een onafhankelijke toezichthouder.  Maar van dat gesprek kon Verhagen zich niks herinneren. Ook al schetste de commissie minutieus wie er aanwezig waren bij het gesprek: Verhagen en voorzitter van de NMa, Pieter Kalbfleisch, later schoof ook topambtenaar Hans Vijlbrief aan, tegenwoordig staatsecretaris mijnbouw. „It doesn’t ring a bell”, zei Verhagen. Zelfs een schorsing om zijn geheugen op te frissen – een primeur tijdens deze enquête –  leidde niet tot enige herinnering van het gesprek bij de oud-vicepremier. ||https://www.nrc.nl//nieuws/2022/09/01/oud-minister-verhagen-heeft-cruciaal-advies-nooit-gezien-a4140462
2022-09-01||Alle stroom eraf in huis, behalve van de koel- en vrieskast||Illustratie Stella Smienk
 Fortuna (57), die niet met haar achternaam in de krant wil, werkte haar hele leven in het onderwijs in Alkmaar, tot vorig jaar. Ze is 100 procent afgekeurd en leeft nu van een WIA-uitkering. Die bedraagt 70 procent van haar oude loon; van de 2.800 euro netto per maand is ongeveer 800 euro af gegaan. Ze was liever, veel liever, blijven werken. Haar volwassen zoon is een paar jaar geleden de deur uit gegaan en Fortuna is gescheiden. Daardoor is het volgens haar makkelijker haar bestedingsgedrag aan te passen aan de nieuwe, hoge prijzen. „Als ik nog kinderen in huis zou hebben, die steeds de ijskast leegeten of lang douchen, zou ik het moeilijker vinden.”  Een paar maanden geleden kocht Fortuna een elektrische fiets – ze had anderhalf jaar gewacht tot ze een geschikte aanbieding vond. Het is een uitkomst, vertelt ze. Alles doet ze nu per fiets, een auto heeft ze niet. „Zo’n fiets is uiteindelijk veel goedkoper dan de auto, en het is heerlijk.” Als ze de deur uit gaat, al is het maar voor een boodschap, zet Fortuna de hoofdschakelaar uit. Om stroom te besparen. Alles, behalve de koel- en vrieskast, gaat dan uit. Liet ze de afwasmachine voorheen nog wel eens draaien als er weinig in zat, nu wacht ze tot hij helemaal vol is. „En dan heb ik nog geluk omdat ik mijn stroomtarief, toevallig vlak voor de oorlog in Oekraïne begon, had vastgelegd voor drie jaar.” Fortuna (57) werkte in het onderwijs, maar leeft nu van een WIA-uitkering.  Ze bespaart op stroom- en gaskosten, en houdt de folders in de gaten. De prijzen in de supermarkt zijn het afgelopen half jaar fors gestegen en Fortuna merkt dat. Ze spelt de Vomar-folder en de Bonus-folder voor aanbiedingen. „Drie dozen waspoeder, plus drie gratis? Hup! Ik koop dat.” Ze kookt meestal voor drie dagen: „Dat scheelt gaskosten én ingrediënten. Ik had weleens groenten die bedierven. Nu koop ik minder groenten, zodat het precies uitkomt.” Ze verkoopt ook steeds meer spullen via Marktplaats.  De rente op de hypotheek van haar koophuis staat nog vijf jaar vast. „Daarna zal hij wel omhooggaan. Ik ben Dagobert Duck niet, dus ik blijf op koopjes letten en zal zuinig moeten leven.”  Meer afleveringen 
				Duurder leven
			||https://www.nrc.nl//nieuws/2022/09/01/alle-stroom-eraf-in-huis-behalve-van-de-koel-en-vrieskast-a4140463
2022-09-01||Kunstenbond begint een rechtszaak tegen de staat||De Kunstenbond begint een rechtszaak tegen de staat, voor vergoeding van de schade die zzp’ers in de culturele sector tijdens de coronacrisis hebben geleden. Eerder, in juli, had de vakbond de staat formeel aansprakelijk gesteld voor deze schade, en eind vorige week reageerde de staat: die wees de aansprakelijkheid af.  De vakbond wil niet ingaan op de gronden waarop de staat aansprakelijkheid afwees, zegt vakbondsvoorzitter Peter van den Bunder. „We leggen de zaak nu binnen enkele weken voor aan de rechter, en willen een zorgvuldig oordeel. Daarbij past niet dat we in de media alle argumenten al uitwisselen.”   Volgens de vakbond heeft de staat onrechtmatig gehandeld jegens de zzp’ers in de culturele sector. Het coronabeleid trof de culturele sector onevenredig zwaar zonder voldoende aanwijzingen dat de genomen maatregelen effectief waren, en vervolgens werden de zzp’ers in die sector onvoldoende gecompenseerd.  De cultuursector kreeg weliswaar forse specifieke steunpakketten, maar die kwamen terecht bij de instellingen. Het beoogde ‘doorsijpeleffect’ van die subsidie heeft onvoldoende plaatsgevonden, en er waren ook geen maatregelen om het doorgeven van subsidies aan zzp’ers te bevorderen. De algemene coronasteun bood aan zzp’ers in de sector weinig soelaas.  De Kunstenbond schat dat er in totaal tienduizenden gedupeerde zzp’ers zijn in de kunst- en cultuursector, en dat hun totale schade 1,6 miljard is. In de rechtszaak zal het slechts gaan om negen zzp’ers die in totaal ruim 320.000 euro schade hebben geleden, maar mocht de rechter de staat aansprakelijk achten, dan wil de vakbond dat er een algemene compensatieregeling komt.   In de cultuursector werken relatief veel flexwerkers. Ruim 40 tot 60 procent (afhankelijk van wat je tot de kunst- en cultuursector rekent) van de werkenden is zzp’er. Over heel Nederland is dat gemiddeld 12 procent. In veel gevallen gaat het bovendien om schijnzelfstandigheid. De staatssecretaris voor Cultuur, Gunay Uslu (D66) heeft aangekondigd werk te willen maken van de hervorming van de arbeidsmarkt in de sector, ze heeft ook dit jaar geld uitgetrokken voor twee pilots. Hervorming van de arbeidsmarkt in de kunsten staat al jaren op de politieke agenda, en op Prinsjesdag zal Uslu naar verwachting samen met de minister van Sociale Zaken nadere plannen bekend maken. ||https://www.nrc.nl//nieuws/2022/09/01/kunstenbond-begint-een-rechtszaak-tegen-de-staat-a4140461
2022-09-01||Op het 79ste filmfestival van Venetië regeert tot dusver op onverwacht lichtvoetige wijze de dood||Een intellectueel ambitieuze film over de dood waar de lol vanaf spat: het 79ste filmfestival van Venetië opende woensdagavond briljant met White Noise van Noah Baumbach. Adam Driver speelt daarin ene Jack Gladney, een professor Hitler-studies die met zijn gezin in een chemische ramp belandt.  Jack is ernstig blootgesteld, gaat hij dood? Jazeker, maar de artsen weten niet wanneer, dus zo veel is er nou ook weer niet veranderd. Maar waarom slikt zijn vrouw stiekem pillen?    Als regisseur wil je graag dat je film in première gaat in Venetië: acht van de laatste tien Oscars voor ‘beste regie’ komen van het Lido. En daar regeert tot zover de dood, op lichtvoetige wijze. Zou het de pandemie zijn? White Noise naar de cultroman van Don DeLillo uit 1985, is een woeste komedie op academisch niveau over  onze verdringing van de dood en hoe dat resulteert in sluimerende doodsangst, apocalyptische fascinatie en een obsessie met levensverlenging. Baumbach gaat all-in met massascènes en wrange monologen in Don DeLillo-stijl, over de vele overeenkomsten tussen Elvis en Hitler bijvoorbeeld. De film slalomt door jaren tachtig-genres, langs Spielberg, John Carpenter, neo-noir en een MTV-clip in een supermarkt. Want doodgaan is simpel. Gewoon afrekenen en naar de uitgang.  Voor doodsangst kun je altijd bij Lars von Trier terecht, die na een kwart eeuw op het Lido een derde seizoen aan zijn occulte tv-serie The Kingdom (Riget) toevoegt. Von Triers kosmos is een accumulatie van pijn, zo blijkt, ontstaan door een ‘Big Scream’ die zich nu manifesteert in – jawel – white noise, televisieruis.  Er lijkt weinig veranderd in het ziekenhuis waar Von Trier indertijd zijn door Twin Peaks geïnspireerde soap situeerde. Het oranje Dogme-licht  is terug, de zwiepcamera, de sleetse zalen en de kelder waar rationele artsen – stuk voor stuk neuroten – zich te buiten gaan aan infantiele rituelen en louche spelletjes. Ook de hoofdrolspelers zijn terug, vaak in nieuwe incarnaties.  Of dat zo’n goed idee is? Ik twijfel na twee afleveringen, die sterke momenten kennen, maar ook veel  Deens-Zweedse ongein en lompe grappen over recente #MeToo problemen bij Von Triers studio Zentropa. Is de scherpte er wat af bij het gewezen enfant terrible, die onlangs bekend maakte dat hij aan Parkinson lijdt? Bardo van Alejandro Iñárritu – bekend van Birdman en The Revenant – gaat ook al over de dood; de titel verwijst naar een boeddhistisch vagevuur tussen leven en dood. Daar verkeert Iñárritu’s alter ego Silverio, een sterjournalist. We vloeien bijna drie uur door zijn herinneringen, dromen en mijmeringen.  Netflix betaalt, en het heeft wel iets gekost, deze spectaculaire Mexicaanse versie van Fellini’s klassieker 8 ½. Als er één regisseur in diens voetspoor past, is het de meesterlijke stilist Iñárritu die zich uitleeft in adembenemende, surrealistische bravoureshots door een eindeloos geheugenpaleis. De film gaat over Mexico en de VS, familie, een overleden baby, schaamte en compromissen. Er is een daverende fiësta en conquistador Cortes  filosofeert op een piramide van Azteken-lijken. Volstrekt excessief, en verbluffend.  Ook van  zeer hoog niveau is Tár van de briljante Amerikaan Todd Field, jazzmuzikant, acteur, schrijver en regisseur van slechts twee speelfilms,  In the Bedroom en Little Children. Die bezorgden hem drie Oscars, waarna hij zestien jaar  zwoegde op gedoemde projecten met grote namen  – DiCaprio, Craig – die steeds net niet van de grond kwamen.  Met de fiere Cate Blanchett in de hoofdrol lukt het dit keer gelukkig wel. Het leven van de vrouwelijke ster-dirigent Lydia Tár schuift in slow motion uit het lood als ze op het toppunt van haar roem in een lesbische  #MeToo-situatie spiraalt. In tweeënhalf uur –  Field heeft iets in te halen – verkennen we een wereld van topmuziek, elegante  fluisteringen en subtiele intriges. En herontdek je Fields bijzondere talent om personages af te pellen die heel anders zijn dan ze zichzelf wijsmaken. Met Blanchett als formidabele, diep gemankeerde heldin, een Griekse tragedie waardig. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/01/op-het-79ste-filmfestival-van-venetie-regeert-tot-dusver-op-onverwachts-lichtvoetige-wijze-de-dood-a4140460
2022-09-01||Genieten van  de emeritus||Een lange beige trenchcoat van het merk Burberry tot ver over de knieën, een corduroy broek in bruin of beige, een tweed jasje met een visgraatpatroon, een gestreepte Ivy-League das, een paar lederen brogues of bootschoenen, een lederen aktetas, een keurig Beatrix-stemmetje en een rond brilletje met schildpadpatroon. En bonuspunten voor het hebben van een wandelstok, het zijn van minister van Staat of het dragen van een donkerblauw vissershoedje.  De Engelse boekhandel kent enkele stereotypen klanten en dit is er een van, naast de studenten klassieke talen in tweed, de young-adult-boeken-kopende tieners en de ouders die spreken over het hebben van hoogbegaafde kinderen „aangegezien ze nu al vloeiend Engels spreken”.  Ook al betreft het vaak geen emeritus professor, toch wil ik het stereotype heer in de beige regenjas aanduiden als de Emeritus. Zijn professie verschilt: van advocaat, rechter, inderdaad hoogleraar ergens in de humanistiek tot voormalig-vicevoorzitter van de Raad van State. Eenmaal over de drempel bij de voordeur heen om vervolgens in slakkengang verder te strompelen, vervolgt de Emeritus de route naar de balie. De boeken die hij graag opvraagt zijn uiteenlopend maar meestal is het wel zo dat hij toch om de schrijvers vraagt die de gemiddelde persoon over het algemeen niet (meer) leest. Ik noem Charles Dickens, Pierre Loti (die ene Franse oriëntalistische schrijver), William Thackeray en Edward Gibbon (die hij ook daadwerkelijk gelezen heeft).  De laatste keer dat de Emeritus langskwam, vroeg hij of ik een exemplaar had van E.M. Forsters Aspects of the Novel, waarin de schrijver van onder andere  Maurice en A Room with A View uiteenzet hoe een roman opgebouwd moet zijn. In mijn hoofd spookte meteen rond dat het misschien gezien de leeftijd van Emeritus voor hem wel een beetje te laat was om zich te gaan verdiepen in hoe je het beste een roman schrijft. Aan de andere kant was het wel zo dat zowel de filosoof Gadamer als de schrijver Jünger de honderd aantikte en dat zij nog in hun laatste jaren publiceerden.  Maar goed, ik ging dus op zoektocht. Sectie non-fictie en subsectie Secondary Literature, daar zou het wel tussen staan. Twee minuten verstreken en het boek was nog steeds niet gevonden. Eens kijken bij de eenzame kast Language en verdomd: de Pelican-editie van Forsters boekje stond ertussen. Teruggehaast naar de balie bleek dat Emeritus bij het plankje Frans aan het snuffelen was. Eenmaal aangeboden aan Emeritus viel er een stilte: hij zocht de hardcoverversie van Oxford Publishing House (die dit boek helemaal niet heeft uitgegeven).  Ik zette het boek terug, zetelde weer achter de balie en verkocht Emeritus een gebonden Ivanhoe. De moeite die erin gaat, maakte uiteindelijk niets uit, zo’n erudiet figuur met warme stem laat elke keer weer alle  zintuigen genieten.  Meer afleveringen 
				De boekverkoper
			||https://www.nrc.nl//nieuws/2022/09/01/genieten-van-de-emeritus-a4140458
2022-09-01||Geperste krabbeskeletten in een duurzame batterij||Een stof gemaakt van exoskeletten van krabben en garnalen kan dienen als elektrolyt in een zinkmetaalbatterij. De elektrolyt, de laag in batterijen die zink-ionen van de plus- naar de minpool geleidt terwijl elektronen buitenom moeten, is daardoor biologisch afbreekbaar. Dat maakt de batterij duurzamer dan andere batterijen, schrijven onderzoekers van de universiteit van Maryland, Verenigde Staten, in het tijdschrift Matter. Hun hoop is dat met dit nieuwe materiaal zinkbatterijen in beeld komen voor stationaire opslag van duurzame energie. Batterijen zijn een belangrijke schakel in de transitie naar duurzame energie. Vraag en aanbod van wind- en zonne-energie sluiten gedurende de dag niet altijd op elkaar aan. Op momenten met piekvraag naar energie is er vaak te weinig stroom voorhanden, terwijl op andere momenten meer elektriciteit opgewekt wordt dan nodig is. Voor die schommelingen binnen een dag kunnen stationaire batterijen uitkomst bieden. Op dit moment worden daar meestal lithium-ion batterijen voor gebruikt, die batterijen hebben een hoge energiedichtheid en de techniek is ver doorontwikkeld. Maar ze zijn eigenlijk bij uitstek geschikt voor mobiele toepassingen, waar het geringe gewicht en compactheid van belang zijn. Voor grote, stilstaande batterijen is dat minder belangrijk. Daarom wordt veel onderzoek gedaan naar andere typen batterijen, met goedkope, veelvoorkomende en goed recyclebare componenten. Vanadium-flowbatterijen bijvoorbeeld, of zinkbatterijen dus. Die zijn bovendien veiliger dan de lichtontvlambare lithiumbatterijen. Maar de oplaadbaarheid van zinkbatterijen, zo genoemd omdat zink de ladingdrager is, is een lastig punt, vertelt Marnix Wagemaker, hoogleraar elektrochemische energie-opslag aan de TU Delft. „Bij zinkmetaalbatterijen lost de anode, de positieve pool, helemaal op tijdens het ontladen. Het zinkmetaal moet netjes terugkeren als je het proces omdraait. Maar dat gebeurt niet, het vormt dendrieten, draderige structuren.” Als de draden zo lang worden dat ze de andere elektrode raken dan ontstaat er interne kortsluiting, dat is een veiligheidsrisico. De dendrieten vormen bovendien een groot oppervlak, waar de tot nu toe gangbare waterige elektrolyt mee reageert. Er is dus alles aan gelegen dat dendrieten niet gevormd worden, en daarin spelen de eigenschappen van de elektrolyt een grote rol. „Het moet goed geleiden, flexibel zijn zodat het tegenwicht aan dendrieten kan bieden en stabiel zijn, niet kapot gaan in contact met het zinkmetaal”, zegt Wagemaker. Het zijn allemaal stappen voorwaarts Marnix Wagemaker TU Delft De elektrolyt die de onderzoekers in Matter demonstreren is een gel die bestaat uit chitosan en zink. Chitosan is een bio-polymeer die gemaakt wordt van chitine, een stof in het exoskelet van schaaldieren zoals krabben en garnalen. Om weerstand tegen de dendrieten te bieden, hebben de onderzoekers het poreuze materiaal sterk samengeperst. Het materiaal bevat door het samenpersen bovendien nog maar weinig water dat potentieel kan reageren, terwijl de elektrolyt wel nog steeds goed ionen geleidt. De onderzoekers noteren een laadefficiëntie van 99,7 procent en een levensduur van meer dan duizend laadrondes. „Het is een mooi, nieuw materiaal dat de drie eigenschappen om dendrieten tegen te gaan combineert en ook nog eens goed recyclebaar is”, zegt Wagemaker. „De efficiëntie van 99,7 procent is een goede start. Maar bedenk wel, als je elke keer dat je oplaadt 0,3 procent van je capaciteit verliest, dan heb je na duizend cycli nog maar 5 procent over. Dat is als je een nieuw materiaal uitvindt, op labschaal dus, al heel mooi, maar het staat nog ver van de praktijk. Lithiumbatterijen hebben een laadefficiëntie van 99,999 procent.” „Ik kom heel vaak studies als dit tegen. Al lezende denk je, dit is de doorbraak. Maar dan hoor je er nooit meer wat van”, zegt Wagemaker. Op de weg naar gebruik op grote schaal sneuvelt het meeste. „Aan de andere kant: het zijn allemaal stappen voorwaarts, er wordt heel veel onderzoek gedaan naar heel veel verschillende batterijchemieën, die allemaal specifieke voordelen hebben, en dus potentie. De ontwikkeling van stationaire batterijen staat echt nog in de kinderschoenen. Duurzaamheid is daarbij steeds belangrijker. De niet-duurzame lithiumbatterij is echt niet heilig meer.” In een eerdere versie van dit artikel stond in het rekenvoorbeeld 0,03 procent genoemd. Dit moet 0,3 procent zijn. Dit is hierboven aangepast.||https://www.nrc.nl//nieuws/2022/09/01/geperste-krabbeskeletten-in-een-duurzame-batterij-a4140457
2022-09-01||Opnieuw sterft Russische zakenman onder verdachte omstandigheden: Lukoil-directeur valt uit raam||Opnieuw is een prominente Russische zakenman onder verdachte omstandigheden om het leven gekomen. Donderdag meldden anonieme bronnen aan onder meer persbureaus Interfax en Reuters dat de directeur van oliebedrijf Lukoil, Ravil Maganov, is overleden nadat hij vanaf de zesde verdieping uit het raam van een Moskous ziekenhuis zou zijn gevallen. De toedracht van zijn val is onduidelijk.  Sommige Russische media citeren anonieme bronnen binnen het politieapparaat die spreken van zelfmoord, hoewel daar geen bewijs voor wordt geleverd.  Twee bronnen die Maganov goed kenden, stellen volgens Reuters dat zij zelfmoord „zeer onwaarschijnlijk” achten. De autoriteiten in de Russische hoofdstad hebben een onderzoek geopend. De 67-jarige Maganov werd behandeld in het Centraal Klinisch Ziekenhuis in Moskou – ook wel bekend als de ‘Kremlin-kliniek’, waar patiënten tot de politieke en zakelijke elite van Rusland behoren. Het is onduidelijk waarom Maganov in het ziekenhuis was opgenomen. In een officiële verklaring schrijft Lukoil dat de topman „na ernstige ziekte is overleden”. Het ziekenhuis bevestigde donderdag aan buitenlandse media het overlijden van Maganov, eveneens zonder in te gaan op de doodsoorzaak.  Maganov is niet de eerste uit de bedrijfstop van Lukoil die de afgelopen maanden onder verdachte omstandigheden om het leven is gekomen. In maart stierf voormalig Lukoil-topfunctionaris Aleksandr Soebbotin op 41-jarige leeftijd na een anti-katerbehandeling door een sjamaan. Soebbotin zou onwel zijn geworden en werd later dood aangetroffen in zijn kelder.  Onder het voorzitterschap van Maganov baarde de directie van Lukoil opzien door in maart op te roepen tot de „onmiddellijke beëindiging van het gewapend conflict” in Oekraïne. Dat was regelrecht tegen de lijn van het Kremlin in, dat slechts sprak van een „speciale militaire operatie”. Ook sprak de top van het private bedrijf de nadrukkelijke voorkeur uit voor een diplomatiek akkoord en betuigde medeleven met de slachtoffers van „deze tragedie”. De laatste maanden vonden meerdere opmerkelijke sterfgevallen plaats in de top van het Russische zakenleven, en dan in het bijzonder de olie- en gassector. Een van hen was Sergej Protosenja, ex-directeur van energiebedrijf Novatek. De oligarch werd in april met zijn gezin dood gevonden in hun vakantievilla in Spanje, waarbij de omstandigheden leken te duiden op een gezinsmoord. Novatek nam in een verklaring echter stellig afstand van suggesties dat hun oud-topman zijn gezin ooit zoiets zou aandoen. Een dag daarvoor was oud-vicepresident Vladislav Avajev van de Gazprombank dood gevonden in zijn appartement in Moskou.  Olieconcern Lukoil kwam in 1991 tot stand door de fusie van drie oliebedrijven uit West-Siberië. De drie maatschappijen uit Langepas, Uraj en Kogalym fuseerden tot Lukoil – de suggestie om de eerste letters van de vestigingssteden samen te voegen kwam van Maganov, destijds topman bij Langepasneftegaz, een van de drie fusiebedrijven. In 1993 trad Maganov toe tot Lukoil, waar hij diverse hoge functies vervulde en uiteindelijk toetrad tot de directie, waarvan hij sinds 2020 voorzitter was. In die hoedanigheid schoof hij meermaals aan bij vergaderingen met het Russische ministerie van Energie, onder meer over de Russische belangen binnen het internationale olieverbond OPEC+.  Maganov gold jaren als vertrouweling en rechterhand van bestuursvoorzitter Vagit Alekperov, die van Lukoil een wereldwijd opererend olieconcern maakte. Alekperov trad dit voorjaar terug, nadat hij door de Russische inval in Oekraïne op een Britse sanctielijst was geplaatst. ||https://www.nrc.nl//nieuws/2022/09/01/opnieuw-sterft-russische-zakenman-onder-verdachte-omstandigheden-lukoil-directeur-valt-uit-raam-a4140456
2022-09-01||Opinie | De AIVD heeft vrij spel onder journalisten||  Onderzoeksjournalist Stella Braam is 35 jaar door de AIVD en diens voorloper de BVD bespioneerd, meldde  NRC onlangs. Iedere keer als een concrete zaak aan het licht komt is dat uiteraard schokkend, confronterend zelfs, maar het echte nieuws zou moeten zijn dat dit als nieuws wordt gebracht.  Roger Vleugels is  juridisch  adviseur. Inlichtingendiensten bespioneren de pers jaar in, jaar uit. Zij doen dit om meerdere redenen. Redenen die soms tegenstrijdig lijken, maar die in de praktijk in elkaar over blijken te lopen. Er zijn journalisten die bespioneerd worden, en er zijn journalisten die werken als informant voor een inlichtingendienst. Spionagediensten als de AIVD werken graag via een beroepsgroep als de journalistiek. Journalisten kunnen vanwege hun vak overal opduiken zonder argwaan te wekken. Ze kunnen de vragen stellen die de inlichtingendiensten zelf zouden willen stellen. Spioneren via een specifieke beroepsgroep, dus door het runnen van informanten in die beroepsgroepen, is van alle tijden. Vroeger werden bijvoorbeeld handelsreizigers en koopvaardij-officieren gebruikt door spionagediensten; tegenwoordig gaat dat onder meer via journalisten en consultants. Jarenlang heeft de AIVD registers bijgehouden van mensen werkzaam in dit soort beroepsgroepen die voor hen interessant zijn. Of dat nu nog steeds gebeurt is onbekend. Een recent voorbeeld van spioneren via de pers was de inzet van Nederlandse sportverslaggevers tijdens de Olympische Spelen van Beijing in 2008. Zij waren  door de AIVD gevraagd informatie te geven over de Chinese beveiliging.  Het bespioneren van journalisten, zoals bij Stella Braam maar eerder ook bijvoorbeeld Rudie van Meurs, wordt gedaan om meerdere redenen. Formeel gebeurt het als de dienst een journalist een mogelijk gevaar acht voor de veiligheid van de staat. Maar die grond wordt vaker gebruikt om een andere reden: ze willen camoufleren dat ze kennis willen vergaren over het onderwerp waarmee  de betreffende journalist bezig is.   Gaat het in het politieke domein om onderwerpen waar inlichtingendiensten in geïnteresseerd zijn, dan zijn de diensten vaak, zich bijvoorbeeld voorstellend als ambtenaar van het ministerie van Binnenlandse Zaken, aanwezig op recepties, persconferenties of briefings.  Na afloop spreken ze dan informeel met journalisten. In die gesprekken onderzoeken ze of een journalist bespioneerd moet worden of kan worden ingezet als informant.    Weigeren om informant te worden kan in extreme gevallen  leiden tot het chanteren van een journalist door een dienst, zoals Hans Laroes, oud-hoofdredacteur van het NOS Journaal,  in zijn boek De littekens van de dag beschreef over een NOS-medewerker. In tegenstelling tot Duitsland en de Scandinavische en Angelsaksische landen bestaat in Nederland amper aandacht voor de rol die de inlichtingendiensten AIVD en de MIVD spelen in de pers. Bij een Duits parlementair onderzoek uit 2006 werden alleen al op buitenlandredacties van mainstream media enkele tientallen journalisten gevonden die naast hun gewone werk tegen substantiële betaling als informant werkten voor de Bundesnachrichtendienst. Zodra in Nederland een kwestie in de media wordt onthuld spreken journalisten, redacties en vakbond NVJ er steevast schande van.  De ene keer gebeurt dat omdat een journalist is bespioneerd, zoals nu bij Stella Braam, de andere keer omdat een vertegenwoordiger van de pers heeft gewerkt als infiltrant. Na die verontwaardiging volgt niets. Er is nauwelijks reflectie, en in opleidingen journalistiek  bestaat nagenoeg geen aandacht voor deze fenomenen. Ook is er amper aandacht voor in cursussen voor buitenlandverslaggevers of oorlogscorrespondenten. Er volgt geen oproep tot waakzaamheid, en evenmin volgen er tips of richtlijnen. Wat wel steeds herhaald wordt is dat je als journalist niet moet samenwerken met inlichtingendiensten. Dit lijkt een goed standpunt, maar is door zijn onvolledigheid uiterst bedenkelijk. Een journalist die tijdens zijn werk kennis opdoet over een op handen zijnde aanslag moet weten hoe hij dit moet melden. Dat moet inderdaad niet bij een inlichtingendienst, maar bij de politie of het Openbaar Ministerie. Inlichtingendiensten zijn immers oncontroleerbaar en, belangrijker nog, ze hebben geen executieve bevoegdheden. En dat hoort ook zo. Het zou goed zijn als hier in de beroepsgroep goed over nagedacht wordt. Nederland wil beschikken over diensten als de AIVD en de MIVD, maar dat betekent dat we niet verbaasd moeten zijn als die diensten hun werk doen en mensen –  dus ook journalisten –  bespioneren of via hen spioneren. Voor journalisten geldt:  wees waakzaam en voorkom dat jijzelf of je bronnen onnodig gevaar lopen.  Wat de AIVD en de MIVD doen, zowel met het bespioneren van de pers als het spioneren via de pers, betekent een bedreiging van de persvrijheid en de vrijheid van meningsuiting.   Informatie leveren aan de staat is niet altijd een doodzonde. Maar het bespioneren van journalisten door inlichtingendiensten behoort te worden ingeperkt,  bijvoorbeeld op manieren die gelden voor advocaten. Het werven van journalisten door AIVD en MIVD behoort een doodzonde te zijn.||https://www.nrc.nl//nieuws/2022/09/01/de-aivd-heeft-vrij-spel-onder-journalisten-a4140455
2022-09-01||Wie is schrijfster Anjet Daanje? En moet je eigenlijk wel nieuwsgierig zijn naar de persoon achter een kunstwerk?||Wie ís deze schrijfster? Wie is zij, dat ze het vermag zó’n boek te schrijven? Er kleeft iets nieuwsgierigmakend ongrijpbaars aan Het lied van ooievaar en dromedaris, de fenomenale roman van Anjet Daanje die deze zomer alom is geprezen, en waarvan de elfvoudige vertelling evenzeer ontzag inboezemde om de duizelingwekkende constructie vol ingenieuze verwijzingen en de stilistische brille, als om de meeslepende menselijkheid en de diepgaande zeggingskracht van de verhalen. In haar roman schiep Daanje een mythische schrijfster, geënt op Emily Brontë, en haar rijke leven-na-de-dood: ze leefde voort in het literaire meesterwerk dat ze naliet, en in talloze verhalen en herinneringen.  De boeken van Anjet Daanje worden uitgegeven door uitgeverij Passage en Uitgeverij Pluim. Op de radio noemde een bespreker -Anjet Daanje een „ongelofelijk grote aanwinst” voor de Nederlandse literatuur – wat welbeschouwd iets geks was om te zeggen, aangezien de 57-jarige Daanje al bijna dertig jaar boeken publiceert. Ze komt bepaald niet  uit de lucht vallen, Het lied van ooievaar en dromedaris is haar tiende roman, en haar eerdere werk is  ook geprezen, niet in dezelfde termen als nu en niet in die mate dat ze er grote literaire prijzen voor kreeg, maar toch. Aan de andere kant: toch zag haar toenmalige uitgever na de geprezen boeken Gezel in marmer (2006) en Delle Weel (2011) geen brood meer in haar werk – waarna ze onderdak vond bij het Groningse uitgeverijtje Passage, waar ze haar meesterlijke De herinnerde soldaat (2019) kon publiceren (dat, godlof, wél de nodige erkenning kreeg, prijzen ontving, keer op keer herdrukt werd). Die twee boeken uit 2006 en 2011 zijn inmiddels opnieuw uitgegeven, bij uitgeverij Pluim – terecht, want het zijn voortreffelijke romans, die bovendien alleen maar meer waarde krijgen nu je kunt zien in welke roman dit schrijverschap culmineerde. Het lied staat geenszins op zichzelf, het is de kroon op een oeuvre.  Maar wat is er toch al die jaren gebeurd? Je kunt er talloze hypotheses voor opwerpen. Je kunt noemen dat Anjet Daanje nooit echt deel was van het literaire circuit, perifeer als ze zich ophield in Groningen, dat ze zich niet als mediagenieke kunstenaar deed gelden door haar roman de wereld in te vergezellen met grote opinies of pregnante verhalen over de autobiografische achtergronden – als ze daar al de gelegenheid toe heeft gekregen. Je kunt ook seksisme vermoeden; het is gemeenzaam bekend dat vrouwelijke schrijvers het in de afgelopen decennia nog aanzienlijk zwaarder hadden wat betreft waardering, dat literaire prijzen in overweldigende mate naar mannen gaan. Een vrouw die dikke, ambitieuze, groots opgezette boeken schreef als Gezel in marmer en Delle Weel paste bovendien moeilijk in het plaatje. Het is verleidelijk om hier Brontë-echo’s in te lezen, misschien al te verleidelijk.  Aan de andere kant: die lovende recensies dan, wijd en zijd? Die lijken  niet te wijzen op structurele veronachtzaming, eerder op een uitzonderingspositie aan de rand van het literaire bedrijf, los van de modes en het wereldje, bloeiend in de marge, als geheimtip, een positie waarin Daanje misschien wel goed gedijde.  Of misschien lag het aan nog iets anders en schreef Daanje te ‘lekker’ om serieus genomen te worden? Zijn de romans, afgezien van die met masculiniteit geassocieerde dikte en ambitie, misschien juist te ‘vrouwelijk’? Er zitten beslist soapachtige kwaliteiten aan haar romans, die over intieme verhoudingen tussen mensen gaan. Dat vrouwen er de hoofdrollen in spelen, wekt het vermoeden dat Daanje weleens opgevat zou kunnen zijn als auteur van ‘vrouwenboeken’, van oudsher een literaire diskwalificatie. Je kunt overigens ook haar schrijfstijl nog noemen: die is niet uitgebeend, subtiel of minimalistisch, zoals in de vroege jaren van haar schrijverschap nog de vrij overheersende literaire mode was. De adagia waren less is more en show don’t tell, terwijl Daanje eerder overdadig schreef en gevoelens gewoon onsubtiel benoemde. Dat laatste is nog een raadsel dat literaire dogma’s tart (hoe komt Daanje daarmee weg?), maar het is wel duidelijk dat smaak ook aan modes onderhevig is. Zuinigheid is in het huidige literaire klimaat allang geen voorwaarde meer – zie de erkenning van gulle stilisten als Jeroen Brouwers, Wessel te Gussinklo, Marieke Lucas Rijneveld en Mariken Heitman. Het zijn allemaal factoren die van invloed zouden kunnen zijn op het late succes van Daanje en misschien is er wel ergens een student neerlandistiek die daar een mooie masterscriptie aan kan wijden. Interessant om daarin mee te nemen is het opmerkelijke gegeven dat al die factoren al sluimeren in de kunstenaarsroman Gezel in marmer, die daarmee als sleutel tot haar oeuvre te beschouwen is. Tot aan die maximalistische stijlopvatting aan toe: Marin Slingerland, de beeldhouwster die een hoofdrol speelt, ziet niets in ‘strakke, eenvoudige beelden’, in het kleine dat de essentie van het grotere moet verbeelden. ‘Volgens haar kun je zulke minimalistische beelden alleen maken wanneer je gelooft in de eenvoud van het leven, en er dus nooit erg diep over hebt nagedacht. Het leven op aarde is mysterieus en onvoorstelbaar ingewikkeld. Hoe meer je erover nadenkt, hoe gecompliceerder het wordt. Eenvoudige vormen belichten slechts een klein aspect dat op een gekunstelde manier uit het geheel wordt gelicht, waardoor het bedrieglijk wordt gedeformeerd. Marin wil het grote geheel, de verbanden weergeven, geen uitvergrote, onbelangrijke details. Indrukken, emoties, gedachten, de tijd, alles wil ze in een plastiek stoppen, tot het overladen en kreunend onder het eigen gewicht de hele wereld heeft opgeslokt.’ Dat zou je zo als de literatuuropvatting van Anjet Daanje kunnen lezen – Het lied is in elk geval  op deze leest geschoeid.  Maar meer nog dan over die poëtica gaat Gezel in marmer over de persoon van de kunstenaar, of eigenlijk: de persoon áchter de kunstenaar. In het kielzog van beeldhouwster Marin Slingerland, het creatieve genie dat de ideeën voor haar sculpturen bedenkt, is er Nan Geerings, de steenhouwster, die het vuile werk opknapt. Op basis van Marins idee werkt zij zich in het zweet met het houwen zelf, het technische ambacht. Marin speelt de kunstenaar, Nan maakt de sculpturen.  Die taakverdeling lijkt jarenlang goed te werken, want Nan wentelt zich in onzichtbaarheid, en onaantastbaarheid: ‘Gesteund door eeuwenoude, overgeleverde kennis waarmee ieder probleem kan worden opgelost, en met slechts een beperkte verantwoordelijkheid, omdat het niet haar beeld is, en geen laatdunkende recensent, geen boze kunstkoper, geen jaloerse collegabeeldhouwer haar op het eindresultaat kan aanspreken.’ Totdat zich wreekt dat er iets scheefgegroeid is. De waardering valt  Marin toe, terwijl de artistieke inbreng van Nan steeds groter is geworden, soms zelfs doorslaggevend. Wie is dan de ware kunstenaar? Zo gaat Gezel in marmer op een heel relevante manier over kunstenaarschap en roem: geen kunstwerk wordt gemaakt om alleen maar gemaakt te worden, de kunstenaar wil ook gezien, ervaren en gewaardeerd worden. Je kunt er een metafoor voor Daanjes schrijverschap in zien: Nan is een soort Daanje, iemand die zich nederig opstelt, als ambachtsvrouw,  die niet zozeer schept als wel zo goed mogelijk weghakt wat in de weg staat om het kunstwerk dat zich in feite altijd al in dat steenblok ophield voor het voetlicht te brengen. Iemand die De Kunst hoger acht dan zelfexpressie, en niet zelf in de schijnwerpers  staat – totdat blijkt dat degenen die wel succes en roem toevalt geen echte kunstenaars zijn, maar praatjesmakers, charlatans. Dat wringt, alleen al omdat een kunstenaar uiteindelijk ook maar een mens is, die gezien en gewaardeerd wil worden. Zo compliceert Daanje het verhaal danig (zoals het leven op aarde is): behalve een roman over kunstenaarschap en roem is Gezel in marmer een roman over een symbiose, een vriendschap, een driehoeksverhouding (want in de levens van Nan en Marin is dezelfde man de belangrijkste: de beroemde, maar matige en ook nog enorm afhankelijke kunstenaar Gösta), waarmee ze laat zien dat de keuze tussen ruimte opeisen en inschikken, tussen zichtbaar en onzichtbaar zijn, niet zo eenvoudig te maken is. Dat onderstreept Delle Weel, de roman uit 2011 die nog een stap verder gaat in het verhaal over roem en de corrumperende kracht daarvan. Het boek begint met een verhaallijn over  de chefkok Delle Weel, die even later ‘fictief’ blijkt  (ook binnen de roman dus), want een personage uit een dramaserie op televisie – en tegelijk  is zij losjes gebaseerd op verschillende ‘echt bestaande’ personages, namelijk op de scenariste (die in de serie haar relatiegeschiedenis verwerkt) en op de maître van een restaurant waar de scenarioschrijfster af en toe komt. Iedereen wordt ermee geconfronteerd dat de fictie sterker kan zijn dan de werkelijkheid: op internet brengen fans van de serie ‘een verregaand naïeve Delle-verering’ op gang, in internetforums waar ze verbanden leggen, parallellen trekken en proberen uit te vogelen hoe het ‘echt’ zit. ‘Het is een spel van gissen, verklaren en doen alsof, van grote woorden en geloof ik alles wat niet bestaat, wat ook nooit heeft bestaan of zal bestaan, maar dat geeft niet, integendeel, onwaarheid geeft een ongekende gelukzalige vrijheid.’ Tja, vrijheid. Wel vrijheid die bestaat bij de gratie van de onvrijheid van een ander – van degenen  achter het verhaal, die ervoor verantwoordelijk worden gehouden (de actrice, de scenariste) en die de reële gevolgen van hun niet-meer-zo-fictionele positie moeten ondergaan.  Daar herkent de Daanje-lezer een belangrijk thema uit Het lied van ooievaar en dromedaris, dat ook gaat over de gevolgen van mythevorming. Eliza May Drayden, de jonggestorven schrijfster van een handvol gedichten en een enkel prozawerk, oefent nog decennialang, eeuwenlang, invloed uit op de levens van mensen, die in de greep zijn van haar, haar werk of zelfs maar het idee van haar. Een beeld kan met de waarheid aan de haal gaan, tot er van de werkelijke persoon, van Eliza May Drayden, niet meer dan een schim over is. In Het lied is ze gaandeweg geen mens meer, enkel nog een spookgestalte. Daarmee gaat de roman, om een lijn naar Delle Weel te trekken, over mensen die net te dicht bij een ander komen, net te veel macht over een ander hebben. Waardoor het beeld (de fictie) de persoon (de werkelijkheid) overneemt, en een speelse vrijheid omslaat naar beknellende onvrijheid. Dat gaf ook te denken over wat we nu zouden moeten willen van -Anjet Daanje, over de neiging om nieuwsgierig te zijn naar de persoon achter het kunstwerk, iets waaraan het moeilijk te ontkomen is in een mediatijdperk waarin een roman nooit los gezien wordt van de auteur – een neiging waaraan ik overigens zelf met mijn loftuitingen voor Daanjes romans natuurlijk ook heb bijgedragen. Maar het voelt ergens absurd om een boek met de reikwijdte van Het lied van ooievaar en dromedaris terug te brengen tot iets waar je de schrijver bij zou willen betrekken, waarvan je de persoonlijke of autobiografische oorsprong zou willen weten, tot een boek waarvan je de schrijver zou willen interviewen, om dan mogelijk iets van de magie van de roman te kunnen aanraken. Misschien moeten we dat nu eens níét doen? Het oeuvre van Daanje biedt in elk geval de argumentenmunitie voor de onzichtbaarheid van de kunstenaar. Mythologisering kan verwoestend werken. En het gaat om de werken, niet om de kunstenaar. De zin van kunst, en toch zeker die van Daanje, ligt in het ‘gemaakte’, in de fictie, niet in de  werkelijkheid erachter. Onze obsessie met de kunstenaar zou niet alleen kunnen ingrijpen in de bewegingsvrijheid van die maker, maar ook het kunstwerk geweld  aandoen. Het zou er zo klein, zo simpel van kunnen worden.  Interviewprogramma Brommer op zee kondigde deze week aan dat Anjet Daanje een van de gasten is in het nieuwe seizoen, ergens tussen Jonathan Franzen en Oek de Jong in. Het is het eerste televisieoptreden van Daanje. Een blijk van erkenning, van roem en – eindelijk – zichtbaarheid, wat haar  toekomt, maar toch ook ongemakkelijk maakt. ||https://www.nrc.nl//nieuws/2022/09/01/wie-is-schrijfster-anjet-daanje-en-moeten-we-dat-wel-willen-weten-a4140453
2022-09-01||Dit melancholische natuurboek over verschroeid Californië is ook een aanklacht||Wie aan Californië denkt, denkt vooral aan zonovergoten stranden, palmbomen en aan steden met zicht op de Pacific. Maar steeds vaker wordt dat beeld verdreven door wat er landinwaarts gebeurt: de inferno’s van het gortdroge brandland. Het extreemst zijn de temperaturen op de grens van Californië en Nevada, daar waar Death Valley ligt, de heetste plek op aarde, en de ook al verschroeiende Mojavewoestijn. Daar brandt weinig, want er is weinig dat branden kan. Het is een gebied dat begin twintigste eeuw door schrijver, essayist en criticus Mary Hunter Austin (1868-1934) werd beschreven, met als hoogtepunt het nu eindelijk vertaalde Het land van weinig regen uit 1903. Austin staat in Amerika te boek als een belangrijke auteur: een van eerste uitgesproken feministes en een voorvechter voor de rechten van de Native Americans, die ze in de Mojave van nabij meemaakte en bestudeerde. Zelf woonde Austin lange tijd in het dorpje Independence, waar ze betrokken raakte bij de California Water Wars, een conflict over de wijze waarop het uit zijn voegen barstende Los Angeles het water van de oostelijk gelegen Owen Valley plunderde.  Het land van weinig regen tekent in woord en beeld – de fraaie illustraties zijn van tijdgenoot E. Boyd Smith – het gebied dat grofweg ligt ingeklemd tussen de High Sierra’s en de Mojave. Ik ben er ooit doorheen gereden, een streek waar op het oog niets kan leven. Maar in deze vroege klassieker van de Amerikaanse natuurliteratuur maakt Austin tastbaar hoeveel flora en fauna zich staande weet te houden in ‘het eenzaamste land dat ooit uit Gods handen kwam’, ‘amechtig, wit, snikheet land waar de wielen in het zand bijten en de middaglucht zich verstikkend als een tent om alles heen sluit’.  Het is een gedetailleerd boek, gestoeld op diepgaande kennis die is verkregen door met de natuur te leven. Austin wil de schoonheid van dat land tonen, maar ze schuwt de gruwelen ervan niet. ‘Op snikhete dagen werden de muilezels zo dol van de dorst dat het gerinkel van de wateremmer leidde tot een tumult van afschuwelijke, verminkte klanken, en een wirwar van leidsels en tuig, terwijl Salty hoog op de bok zat met het schelle schijnsel van de zon in zijn ogen, en met een vlakke onverschillige stem sussende scheldwoorden riep totdat het kabaal van pure uitputting wegstierf.’ Of over het drama van stervende dieren: ‘Verhongering is een langzame dood. Vel over been strompelen de koeien met hun zware koppen over de hopeloze paden; ze blijven tijdenlang geduldig staan; ze gaan liggen en komen niet meer overeind. Er is angst in hun ogen wanneer ze net zijn bezweken, maar daarna alleen nog ondraaglijke vermoeidheid.’ Austin is zich bewust van de theatrale toon die op de loer ligt bij het schrijven over wildernis. Ze wil verslaggever zijn, geen doorgeefluik van smakelijke anekdotes. Ze wijst op de samenhang in de natuur, de onderlinge afhankelijkheid van dieren, en hun kennis ‘van alle zaken die hun eigen soort aangaan’. Daar hebben we te weinig oog voor, zegt ze, maar zelf heeft ze oog voor alles. Kalkoengieren die uit de ether neerdalen, konijnen in de chaparral (het typisch Californische bos), de blauwe gaaien in het bos, hoe de havik de das volgt, de coyote de kadaverkraai. Hoe die coyote snuffelt en graaft en het onzichtbare water uit de bodem bevrijdt. Hoe gieren hun vleugels spreiden als waaiers om te koelen. En ze schrijft over de spaarzame mensen van deze streek: de goudzoeker die in de grote stad zijn buit verbrast en, opgelucht haast, terugkeert; de sjamaan die wijselijk zijn snor drukt wanneer er een mazelenepidemie uitbreekt die zijn vermogens te boven gaat.  Oog hebben voor alles wil in Austins geval ook zeggen: de taal ervoor hebben. Iets zien dwingt tot benoemen en omschrijven, en omgekeerd: wie over vocabulaire beschikt kan nauwgezetter waarnemen. Waar de halfblinde, halfstomme bezoeker die ik zelf ooit was onmachtig blijft, ziet Austin ‘ridderspoor in de coleogyne en de lila trossen bijenbrood bij elke spinosa’. Die taligheid en natuurkennis moet vertaler Barbara de Lange voor heel wat uitdagingen hebben gesteld, die ze glansrijk het hoofd heeft geboden. Austin verklaart zich schatplichtig aan de Shoshone, een inheems volk dat de Pacific West als leefgebied had. ‘Leef je lang genoeg nabij een indiaan, dan zullen hij of de wilde dieren je laten zien hoe je alles kunt gebruiken wat in dit grensgebied groeit’, schrijft ze. In één moeite door vertaalt ze dat naar kritiek op de moderne mens – toen al. ‘Er zijn geen aaseters die conservenblikjes eten, en geen wilde dieren die zoveel vernielingen aanrichten in de bosgrond.’  Ik las dit boek met weemoed en verwondering. Over alles wat verloren is gegaan door monocultuur, over onze afstand tot de natuur die nog rest, een natuur waarvoor vrijwel niemand nog de woorden heeft: de correcte benamingen voor dieren groot en klein, de landschapsvormen, de begroeiing, de goed getroffen vergelijking, de beeldende taal die een streek en haar bewoners – menselijke en niet-menselijke dieren – fel tot leven wekt. Dat maakt Austins boek niet alleen een historisch document, maar ook een aanklacht en een les.  

●●●●●
||https://www.nrc.nl//nieuws/2022/09/01/dit-melancholische-natuurboek-over-verschroeid-californie-is-ook-een-aanklacht-a4140452
2022-09-01||In zijn laatste boek zie je hoe naïef Gorbatsjov eigenlijk was||Het zou zomaar kunnen dat u het laatste boek van Michail Gorbatsjov gemist heeft. Wat er op het spel staat, is de titel, en het kwam uit in 2019 toen Gorbatsjov al dik achtentachtig jaar oud was. Overdreven veel aandacht heeft hij er niet voor gekregen, wat in Rusland geen verrassing mag zijn. De populariteitsonderzoeken zijn bekend: hij is onder Russen minder populair dan Stalin. Maar ook het westerse publiek, waar hij zich duidelijk tot richtte, had minder aandacht voor zijn boodschap dan hij misschien had gehoopt. Ik werd indertijd als lid van de post-Gorbatsjov-generatie gevraagd iets te zeggen op de boekpresentatie, en vroeg ter voorbereiding aan wat maatschappelijk geëngageerde, hoogopgeleide (Nederlandse) leeftijdgenoten wat zij van Gorbatsjov wisten. Een greep uit de reacties: ‘Wat is een Gorbatsjov?’ (vier keer). Een ander: ‘Ja die naam heb ik zeker een keer gehoord.’ En: ‘Mijn associaties met hem zijn: Wijnvlek. Sovjet-Unie. Communisme. Nobelprijs. Koude Oorlog. En dan houdt het wel op. Ik heb een positief beeld van hem, maar ik weet niet waarom. Ik denk door die wijnvlek. Dan heb je toch de gunfactor.’ Tachtig procent van de bevraagden die hem konden identificeren als persoon, dacht dat hij al dood was. Er verschenen geen besprekingen in de grote Nederlandse kranten.  Het heeft natuurlijk iets treurigs om een boek pas te bespreken als de schrijver is overleden, maar  toch is herlezing van Wat er op het spel staat in het licht van  de gebeurtenissen van de afgelopen drie jaar de moeite waard. Het boek vertelt ons iets over de manier waarop Gorbatsjov in de laatste jaren van zijn leven naar de wereld keek. Een wereld die hij mede had helpen vormgeven, maar die hij steeds verder zag afglijden van het ideaal dat hij voor ogen had. En misschien nog belangrijker: het boek laat  fatale blinde vlekken zien voor de aanstaande agressie van zijn geliefde Rusland tegen Oekraïne.  Net als de auteurs van boeken met vergelijkbare titels die rond 2019 uitkwamen (denk aan Wat op het spel staat van Philipp Blom),  bespreekt Gorbatsjov in zijn laatste boek de uitdagingen  van de geglobaliseerde wereld. Hij uit zijn zorgen over kernwapens, de klimaatcrisis, de opkomst van rechts-populisme. Hij pleit voor hogere belastingen voor de rijken en waarschuwt vooral samen te werken en niet alles over te laten aan de markt. Niet wereldschokkend, maar wel verstandige taal. Zijn niet-aflatende betrokkenheid en hoopvolle idealisme schijnen je enthousiast tegemoet.  Echt interessant wordt het als hij het heeft over het Russisch beleid in binnen- en buitenland. Over Poetin is hij enorm mild. Om niet te zeggen zorgwekkend naïef.  Een van Gorbatsjovs belangrijkste (en redelijkste) punten is dat de Verenigde Staten  een grote fout maakten door zichzelf na 1989 als enige winnaar van de Koude Oorlog te zien en hegemonie over de wereld na te streven. Dat Amerikaanse imperium heeft weinig goeds gedaan, en niemand zit er werkelijk op te wachten.  Maar het wordt onredelijker als Gorbatsjov de schuld van de verslechterende verhoudingen tussen Rusland en het Westen volledig bij die laatste legt. Waarom wil het Westen Rusland toch zo slecht begrijpen, en plaatst het Rusland steeds voor voldongen feiten met de uitbreiding van de EU en de NAVO? Terwijl Rusland overduidelijk alleen maar vrienden wil zijn met iedereen? Gorbatsjov  roemt de ‘constructieve houding’ van Rusland in Syrië rondom chemische wapens: ‘Laat me u herinneren aan het Russische initiatief om de chemische wapens van Syrië onder internationaal toezicht te vernietigen.’ Hij is opvallend vergoelijkend over het gewelddadig Russische ingrijpen in Tsjetsjenië. En waarom deed het Westen toch altijd zo achterdochtig over de geopolitieke ambities van Rusland? ‘Er was geen sprake van een “wedergeboorte van het rijk”, van “invloedssferen” of van geopolitieke expansie. Maar zelfs oprechte interesse van Rusland in een integratieproces met zijn buren, in het versterken van de interactie met de leden van het Gemenebest van Onafhankelijke Staten, werd achterdochtig en soms ook openlijk tegengewerkt door het Westen’, concludeert hij verongelijkt. En hij komt met de geruststelling: ‘Onze mensen zijn democratischer dan u denkt.’ In al zijn zorgen vestigt Gorbatsjov zijn hoop op de jeugd. Met name over de jonge mensen in Rusland is hij erg positief: ‘Iedere keer als ik ze ontmoet, sta ik versteld van hun ontspannenheid, hun intellectuele vrijheid, nieuwsgierigheid en bereidheid tot dialoog.’ Pijnlijk. Niet zozeer omdat de Russische jongeren niet hoopgevend zouden zijn natuurlijk. Maar het is wrang dat hij verderop in het boek maar niet lijkt te zien wie de ware erfgenamen van zijn democratische idealen eigenlijk zijn: de Oekraïense jongeren. De studenten die begonnen met de protesten op het Maj-danplein in 2013, om de Sovjet-geschiedenis werkelijk van zich af te schudden.  Gorbatsjov hééft het wel over de revolutie, maar hij noemt het niet expliciet. Hij vermijdt omzichtig het woord, en schrijft over ‘de dramatische gebeurtenissen die plaatsvonden eind 2013’. Die gebeurtenissen zijn voor hem duidelijk negatief. Het is een sterk staaltje flexibel redeneren dat hij enerzijds zijn bezorgdheid uit over de democratiemoeheid bij jongeren, en de democratiehonger van de Oekraïense jongeren niet omarmt. Juist zij wilden afrekenen met het corrupte post-Sovjetsysteem dat ook in Oekraïne was gegroeid na de val van de Sovjet-Unie, of dat in ieder geval niet was verdwenen met de val van de Sovjet-Unie. Toch steunt hij hen niet.  In plaats daarvan schrijft hij over de diepe historische banden met Oekraïne op een manier die haast ondraaglijk is om nu te lezen. Hij beklaagt zich dat het Westen niet de moeite doet de zeer vriendschappelijke gevoelens die Rusland voelt voor Oekraïne te begrijpen: ‘We hebben het tenslotte over een eeuwenlang samenleven, over het lot en de verwantschap van mensen, over het verlangen om naast een vriendelijke, niet-vijandige buurman te wonen.’ Een verlangen dat de Oekraïeners maar al te goed kennen.  Natuurlijk valt het Westen van alles te verwijten als het gaat om desinteresse in zowel de Russische als Oekraïense geschiedenis, maar Gorbatsjov trekt uit dat verleden een paar vreemde lessen. Over de annexatie van de Krim die op de revolutie volgde beklaagt hij zich: ‘Rusland was weer de schuld van alles.’ De Krim hoort nu eenmaal bij Rusland, redeneert hij, want in 1954 is die aan Oekraïne gegeven terwijl dat niet aan de bevolking was gevraagd. En de wil van de bevolking moet toch leidend zijn. Behalve natuurlijk als het gaat om een associatieverdrag met de EU.  Gorbatsjov volgt zo dezelfde denktrant als Poetin in de aankondiging van zijn speciale militaire operatie in Oekraïne.  Hierdoor bekruipt je als lezer het ongemakkelijke gevoel dat we in Nederland, toen het boek uitkwam, toch iets beter hadden moeten opletten. Het feit dat zelfs iemand als Gorbatsjov zich er blijkbaar niet toe kon zetten de soevereiniteit van de Oekraïeners volledig te erkennen, had best wat alarmbellen mogen doen rinkelen.  En zo is Wat er op het spel staat een fascinerend, maar ongemakkelijk boek. Gorbatsjov speelt het voor elkaar zich te vervreemden van zowel degenen die nostalgische gevoelens koesteren voor de Sovjet-Unie, als van de nieuwe generatie die juist de last van de Sovjet-Unie werkelijk wil afwerpen. Het is tekenend voor de tragiek die aan zijn persoon kleeft.  ‘Ik heb misschien verloren als politicus, mijn zelfvertrouwen liet me in de steek en ik zag het dubbele gevaar niet aankomen. […] Maar de perestrojka heeft gewonnen. Terugkeren naar het verleden is onmogelijk’, schrijft hij. Je kan niet anders dan vrezen dat Gorbatsjov diep teleurgesteld is gestorven. ||https://www.nrc.nl//nieuws/2022/09/01/gorbatsjov-vond-dat-rusland-niet-overal-de-schuld-van-moest-krijgen-a4140451
2022-09-01||Inflatie treft ook Panini-plaatjes: ‘Vol WK-album kost 1.000 euro’||Vier keer De Bruyne, drie Lewandowski’s, maar nog altijd geen Depay. Een vaste spaarder van de sportplaatjes van het Italiaanse Panini zal de teleurstelling maar al te goed herkennen. Buiten de winkel scheur je ongeduldig meteen je nieuwe zakje met stickers open, je bladert ze door en helaas: slechts één nieuwe, en vier dubbele. Vullen van een Panini-album is een kwestie van veel geduld. Een kwestie van een goed gevulde portemonnee ook. Wie in aanloop naar het wereldkampioenschap voetbal in Qatar van komende winter het héle boek wil vullen, is daar gemiddeld 870 pond (1.006 euro) voor kwijt, zo becijferde The Guardian. Volgens de Britse krant is dat een toename van 12,5 procent in vergelijking met het WK van 2018 in Rusland.  Voor veel voetbalfans zijn de albums van Panini een soort amuse voor de grote landentoernooien. Kopen, ruilen en inplakken van stickers met de foto’s van deelnemers brengt ze in de stemming voor de wedstrijden die gaan komen. Het is een goede manier ook om de elftallen van kleinere voetballanden te leren kennen. De spits van Frankrijk is een wereldster,  maar hoe heet de rechtsback van Iran? De plaatjes van Panini ontstonden in de jaren zestig, toen de broers Franco en Umberto Panini uit Modena stickers van spelers uit de Italiaanse Serie A gingen verkopen. Het eerste album gericht op landentoernooien volgde bij het WK van 1970 in Mexico. Volgens de laatst bekende cijfers verkocht de uitgeverij in 2018 voor ruim een miljard euro aan albums en stickers. Ruim vijftig jaar na dat eerste WK-album is de collectie breder. Panini verkoopt ook albums van de Britse competitie, de internationale vrouwenvoetbaltoernooien, de Amerikaanse basketbalcompetitie en de Tour de France. Ook richt het zich nu op niet-sportliefhebbers, met stickerverzamelingen van Harry Potter, Disney-hit Frozen en populaire computerspellen, zoals Fortnite.  Toch is het verzamelalbum voor het wereldkampioenschap voetbal volgens Panini nog altijd de bekendste en meest verzamelde productlijn van het bedrijf. En net als groente, energie en bouwmaterialen ontkomt ook die niet aan de scherpe prijsstijgingen. In Groot-Brittannië kost een pakje, sinds vorige week in de verkoop, 90 pence. Bij het WK in Rusland was dat 80 pence, bij het EK in 2016 nog 50 pence.  Koppel dat aan een album met 670 lege vakjes en een verzamelaar zou – naast het boek zelf – 137 zakjes moeten kopen: samen zo’n 140 euro. Maar dat is in de uitzonderlijke situatie dat hij geen énkel plaatje dubbel zou hebben. De werkelijkheid is dat hoe voller het boek is, hoe moeilijker het wordt nieuwe stickers te vinden. De Britse hoogleraar wiskunde Paul Harper rekende op verzoek van The Guardian uit hoeveel plaatjes iemand écht moet kopen om het boek vol te krijgen. Dat zijn er gemiddeld 4.832 – oftewel: bijna duizend pakjes.  Toen Harper dezelfde berekening vier jaar geleden deed, kwam hem dat op kritiek te staan van Panini. Zijn sommen klopten niet, stelde het bedrijf: de gedachte achter de stickers is nou juist dat verzamelaars dubbele exemplaren kunnen ruilen met vrienden. Ook daar had de hoogleraar een berekening voor: met vijf vrienden zou iemand 57 procent minder stickers hoeven kopen voor een vol boek, met tien vrienden 68 procent minder. Een vol album kost dan nog ruim 300 euro.||https://www.nrc.nl//nieuws/2022/09/01/inflatie-treft-ook-panini-plaatjes-vol-wk-album-kost-1000-euro-a4140450
2022-09-01||Het Uur||||https://www.nrc.nl//nieuws/2022/09/01/het-uur-a4139836
2022-09-01||In het laatste deel van W.F. Hermans  Volledige Werken  zien we zijn felheid en eenzaamheid toenemen||Bij De slimste mens van vorig jaar bleek niemand in een tv-fragment de markante kop van Willem Frederik Hermans te herkennen. Nu was het in dezelfde quiz dat geen van de deelnemers wist wat er in 1600 was gebeurd, tot voor kort het exemplarische jaartal bij uitstek, maar toch… Het is daarom op z’n minst opmerkelijk te noemen dat donderdag het vierentwintigste en laatste deel van Hermans’ Volledige Werken kon worden uitgereikt aan de koning, die in 2005 als kroonprins het eerste deel in ontvangst nam. De literatuur wordt niet helemaal aan haar lot overgelaten, ook al verdwijnt de kennis ervan.  In deze Volledige Werken, de titel zegt het al, zijn alle literaire teksten verzameld die Hermans tijdens zijn leven heeft gepubliceerd. Alleen zijn wetenschappelijke geschriften en – helaas – zijn interviews, hoewel volstaand met verhelderende poëticale uitspraken, heeft men erbuiten gelaten. Ook ontbreken onuitgegeven teksten, dus geen dagboeken of brieven. Het is zonder meer een prachtige editie geworden, een staande invitatie om al die inmiddels klassiek geworden romans, verhalen en essays te herlezen. Of voor het eerst te lezen, want wie kan zeggen dat hij alles kent?   W.F. Hermans:  Volledige Werken.  Deel 24.  De Bezige Bij, 1184 blz. € 49,99
 Het verschijnen van het laatste deel is een mooie gelegenheid om wat indertijd werd overgeslagen alsnog tot je te nemen. In mijn geval bijvoorbeeld De laatste resten tropisch Nederland uit 1969, Hermans’ reisverslag in boekvorm over zijn bezoek aan de West. Vooral het deel dat over Suriname gaat mag er wezen. Hoewel van een andere literaire rangorde dan een roman als Nooit meer slapen, is van meet af aan duidelijk dat we ons op verwant territorium bevinden. De stichting (Sticusa) die het bezoek organiseert doet alles verkeerd, de man die het echtpaar Hermans naar Schiphol brengt weet niet hoe de beroemde schrijver eruitziet, in Suriname blijkt men pas twee dagen tevoren van Hermans’ komst op de hoogte te zijn gesteld, er is dus niets voorbereid, een ‘voordrachtskunstenaar’ met wie hij aan de praat raakt ziet hem aan voor de komiek Toon Hermans, een beloofde ontmoeting met de minister van Onderwijs krijgt geen gevolg et cetera. Desondanks noemt Hermans Suriname ‘een land om veel van te houden’ – wie weet omdat het zoveel wegheeft van zijn eigen romanwereld.  Op de Antillen loopt alles helaas veel meer op rolletjes, omdat Hermans hier grotendeels in het kielzog opereert van zijn oude vriend Cola Debrot, schrijver van de spraakmakende novelle Mijn zuster de negerin en in 1969 gouverneur van de Nederlandse Antillen. Hermans had hem al in maart 1945 leren kennen in Amsterdam, waar Debrot als huisarts werkte. Hij nam zijn jonge vriend toen soms mee op zijn visites, waarbij hij Hermans aan zijn patiënten voorstelde als ‘dokter Klondyke’. Hermans heeft er een aandoenlijk navrant – gelijknamig – verhaal aan overgehouden, te vinden in zijn eerste bundel Moedwil en misverstand (1948).  Klondyke, ditmaal met Fjodor als voornaam, werd ook het pseudoniem waaronder Hermans in 1946 een viertal in stationskiosken verkochte ‘kitschromans’ had gepubliceerd, waarvan er twee in meer of minder bewerkte vorm zijn opgenomen in Drie melodrama’s (1957). Hermans heeft de oorspronkelijke versies nooit willen heruitgeven, omdat hij ze simpelweg ‘te slecht’ vond. Maar zie, in het laatste deel van de Volledige Werken komen we drie ervan tegen. Alleen De leproos van Molokaï ontbreekt, omdat deze kitschroman al grotendeels in een eerder deel staat, als een van de Drie melodrama’s. Maar Misdaad stelt de wet, Misdaad aan de Noordpool en De demon van ivoor (later grondig herschreven tot Hermans is hier geweest) zijn nu eindelijk voor iedereen te lezen. Om grootse literatuur gaat het inderdaad niet, maar ondanks de idiote, al te sensationele plots (ontvoering, moord, marteling, achtervolgingen, doem en noodlot) hoor je soms wel degelijk de stem van Hermans. Bijvoorbeeld als een schurk de miljonair in Misdaad stelt de wet dreigt ‘een paar vingers’ af te snijden. Antwoord van de miljonair: ‘En wat wou u daarmee dan gaan doen? Een slagerij beginnen?’ De grootste attracties, zij het niet per se de beste literaire prestaties, zitten in de laatste delen van deze Volledige Werken. In de delen twintig tot en met drieën-twintig is namelijk het ‘ongebundeld werk’ van Hermans verzameld. Artikelen, essays, kritieken, gedichten, verhalen, foto’s, collages, zelfs ingezonden brieven – niets van wat Hermans zelf heeft gepubliceerd is overgeslagen. Het is dat Willem Otterspeer er in zijn geweldige biografie al het nodige over heeft onthuld, anders was de lectuur vanwege de onbekendheid zonder meer adembenemend geweest. Dat geldt vooral de teksten in deel twintig, die de jaren 1934 tot 1952 bestrijken. In chronologische volgorde afgedrukt, tonen ze hoe de schrijver Hermans zich bewust wordt van wat hij wil als schrijver en al gauw om zich heen begint te slaan om daarvoor ruimte te creëren. Dat slaan kennen we natuurlijk al in geconcentreerde vorm uit Mandarijnen op zwavelzuur (1963), dat grotendeels volstaat met herschreven teksten uit dezelfde periode. Nu krijgen we de hele productie onder ogen, van zijn eerste bijdragen aan de schoolkrant van het Amsterdamse Barlaeus Gymnasium tot zijn naoorlogse activiteiten in kranten en literaire tijdschriften als De Baanbreker, Criterium, Podium en Litterair Paspoort. Daardoor wordt het beeld onwillekeurig genuanceerd. Lang niet altijd mepte Hermans er literair op los. Hij probeerde in deze jaren van de pen te leven en dus schreef hij ook meer informatieve stukken over binnen- en buitenlandse boeken, mild van toon, ook als de opvattingen van de auteur haaks stonden op de zijne. Over een Amerikaanse literatuurgeschiedenis van een Nederlandse professor, waaruit blijkt dat de schrijver weinig voeling heeft met de recente literatuur, lezen we dan: ‘Het chaotische, z.g. abnormale (dat in onze dagen bijna het normale wordt) is min of meer onvatbaar voor het inzicht van de academicus gebleven’. Zelfs dat hij van Poe, een van Hermans’ vroegste favorieten, weinig begrepen lijkt te hebben, wordt door de vingers gezien. Hieruit kun je opmaken dat het ook van belang was wie het verkeerde standpunt vertolkte, deze professor deed er kennelijk niet toe.  Ondertussen zien we Hermans’ felheid toenemen, naarmate hij beter weet wat hij wil. Zo ontstaan ook de later zo beruchte vijandschappen, met Hans Gomperts, met Adriaan Morriën, mensen met wie hij in eerste instantie samenwerkte en bevriend was. De animositeit past in de toenmalige tijdschriftenpolitiek (moet Criterium fuseren met Podium of juist niet?) die nu geen mens meer interesseert, maar vindt zijn diepste oorsprong in een wezenlijk meningsverschil over wat literatuur is en moet zijn. Iedereen weet dat Hermans zich afzette tegen de naoorlogse ‘epigonen’ van Ter Braak en Du Perron en tenslotte ook tegen de beide meesters zelf. Vlak na de oorlog was dat laatste veel minder evident. Als we zien hoe belangrijk ‘originaliteit’ voor Hermans was en dat volgens hem de beste manier om Du Perron na te volgen was om zelf origineel te zijn, dan lijkt het er meer op dat hij zichzelf als de enige echte volgeling beschouwde. Hij had wél het ‘elan’, dat hij bij Gomperts en Morriën miste, al kan hij in deze eerste jaren over hen ook nog positief uit de hoek komen. Uiteindelijk lijkt er vooral sprake te zijn van een verschil in ernst en inzet, dat zich uitte in een eigen poëticaal programma. Wie schrijver wil zijn, dient zich volledig aan het schrijverschap te wijden, als ‘de enige levensfunctie waarvoor men verantwoordelijk is (en dan nog…) en de verantwoordelijkheid voor de rest van zich af te schuiven als de verantwoordelijkheid voor zijn stofwisseling’. Literatuur die ertoe doet, dient zich met eigentijdse zaken bezig te houden. Een roman moet onverhuld roman zijn (een ‘gefantaseerde geschiedenis’) en zich niet voordoen als ‘brief’ of ‘dagboek’ – tenzij dat om romaneske redenen gewenst is. Een echte romanschrijver gaat met zijn roman tot het ‘gebied waar hijzelf over zijn bedoelingen geen zekerheid meer heeft’. En wat Nederland betreft: men moet nu eens ophouden slaafs het buitenland na te apen, zonder overigens alle belangstelling af te wijzen voor wat er over de grens gebeurt, getuige zijn eigen preoccupaties in deze jaren met surrealisme en existentialisme.  Het kost geen moeite om van Hermans’ gedrevenheid onder de indruk te raken. Hij verkeerde weliswaar niet, zoals hij over zijn grote held Multatuli schrijft, in een ‘vacuüm’; in collega’s als Bordewijk, Vestdijk, Hendrik de Vries, Vroman, Van het Reve en anderen meende hij wel degelijk geestverwanten te herkennen. Hij hoefde de literatuur niet meer eigenhandig uit te vinden in Nederland, maar er moest nog heel wat gebeuren voordat de Nederlandse letteren op gelijk niveau met de rest van Europa (allereerst Frankrijk, waarnaar Hermans’ grootste literaire liefde uitging) zouden komen. Hermans sprak destijds nog uit naam van ‘de literatuur’, die volgens hem een ‘maatschappelijke kracht’ behoorde te zijn – nadien zou hij, in eigen ogen noodgedwongen omdat zijn vrienden zo vaak in vijanden veranderden, steeds meer alleen uit naam van zichzelf spreken. Terwijl het succes bij het grote publiek langzaam maar zeker toenam, werd zijn schrijverschap eenzamer.  Wat een ironisch contrast met de officiële, zelfs koninklijke eer die hem nu ten deel valt met deze Volledige Werken, uitgegeven op initiatief van het door een van zijn laatste vrienden (Raymond Benders) opgerichte Willem Frederik Hermans -Instituut en uitgevoerd, compleet met noten, commentaar en in deel vierentwintig een nuttige index c.q. register, door het wetenschappelijke Huygens -Instituut. Tegelijkertijd beleven we zo de al even ironische, maar ook bevredigende apotheose van de moeizame relatie die Hermans zijn leven lang heeft onderhouden met het door hem meer gehate dan geliefde vaderland.||https://www.nrc.nl//nieuws/2022/09/01/in-het-laatste-deel-van-wf-hermans-volledige-werken-zien-we-zijn-felheid-en-eenzaamheid-toenemen-a4140449
2022-09-01||Nog steeds zijn veel Nederlanders nerveus als ze een Turk of Marokkaan tegenkomen||Vijftien was Lotfi El Hamidi toen hij op 11 september 2001 op Al Jazeera zag hoe terroristen met gekaapte vliegtuigen de torens van het World Trade Center in New York doorboorden. Hoe hij zich toen voelde, herinnert hij zich niet meer. Wel de angst in de ogen van zijn Marokkaanse ouders in Rotterdam-West, ‘alsof we op het punt stonden gedeporteerd te worden’. Hij kreeg het advies zich gedeisd te houden, maar dat is nooit zijn sterkste gave geweest. ‘Die confrontatie waar mijn ouders voor vreesden durfde ik wel aan.’ Het is het verschil tussen de eerste generatie die zichzelf nog als gast beschouwde, en de volgende generaties die hier zijn om te blijven, ook al voelen ze dat ze nooit als volwaardig geaccepteerd zullen worden door de samenleving waarin ze werden geboren. Over de verwarrende tijden net voor, tijdens en na ‘9/11’, schreef  historicus El Hamidi, redacteur bij NRC,  in Generatie 9/11 een reeks essays over migratie, diaspora en identiteit. In de nasleep van de aanslagen was er in Nederland de opkomst van Pim Fortuyn, die in een kranteninterview de islam als een achterlijke godsdienst bestempelde. Dat was helemaal anders dan de beleving van de jonge El Hamidi, die dankzij een liefhebbende en spirituele opa zijn islamitische opvoeding als buitengewoon positief en warm ervoer.  Maar op school moest hij zich er ineens  voor verantwoorden en onmogelijke vragen beantwoorden over zijn religie en gemeenschap. Plots was hij een kut-Marokkaan. Voor de politie een NATOS, een ‘Noord-Afrikaanse teringlijer op sportschoenen’. Zijn achtergrond was niet langer cultureel, maar existentieel, en niet veelgelaagd maar eenduidig. Er werd oorlogstaal gebezigd, zoals de ‘liberale jihad’ van Ayaan Hirsi Ali en Geert Wilders. Zijn religie was twee keer gekaapt, eerst door terroristen, vervolgens door populistische rechts-nationalisten.  Dat ook het doorgaans als nuchter bekend staande Nederland zich in de decennia na 9/11 liet meeslepen door angst en hysterie, is volgens El Hamidi misschien wel het meest overtuigende bewijs dat Osama bin Laden zijn doel heeft bereikt. Want de confrontatie van toen heeft een permanent karakter gekregen. Met een groep moslims die de halve wereld als vijandig beschouwt, en met een geharnaste rechterzijde tegenover zich die dat gevoel blijft voeden. En voor wie denkt dat El Hamidi zijn pijlen alleen afvuurt op rechts, ook het linkse paternalisme wordt een paar keer flink door de mangel gehaald. En toch is El Hamidi niet uitgesproken somber of moedeloos als het over de toekomst gaat. Waarop zijn voorzichtig optimisme is gebaseerd, is niet echt te achterhalen, behalve dat hij noteert dat hij zich geen cynisme kan permitteren, en dat de kinderen van de diaspora zich veel soepeler bewegen in de moderne wereld dan autochtone Nederlanders, ze kunnen beter omgaan met verschillen, ze zijn wendbaarder. Erg vernieuwend is het misschien allemaal niet, en toch is dit boek erg waardevol. Omdat El Hamidi vaststelt dat ondanks een halve eeuw aanwezigheid en talloze debatten en discussies over de multiculturele samenleving, veel Nederlanders nog steeds ongemakkelijk worden als ze een Turk of Marokkaan tegenkomen.  Zelfs volksvertegenwoordigers hebben nog altijd een vertekend beeld van de mensen waarover ze spreken, en waarvoor ze wetten maken. Het zou erg goed zijn als uitgerekend die Nederlanders kennis maken met dit heldere boek, met het verhaal van iemand die opgroeide als deeltje van een door hen gestigmatiseerde en onderdrukte minderheid.  Want hoe het is om op te groeien in een door drugs geteisterde wijk, en weggezet te worden als een aanhanger van een achterlijke cultuur, en hoe je daar toch met licht nostalgische gevoelens op kan terugkijken, dat beschrijft El Hamidi haarscherp. Maar ook voor anderen zijn deze essays een aanrader. Niet alleen omdat El Hamidi zijn gedachten met schwung en hier een daar een vleugje humor heeft opgeschreven, maar ook omdat het je doet nadenken over de eigen rol binnen die nieuwe westerse samenleving. Om maar één ding te noemen: ook goedmenende westerlingen zijn doorgaans meer vertrouwd met de namen én denkbeelden van Osama bin Laden, Mohammed Atta of Abu Bakr al-Baghdadi dan met die van Anis Chouchène of Omar Saif Ghobash. Maar voor die zachte krachten in de islam heeft het Westen weinig oog, of er lijkt weinig vertrouwen in. Religieuze extremisten en cynische islamcritici versterken elkaars boodschap, en velen lopen blindelings in die fuik. Terwijl er ook binnen de moslimwereld meer dan voldoende stemmen zijn die waarschuwen voor de verleidingen van de radicale islam. We moeten ze alleen willen horen en durven versterken. Goed dat een historicus met wortels in het multiculturele Rotterdam-West ons daar bij tijd en stond eens aan herinnert. 

●●●●●
||https://www.nrc.nl//nieuws/2022/09/01/veel-nederlanders-zijn-nog-steeds-nerveus-als-ze-een-turk-of-marokkaan-tegenkomen-a4140448
2022-09-01||De nazimiljardairs bouwden een imperium met dwangarbeid, hun erfgenamen profiteren er nog van||Op een koude ochtend in januari 1936 heeft SS-leider Heinrich Himmler iets bijzonders georganiseerd voor de leden van zijn Freundeskreis, zijn ‘vriendenkring’. Deze exclusieve netwerkclub wordt gevormd door vooraanstaande Duitse industriëlen. Buiten een luxe hotel in München wacht een bus op hen voor een bestemming buiten de stad: concentratiekamp Dachau. Himmler leidt zijn gasten persoonlijk rond. Hij toont hen de kampbarakken en -werkplaatsen, de keuken en de kampkantine, waar de tycoons een hapje eten. In een gang met cellen opent Himmler een van de deuren, om een praatje te maken met één van de gevangenen. Een concentratiekamp is lang zo erg niet als de geruchten willen, is de boodschap. Na de rondleiding vraagt Himmler zijn ‘vrienden’ om een financiële bijdrage, voor ‘culturele taken en het wegwerken van bepaalde noodsituaties’. Er wordt grif betaald. Nazimiljardairs heet het boek waarin de Nederlandse journalist David de Jong het uitje naar Dachau beschrijft. Het gaat over de grootste Duitse industriëlen die zich in dienst stelden van het naziregime, en, vooral ook, hoe zij daarvan profiteerden. De Jong maakt daarbij gebruik van onderzoek dat de afgelopen jaren in Duitsland is gedaan. Zijn verdienste is dat hij die geschiedenis nu toegankelijk heeft gemaakt voor een breed, mondiaal publiek. Zijn boek verscheen eerder al in het Engels. Een van de hoofdpersonen van het verhaal is Günther Quandt, een textielhandelaar die zich in de jaren voor de Tweede Wereldoorlog weet op te werken tot volwaardig industrieel. Hij doet dat onder meer door de verwerving van accuproducent AFA en de Deutsche Waffen- und Munitionsfabriken (DWM), producent van Mausergeweren en Lugerpistolen. Quandt is getrouwd met Magda Friedländer, de latere echtgenote van propagandaminister Joseph Goebbels. Samen hebben zij één zoon: Harald. Hitler is zeer gesteld op de jongen, die opgroeit in het gezin van Goebbels. Na de oorlog geeft hij samen met zijn broer Herbert leiding aan het imperium dat zijn vader naliet. David de Jong beschrijft veel scènes alsof hij er zelf bij is – het bezoekje aan concentratiekamp Dachau, een fundraising met de Führer, de legging van de eerste steen van een Volkswagenfabriek. Nazimiljardairs is daardoor een soepel leesbaar boek. Maar omdat hij zijn verhaal chronologisch vertelt en veel hoofdpersonen heeft, wisselt hij veelvuldig van perspectief, wat minder goed is voor de leesbaarheid. De Jong wil veel vertellen. Bij de zoveelste bedrijfsovername begint het je daardoor wel eens te duizelen. Gelukkig staat er voorin het boek een overzicht van alle hoofdrolspelers en hun kinderen – het verhaal strekt zich uit over meerdere generaties. Naast Günther Quandt zijn dat met name Friedrich Flick (ook eigenaar van staal- en wapenfabrieken), August von Finck (bankier), Ferdinand Porsche (oprichter van Volkswagen en Porsche) en Richard Kaselowsky en zijn stiefzoon Rudolf-August Oetker (van het voedingsconcern Dr. Oetker). Collaboratie – produceren voor de nazi’s – is eigenlijk nog het minst erge wat ze doen. De oorlog biedt hen ook volop kansen om hun bedrijven uit te breiden door ondernemingen van Joodse eigenaren te ariseren. Zo koopt Friedrich Flick de staalfabriek Lübeck onder de marktwaarde van de Joodse eigenaren, die geld nodig hebben om te kunnen vluchten. Met hulp van Hermann Göring en zijn broer, ook een zakenman, neemt hij de bedrijven over van de gebroeders Petschek, Hongaarse Joden die verantwoordelijk zijn voor een groot deel van de bruinkoolproductie in het Derde Rijk. August von Finck, die Hitler behulpzaam is bij zijn nieuwe museum in München, het Haus der Deutschen Kunst, ariseert de ene na de andere Joodse bank, steevast onder de marktwaarde. Maar het ergste moet dan nog komen. In hun zucht naar winstmaximalisatie maken Duitse industriëlen volop gebruik van dwangarbeid. Ze kunnen daarvoor een aanvraag indienen bij de autoriteiten, en als die wordt goedgekeurd dan verrijst er bij het betreffende bedrijf vaak een satellietkamp van een bestaand concentratiekamp. Zo gaat het bijvoorbeeld bij Hannover, waar Günther Quandt de grootste accufabriek ter wereld opent. De omstandigheden zijn dramatisch. David de Jong schrijft daar over: ‘Handen en armen van gevangenen bleven vaak vastzitten in Günthers machines, waarbij “het vlees tot aan hun bovenarmen grotendeels van hun botten werd gerukt, terwijl ze volledig bij bewustzijn waren”, zoals een ooggetuige later zei.’  Tijdens de Tweede Wereldoorlog zijn er in heel Duitsland minstens twaalf miljoen buitenlanders gedwongen tewerkgesteld, schrijft De Jong. Tweeënhalf miljoen mensen zijn daarbij gestorven. In Quandts accufabriek bestaat in 1943 de helft van alle arbeidskrachten (34.000 mensen) uit dwangarbeiders. David de Jong laat zijn morele verontwaardiging af en toe doorklinken, bijvoorbeeld wanneer hij het heeft over ‘berekenende, gewetenloze opportunisten, die eropuit waren ten koste van alles hun zakelijke imperium uit te breiden’. Nodig is dat niet: de feiten spreken voor zich. De meeste tycoons waren geen overtuigde nazi’s, ze wilden domweg economische macht. De meesten konden na de oorlog al snel weer verder gaan met zaken doen. Hun erfgenamen behoren tot de rijkste families van Duitsland. Eén van de weinigen die werden aangeklaagd in Neurenberg was Friedrich Flick. Hem werd een celstraf van zeven jaar opgelegd, maar na vijf jaar kreeg hij al gratie. Inmiddels was het opnieuw oorlog, Koude Oorlog, en de Amerikanen hechtten meer aan een goede relatie met hun nieuwe bondgenoot West-Duitsland dan aan terugkijken. Günther Quandt werd in 1948 door een lokale rechter alleen veroordeeld tot het betalen van de proceskosten. Hij bracht vervolgens 29.500 D-mark in rekening bij zijn firma AFA en ging opnieuw aan de slag. Twee van zijn kleinkinderen zijn nu nog de belangrijkste aandeelhouders van BMW. Een ander kleinkind, Colleen-Bettina Quandt, hoorde pas op haar zestiende dat haar grootmoeder Magda Goebbels was. Ze vernam dat niet van haar familie, maar van een Joods vriendje. 

●●●●●
||https://www.nrc.nl//nieuws/2022/09/01/de-nazimiljardairs-bouwden-een-imperium-met-dwangarbeid-hun-erfgenamen-profiteren-er-nog-van-a4140447
2022-09-01||Je hebt geen metaforische uitspattingen nodig als je kunt schrijven als Peter Terrin (●●●●●)||De liefde mag dan prominent aanwezig zijn in de recente boeken van Peter Terrin (1968), het is een dun soort liefde, vluchtig als een edelgas. Helt een liefde te veel over naar het al te routineuze of pragmatische, naar de verlening van zorg ook, dan laat Terrin haar zonder omhaal verdampen. De moeder die in Patricia (2018) aan een klein momentje van stress genoeg had om bij haar badderende jonge kind weg te lopen, de vrouw die in Al het blauw (2021) haar man verruilde voor een jongen die haar zoon had kunnen zijn - waarna ook die twee weer uit elkaar gingen. Niet voor niets vatte Terrin dat laatste, overigens prachtige boek eens samen als een roman waarin ‘twee levens elkaar even kort aanraken’. Mensen voelen zich aangetrokken tot elkaar, warmen zich aan elkaars nabijheid, maar in ze leeft ook die stem die ze nu en dan influistert om naasten te verlaten, ze achter te laten.  Dat hier ook in het nieuwe De gebeurtenis sprake van is moge blijken uit de openingszin van het omvangrijkste hoofdstuk ervan: ‘Zijn vrouw stierf maar niet.’ Je weet onmiddellijk: hier is iemand een blok aan iemands been. Die vrouw mocht wel eens overlijden. Je vraagt je tijdens het lezen van De gebeurtenis regelmatig af of Terrin het zijn personages laat weten, of hij van meet af aan aan ze bouwt met die gedachte in zijn (en dus in hun) achterhoofd. Weten ze, zoals die vrouw uit de voorgaande alinea, dat de kans aanwezig is dat ze in de steek gelaten zullen worden, dat alles zomaar anders zou kunnen zijn, alleniger? Het zou kunnen, misschien verklaart dat Terrins kundigheid in het genereren van die onmiskenbare dreiging in zijn boeken. Want soms gebeurt het ook echt, en loopt dat onooglijke maar o zo geliefde poedeltje inderdaad die helse sneeuwstorm tegemoet als de deur wat te lang op een kier staat, maar soms gebeurt er ook zo goed als niks, ís er simpelweg geen sprake van rampspoed, alleen maar van dat duistere voorgevoel. Willem Frederik Hermans, die dertig jaar geleden de schrijver in Terrin wakker kuste met De donkere kamer van Damokles, zei eens dat hij geboren was in ‘het vruchtwater van de angst’. Iets dat misschien ook wel opgaat voor veel van Terrins personages. Angst als water waarvan je bang bent dat het bevriezen zal. Ik schreef net dat het een hoofdstuk was dat met die onheilspellende zin begon, maar eigenlijk is het een verhaal. Niet dat De gebeurtenis een verhalenbundel is; de facto is het een roman-in-verhalen en door de uitgever ook onder die noemer gepresenteerd. De verhalen, en de personages in die verhalen, raken elkaar aan, zijn met elkaar verbonden via, onder andere, een theaterstuk. Het ene personage acteert daarin, een paar andere belangrijke personages zitten in de zaal. Zo leren we bijvoorbeeld broer Frederik en zus Rosa kennen, die genesteld in het pluche kijken naar Frouke, die met een handvol andere actrices een avondje ‘feministisch muziektheater’ ten tonele brengt. Maar het boek kent meer terugkerende elementen. Zo duikt er een paar maal een enigmatische man op in een ouderwetse loden jas.  Vatten we hiermee Terrins compositie adequaat samen? Nog niet helemaal, want dit alles, dit broeinest aan verhalen, wordt dan ook nog eens overhuifd door een gegeven waarmee het boek van start gaat, namelijk de digitalisering van het brein van een vermaard schrijver. Je denkt dan even dat je een sciencefictionroman gaat lezen, over Juliette, de assistente van de kort daarvoor overleden schrijver Willem, die zich opmaakt om via een vernuftige computerapplicatie opnieuw met diens bewustzijn in contact te treden. Het laat zich een beetje vergelijken met het hologram van rapper Tupac op een muziekfestival tien jaar geleden. Techbedrijven wonen de sessie, die zich laat interpreteren als een spiegel van onze hedendaagse obsessie met de persoon achter de kunstenaar, handenwrijvend bij, want wie weet kunnen ze er  in de toekomst munt uit slaan. Femke, Willems weduwe, vindt het intussen maar niks dat niet zij, maar Juliette zich over de, tja, eigenlijk dus nog springlevende boedel van haar man mag ontfermen. Plottechnisch valt er over zo’n relatief dun boek als De gebeurtenis flink wat samen te vatten. Zo lees je over de sympathieke verpleger Kurt die een vrouw zoekt, over de kunstschilder Michel die een listig plan bedenkt om de toekomst een stapje tegemoet te treden, over de aanstaande vader Frederik die z’n neus te diep in een busje talkpoeder steekt en over een bedaagde heer die aandoenlijk speelt met de gedachte aan travestie. Dat is dus veel, maar toch niet té veel, en stap je ’s avonds niet, zoals dat wel het geval was bij Terrins indrukwekkend veeleisende roman Yucca (2016), met een tollend hoofd je bed in. Terrin weet inmiddels welke romanelementen wel en welke minder nadruk behoeven, iets wat hij ook al met Al het blauw demonstreerde. Terrin betoont zich in dit twaalfde boek een volleerd ruiter, een schrijver die weet uit te blinken door zijn verhaal juist te temperen, het tot bedaren te brengen, en hiermee te conserveren wat hij daarvoor aan spanning en zeggingskracht opbouwde. Uit De gebeurtenis blijkt maar weer eens hoe traag het medium van de roman eigenlijk is, als een lange lont die richting het einde brandt en die misschien niet eens het vat met buskruit hoeft te bereiken om een maximaal effect te veroorzaken. Onderweg ontploft hier sowieso niets: er zijn krachttermen noch ontknopingen, terwijl ook de metaforische uitspattingen dun gezaaid zijn; als er ergens plotseling een lamp uit gaat en ‘het donker als een doek valt’, dan is dat zo ongeveer een stilistisch exces. Het is niet nodig allemaal. Niet als je schrijven kunt als Terrin. Waar je wél volop tegenaan loopt, dat zijn wendingen. Die altijd verrassen, maar die ook altijd volstrekt naturel en intelligent aanvoelen. Zo stapelen alleen al in ‘Anna’ de vondsten zich op. Heel even lijkt het verhaal over Frouke, waarin een stel afreist naar een exotisch resort, de vreemde eend in de bijt te zijn, een dissonante toon. Wie zijn toch die man en die vrouw, die Frouke en haar vriend al sinds de vluchthaven schaduwen? Wat zou het, denk je aanvankelijk, tot je er na de eerste afgeronde lezing opnieuw aandacht aan besteedt. Frouke, die zich ergert aan het boek dat ze meenam op reis: ‘Wat me het meest aan de bestsellers stoorde, was hun eindeloosheid. Hoe konden deze boeken spannend worden genoemd? Honderden pagina’s aan het lijntje worden gehouden over wie het gedaan had, af en toe maar een hapje worden gevoerd op het eind van een hoofdstuk, als was je een hond op training. Ik vond het denigrerend. Zou een boek waarin je niet de dader maar de misdaad moet voorspellen niet veel interessanter zijn?’ Het zal mislopen. Maar wat? 
●●●●●
||https://www.nrc.nl//nieuws/2022/09/01/je-hebt-geen-metaforische-uitspattingen-nodig-als-je-kunt-schrijven-als-peter-terrin-a4140445
2022-09-01||Het woord ‘genocide’ wilde China niet in VN-rapport over Oeigoeren||Het was woensdagavond  dertien minuten voor het einde van haar termijn dat Michelle Bachelet eindelijk de verzendknop indrukte. Bij wijze van afscheid als Hoge Commissaris voor de Mensenrechten bij de Verenigde Naties stuurde ze  ten langen leste een zeer kritisch rapport de wereld in over de erbarmelijke mensenrechtensituatie van de Oeigoeren in China. In het rapport staat dat China zich niet alleen schuldig maakte aan „ernstige schendingen van de mensenrechten”, maar ook aan mogelijke misdaden tegen de menselijkheid.  Bachelet  heeft de publicatie van het rapport vier jaar lang uitgesteld, mede onder zware druk van China. Dat ze het rapport uiteindelijk toch verstuurde, is mogelijk  om het makkelijker te maken voor een nog niet benoemde opvolger: die hoeft zich niet meer aan deze netelige kwestie te wagen. Er is achter de schermen eindeloos met China over het rapport onderhandeld. Volgens een nieuwsbrief van  de site Politico gebeurde dat zelfs nog op de dag voor de uiteindelijke publicatie. Daarbij zou het volgens een betrokken diplomaat ook zijn gegaan over gedwongen sterilisatie. In het uiteindelijke rapport wordt die term niet gebruikt. Dat is belangrijk, want gedwongen sterilisatie kan gezien worden als een vorm van genocide. En dat is een term die China absoluut niet in het rapport wilde hebben. In mei van dit jaar bracht Bachelet een lang uitgesteld bezoek aan Xinjiang. Wat zij daar na afloop over zei, was verrassend laf van smaak. Zij had het over het vele dat China had gedaan voor bijvoorbeeld de bestrijding van de armoede in China, ze wees ook op mensenrechtenschendingen in andere landen. Maar over Xinjiang ging het nauwelijks.  Het werd haar door de buitenwereld niet in dank afgenomen: ze leek volledig ingepakt door de Chinese propagandamachine. Daarin leek haar bezoek op het bezoek van de Wereldgezondheidsorganisatie aan Wuhan, in 2021, voor een onderzoek naar het ontstaan van corona. Na afloop van dat bezoek praatte de delegatie ook goeddeels met China mee, om daar later van terug te komen. Politico meldt dat de ambtenaren van Bachelet na afloop van de vreemde persconferentie aan het einde van haar bezoek van de weeromstuit meer vrijheid kregen om mensen te spreken, zodat het uiteindelijke rapport toch explicieter werd.  Maar het belangwekkende van het rapport ligt hem uiteindelijk niet de getuigenissen zelf, al zijn die gruwelijk genoeg. Zo vertelden sommige vrouwen aan de VN dat ze door bewakers werden gedwongen tot orale seks tijdens ondervragingen. Ook was er sprake van invasieve gynaecologische onderzoeken, soms ten overstaan van een groep. En de vrouwen noemden dat ze pillen moesten innemen waarvan ze niet wisten waartoe die dienden. Veel van wat er in de kampen gebeurt, is al uitgebreid beschreven in rapporten van andere organisaties. Het grote verschil is dat China die rapporten altijd makkelijker kon afdoen als het werk van anti-Chinese clubjes die niets anders willen dan het aanzien van China besmeuren voor het oog van de wereld. Nu verleent de VN als het ware een keurmerk aan alle eerdere berichtgeving. Dat is voor China bijzonder pijnlijk, juist omdat ook China de VN een centrale positie toedicht in de internationale rechtsorde. Het gaat dan wel om een internationale rechtsorde in Chinese stijl, en dat is een heel andere rechtsorde dan waar het Westen voor staat. China benadrukt steeds vaker en steeds explicieter dat de VN de ware wil van de wereld vertegenwoordigen, niet de VS of het Westen in ruimere zin.  China ziet in de VN een goede mogelijkheid om de eigen standpunten en principes internationaal te legitimeren door grote groepen landen achter zich te verzamelen. Want in de VN hebben alle landen hetzelfde stemrecht, of ze nu machtig en rijk zijn of arm en onderontwikkeld.  China richt zich niet alleen op ideologische bondgenoten als Rusland, Cuba en Noord-Korea, maar ook op landen die bereid zijn om standpunten die voor China van groot belang zijn te ondersteunen in ruil voor economische bijstand. De VS, Japan en Europa hebben lang niet altijd concrete hulp of handelsstromen in de aanbieding die voor die landen net zo aantrekkelijk zijn. China is behoorlijk succesvol met zijn aanpak. Zo kwam het land in juli 2019 met een brief,  aan de Hoge Commissaris, ondertekend door vijftig landen, waarin die landen hun bewondering en steun uitspreken voor het Chinese beleid in Xinjiang. De brief was een reactie op een eerdere brief van 22 landen die juist hun afkeuring voor datzelfde beleid uitspraken. ||https://www.nrc.nl//nieuws/2022/09/01/het-woord-genocide-wilde-china-niet-in-het-rapport-hebben-a4140443
2022-09-01||Opinie | Wat moeten we met die drugs? Tijd voor een open gesprek||Onlangs bleek dat een campagne om drugsgebruikers aan te spreken op de maatschappelijke consequenties van hun gebruik niet doorging (Cokesnuivers aanspreken op de gevolgen van hun gebruik? Toch maar niet, 19/8). Een morele vingerwijzing van de gebruiker gaat niet werken. Maar wat dan wel? Geleidelijk is Nederland doordrongen geraakt van de gevolgen van de drugsindustrie in Nederland – van hennep tot heroïne en van xtc tot crystal meth. Er zijn er nog veel meer – het aantal psychotrope stoffen is nagenoeg oneindig: te vinden als paddo’s in de bossen of geproduceerd door Mexicanen in Drenthe.  Hans Boutellier is expert op het terrein van ‘veiligheid en samenleving’ en schreef onder andere A Criminology of Moral Order.  Nederland is productie-, doorvoer- en gebruikersland van drugs in soorten en maten, en weet zich er geen raad mee. Nu er een onhoudbare situatie aan het ontstaan is, wordt het tijd om het over de olifant in de kamer te hebben: wat moeten we met die drugs?  Er staan twee posities tegenover elkaar: 1. Verhevigen van de war on drugs. 2. Kiezen voor regulering en legalisering. De eerste gaat uit van een nietsontziende strijd tegen ‘ondermijning’ – het drugsgeld corrumpeert immers de samenleving. Het tweede gaat over de averechtse werking van ‘het verbod’ – onder verwijzing naar ‘de drooglegging’ in Noord-Amerika. In beide posities schuilt een kern van waarheid, maar ze zijn beide naïef. De criminele drugseconomie laat zich niet inbinden door nog meer repressie – ze vindt steeds weer nieuwe wegen. Maar ook legalisering zal geen einde maken aan een internationaal opererende criminele wereld. Daarvoor is die te groot, te wijd vertakt en te gewetenloos. Toch moeten we het over drugs hebben. Of beter: over de kloof tussen de (opium)wet en de naleving daarvan. Wetgeving zonder draagvlak is per definitie problematisch. Drugsgebruik is min of meer genormaliseerd – onder veel verschillende groepen burgers. Zeker een miljoen Nederlanders (conservatieve schatting) gebruikt met enige regelmaat drugs – op dancefestivals, in voetbalstadions, op spirituele seances, op deftige kantoren en thuis (bezorgd door de koerier). Veel verschillende motieven en contexten. Voor de goede orde, de meeste mensen hebben er niets mee – het interesseert ze niet. Ieder mag er het zijne van vinden – dat is zo’n beetje de Nederlandse basishouding. Maar het drugsvraagstuk staat daardoor bol van de ambiguïteit: wel cannabis verkopen, maar niet mogen inkopen; een verbod op xtc, maar nauwelijks controle op dansfeesten. Op internet is alle verboden waar te koop zonder dat er een haan naar kraait. In zo’n onduidelijk moreel klimaat kennen betrokkenen geen scrupules: de handelaren, de net gerekruteerde koeriers, de makelaars, de taxichauffeurs, de witwassers, de gebruikers – geen van allen.  De meeste mensen kijken liever een andere kant op, maar velen gaan als consument voor de roes of als profiteur voor het geld. Men denkt liever niet na over herkomst en gevolgen. Ook voor handhavers werkt deze ambiguïteit demoraliserend. ‘Waarom moet ik als politieagent achter die drugs aanjagen, terwijl mijn burgemeester pleit voor legalisering?’ De minister die de drugsconsument op de vingers tikt, wordt eenvoudig weggehoond. Het wordt tijd voor een echt open gesprek over drugs. Op korte termijn lost dat natuurlijk niets op. Het moet ook niet te snel gaan over oplossingen. Dus geen vooringenomen simplistische argumenten voor of tegen legalisering. Wel gezamenlijk meer vat krijgen op wat er groeit in de kloof tussen wetgeving en naleving. Dat kan lokaal door met elkaar te spreken over de problemen en kansen, de successen en het falen van handhaving, internationale voorbeelden, de weerstanden.  Pluriforme verhalen om het rechtsgevoel beter te bedienen. Van de politieagent, de dancefestivalorganisator, de coffeeshophouder, de douanier… Er is behoefte aan breder gedeelde beelden over de functie van drugs voor mensen, in deze tijd en met deze consequenties. Wie durft dat open gesprek aan over het niet naleven van de wet, waar steeds meer handhaving op volgt?  Het debat zou – wie weet – in fasen kunnen toewerken naar verschillende regimes van ontmoediging, regulering, selectieve verstrekking en verbod – afhankelijk van het middel en de situatie. Als er maar een begin van een einde komt aan de morele onduidelijkheid, die het beleid nu in de weg staat.||https://www.nrc.nl//nieuws/2022/09/01/wat-moeten-we-met-die-drugs-tijd-voor-een-open-gesprek-a4140442
2022-09-01||Medicijnwaakhond EMA keurt twee nieuwe coronavaccins goed||Het Europees Geneesmiddelenbureau (EMA) heeft donderdag een positief advies gegeven over twee nieuwe vaccins tegen het coronavirus. Het gaat om bestaande vaccins van Moderna en Pfizer/BioNTech, die werden aangepast op de Omikronvariant. Hoogstwaarschijnlijk worden de vaccins van Moderna en Pfizer/BioNTech gebruikt in de nieuwe boostercampagne die later deze maand moet beginnen in Nederland. Ze moeten beter beschermen tegen de virusvarianten die nu het meest rondgaan en die beter aan de afweer ontsnappen dan eerdere aftakkingen van het virus. Daarnaast verdwijnen de antistoffen van een eerdere vaccinatie geleidelijk, waardoor de kans om in het ziekenhuis te worden opgenomen weer groter is dan kort na de laatste boosterprik.  Het Outbreak Management Team Vaccinatie geeft op basis van het EMA-advies een eigen advies aan minister Ernst Kuipers (Volksgezondheid, D66), die vervolgens het startschot voor de vaccinaties geeft. De GGD’s zijn er klaar voor, zegt een woordvoerder. „We hebben veel nieuwe mensen geworven en getraind.” De twee vaccins werken beter tegen Omikronvariant BA.1, schrijft de EMA in het advies van donderdag, en de bijwerkingen zijn vergelijkbaar met de eerste edities. Op woensdag werden de twee vaccins ook al goedgekeurd in de VS. Inmiddels zijn de nog besmettelijkere subvarianten BA.4 en BA.5 ontstaan en is BA.5 in Nederland dominant geworden. De aangepaste vaccins beschermen daartegen naar verwachting ook relatief goed. Nieuwere vaccins waarin de genetische codes van BA.4 en BA.5 werden verwerkt, zijn volgens de EMA in aantocht.||https://www.nrc.nl//nieuws/2022/09/01/ema-keurt-twee-nieuwe-coronavaccins-goed-a4140441
2022-09-01||België verlengt noodmaatregelen om energierekening betaalbaar te houden|| België heeft woensdagavond na een zogenoemd Overlegcomité tussen de diverse regeringen maatregelen afgekondigd die er de komende weken en maanden voor moeten zorgen dat de energierekening voor bedrijven en gezinnen enigszins betaalbaar blijft. Nu de inflatie in België is opgelopen tot bijna 10 procent op jaarbasis en nieuwe energiecontracten in sommige gevallen maandelijks hoger uitvallen dan de hypotheeklasten, komen steeds meer mensen in de financiële problemen.  Premier Alexander De Croo (Open-VLD) zei een week geleden al dat zijn land vanwege de energiecrisis „vijf tot tien moeilijke winters” tegemoet gaat. Op die alarmerende woorden volgde woensdag een pakket noodmaatregelen waarmee België een voorschot neemt op een eventuele blokkering van de gasprijzen op Europees niveau. Zo wordt het lagere energietarief (‘sociaal tarief’) dat in België tijdens de coronacrisis beschikbaar werd gemaakt voor alle mensen die uitkeringen of andere financiële tegemoetkomingen krijgen – in de praktijk iedereen die minder verdient dan 23.680 euro per jaar – verlengd tot en met maart volgend jaar, tot na de winter. Ook de verlaging van de btw op elektriciteit en gas, een tijdelijke maatregel die in april werd ingevoerd, blijft tot dan van kracht. Volgens federaal minister van Volksgezondheid Frank Vandenbroucke (Vooruit) zoekt de regering uit of dat lage tarief definitief kan worden gemaakt. Ook de 17,5 cent korting per liter aan de pomp blijft gelden. Belgen in nood zullen ook op andere terreinen bijgestaan worden. De Croo zei woensdag tijdens een persconferentie in Brussel dat de Belgische bankensector een aanbod heeft gedaan om mensen die door de torenhoge energierekening hun hypotheek niet meer kunnen betalen, uitstel van betaling te geven, een maatregel die ook gold tijdens de coronacrisis. Ook zouden de banken voornemens zijn gemakkelijker leningen te gaan geven aan mensen die hun huis willen laten isoleren of willen investeren in zonnepanelen. Over concrete voorstellen wordt de komende dagen verder onderhandeld.  De Belgische regeringen op federaal, gewestelijk en gemeenschapsniveau gaan ook kijken hoe ze zelf energie kunnen besparen, door straatverlichting eerder te doven en door de verlichting van monumenten en overheidsgebouwen tussen zeven uur ’s avonds en zes uur ’s ochtends uit te zetten. De verwarming gaat er niet warmer dan 19 graden en de airco koelt af tot maximaal 27 graden. Hetzelfde zal worden gevraagd van het bedrijfsleven.  Omdat de energieprijzen ook in België aan de markt worden overgelaten, zijn er momenteel bedrijven die enorme winsten maken. De Croo zegde woensdag toe te gaan kijken of die overwinsten zwaarder belast kunnen gaan worden. Zo’n taks geldt nu al voor de nucleaire sector in België en die levert de overheid 800 miljoen euro op jaarbasis op. Dat geld is volgens De Croo bedoeld om de (lagere) middenklasse – bijvoorbeeld mensen die net niet in aanmerking komen voor het sociaal tarief – door de energiecrisis te loodsen. Maar, benadrukte hij, „dit zijn geen mirakeloplossingen. Alleen Europa kan het bloeden stoppen. Ik zal me elke dag inzetten om alle 27 lidstaten daarvan te overtuigen.”||https://www.nrc.nl//nieuws/2022/09/01/belgie-verlengt-noodmaatregelen-om-energierekening-betaalbaar-te-houden-a4140440
2022-09-01||IAEA-baas Grossi bij kerncentrale Zaporizja: in een paar uur veel informatie vergaard||De veertienkoppige VN-delegatie van het Internationaal Atoom Energie Agentschap (IAEA) is donderdagmiddag aangekomen bij de kerncentrale van Zaporizja in Zuid-Oekraïne. Dat heeft het Oekraïense staatskernbedrijf Energoatom bevestigd, meldt persbureau Reuters. Over de nucleaire veiligheid van de kerncentrale bestaan in toenemende mate zorgen. De delegatie, die woensdagochtend vertrok vanuit de Oekraïense hoofdstad Kiev, bezoekt de centrale in de hoop een crisis te kunnen voorkomen. Aan het bezoek gingen wekenlange onderhandelingen vooraf om de veiligheid van de delegatie te kunnen garanderen. Onderweg werd de delegatie beschoten. ‘Openhartig’
Tijdens het bezoek zei Grossi tegen Russische media die het IAEA-team vergezelden dat zijn team in een paar uur in staat is geweest „veel informatie” te vergaren. „De belangrijkste dingen die ik moest zien, heb ik gezien en de uitleg was heel helder”, aldus Grossi. Ook zei hij volgens persbureau Reuters dat het „zorgen” blijft houden over de kerncentrale „totdat de situatie is gestabiliseerd”. Het doel van het bezoek is tweeledig, aldus Rafael Grossi, directeur-generaal van de IAEA, voorafgaand aan het bezoek. Aan de ene kant wil de delegatie zorgen dat er een stabiele stroomvoorziening tot stand komt, waardoor de zes kernreactoren van de fabriek gekoeld blijven. Aan de andere kant willen de vertegenwoordigers een „openhartig” gesprek voeren met fabrieksmedewerkers om te achterhalen hoe ze het werk momenteel ervaren.  Oekraïens personeel
Voor het bezoek zijn drie dagen uitgetrokken. Volgens persbureau AP heeft ongeveer de helft van de delegatie het fabrieksterrein donderdag alweer verlaten. De rest van het de delegatie blijft er. Grossi zei dat zijn team „een doorlopende aanwezigheid zal hebben” met „enkele van mijn experts”. Zaporizja is sinds maart in Russische handen, maar wordt nog altijd gerund door Oekraïens personeel. Russen en Oekraïners beschuldigen elkaar er de afgelopen weken van de kerncentrale te beschieten. Vorige week werd de stroomtoevoer van de centrale afgesloten, waardoor de zes reactoren met noodgeneratoren gekoeld moesten worden. Dit bericht is om 18.30 uur geüpdatet met de laatste ontwikkelingen rond het bezoek van de IAEA-delegatie.||https://www.nrc.nl//nieuws/2022/09/01/vn-agentschap-iaea-aangekomen-bij-kerncentrale-zaporizja-a4140439
2022-09-01||Japanse minister &#8216;verklaart oorlog&#8217; aan floppydisks en andere oude technologieën||De Japanse minister van Digitale Zaken, Taro Kono, heeft in een persconferentie „de oorlog verklaard” aan floppydisks en andere ‘retrotechnologie’, zoals cd-roms en minidisks. Hoewel het land bekendstaat om zijn geavanceerde technologieën, eisen overheidsinstanties nog steeds dat sommige gegevens worden ingediend of opgeslagen op floppydisks of diskettes. Daar moet volgens Kono zo snel mogelijk een einde aan komen, schrijft nieuwsplatform Nikkei. Volgens de minister blijkt uit onderzoek dat voor nog zo’n 1.900 overheidsprocedures floppydisks worden gebruikt. „Waar kun je tegenwoordig nog floppydisks kopen?”, vroeg de minister dinsdag tijdens een persconferentie. Hij uitte ook kritiek op het aanhoudende gebruik van andere verouderde technologieën, zoals het faxapparaat, wat hij ook zo snel mogelijk wil afschaffen. De regering hoopt tegen het einde van dit jaar een beleid te hebben om ministeries ertoe aan te zetten zich aan de (modernere) regels te houden. Het doel is dat men voortaan gebruikmaakt van online clouddiensten, zoals iCloud of Google Drive.  Het is niet de eerste keer dat Japan het nieuws haalt omwille van technologie. Zo gaf de Japanse minister van Cyberveiligheid in 2018 toe dat hij nog nooit een computer had gebruikt en dat hij IT-taken altijd overdroeg aan collega’s. Ook het gebruik van de ouderwetse pager was nog lang mogelijk, totdat de laatste aanbieder van het apparaat zijn diensten in 2019 stopte.  ||https://www.nrc.nl//nieuws/2022/09/01/japanse-minister-verklaart-oorlog-aan-floppydisks-en-andere-oude-technologieen-a4140436
2022-09-01||Waar komt de boerenonvrede vandaan? Lees- en kijktips voor meer context||Tien miljoen Nederlanders wonen niet in de Randstad. In de slipstream van de boeren lijkt een groot deel van hen de afgelopen tijd in opstand gekomen. Overal in het land wappert de Nederlandse vlag op zijn kop. Hoe is het om te boeren in Nederland? En: wat voor onvrede gaat er nog meer schuil achter het huidige conflict over stikstof? In deze gids zetten we de lees- en kijktips van onze redacteuren op een rij die helpen om de boerenonvrede beter te begrijpen. Klik hieronder op de knop om gelijk naar jouw favoriete medium te gaan: Beeldbewerking: NRC Dé documentaire over het Nederlandse platteland is Brommers kiek’n (2017), gemaakt door journalist van het jaar 2021 Geertjan Lassche. De film volgt twee Sallandse vriendengroepen, één in Espelo en één in Nieuwleusen. De paasvuren komen voorbij, de zuipketen, maar door het vertrouwen dat de maker wist op te wekken bij de jongeren kom je vele malen verder dan de clichés.  Brommers Kiek’n is te zien op 2Doc Van dezelfde maker en minstens even intens is de documentaire Mannenbroeders van Kootjebroek (2011). Tien jaar na de mond-en-klauwzeercrisis blijken de boeren in het voor een groot deel reformatorische Kootwijkerbroek nog steeds te geloven dat het paarse kabinet hen destijds een loer heeft gedraaid. Bekijk de trailer van Mannenbroeders van Kootjebroek. De documentaire is te koop op dvd. Documentairemaker en kunstenaar Jos de Putter maakte in 1994 een onverbiddelijke klassieker over het boerenbedrijf van zijn ouders in Zeeuws-Vlaanderen dat in datzelfde jaar ontruimd zou worden. Een zeer  melancholieke vertelling laat een manier van leven zien die onherroepelijk voorbijgaat. “Ben je gelukkig?”, vraagt zoon Jos in een memorabele scène. “Nooit over nagedacht”, antwoordt  vader.  Het is een schone dag geweest is te zien op NPO-Start. Nederland als het ultieme gruttobolwerk: de vogels gedijen goed op onze boerengraslanden. Maar de documentaire Grutto! laat zien dat de verarmde en verschraalde Hollandse wei een steeds benarder leefomgeving wordt voor onze nationale vogel. De situatie waarin boeren nu verkeren maakt de documentaire onverwacht actueel. De mens is zowel een bedreiging als de enige kans voor de grutto. De hoop is gevestigd op boeren die kleinschalig werken met kruidenrijke weilanden.  Grutto! is te zien in verschillende bioscopen. Beeldbewerking: NRC Wie meer wil lezen over de ziel van de boer moet het ruim twintig jaar geleden verschenen boek De Graanrepubliek lezen. Auteur Frank Westerman ging in gesprek met bewoners van de provincie Groningen. Het resulteerde in een boek dat een licht werpt op de mechanisatie van de landbouw na de Tweede Wereldoorlog. De graanrepubliek biedt daarnaast een persoonlijk portret van Sicco Mansholt die, als minister van Landbouw en landbouwcommissaris van de EEG, grote invloed had op de schaalvergrotingen op het platteland. Een leestip voor wie in heldere taal de geschiedenis van de landbouw in de 20ste eeuw voorgeschoteld wil krijgen.  In 2009 actualiseerde Westerman zijn boek door een hoofdstuk toe te voegen over het onder water zetten van 800 hectare landbouwgrond. Begin dit jaar kondigde de auteur aan opnieuw een vermeerderde druk te willen uitgeven. Naar eigen zeggen houdt hij op dit moment de vinger aan de pols bij de Groningers die in het boek voorkomen: wat betekenen de huidige gas- en een graanprijzen voor hen? De vernieuwde editie moet uiterlijk begin 2024 uitkomen, dan bestaat het boek 25 jaar. Westerman: “De kaarten zijn geschud, maar waar de jokers vallen, weten we nog niet. Dat wil ik afwachten.”   NRC schreef recensies over romans die gaan over leven en opgroeien op het platteland: Na haar boek Van wie is de stad, waarin ze naar verklaringen zoekt voor het economisch succes van Amsterdam, raakte journalist Floor Milikowski geïnteresseerd in de keerzijde van dit verhaal. Hoe vergaat het de krimpregio’s? In haar het boek Een klein land met verre uithoeken laat ze zien dat krimp in de regio’s geen natuurverschijnsel is, maar het gevolg van politieke keuzes.  NRC liep op een snikhete dag met haar door Wildlands, de dierentuin in Emmen die het tij voor de stad moest keren, maar die uiteindelijk op een financieel fiasco dreigt uit te lopen.  Eva Vriend is de chroniqueur bij uitstek van de geschiedenis van de Zuiderzee. Eerder beschreef ze die al vanuit het perspectief van ‘het nieuwe land’, ofwel de Noordoostpolder die op de bodem van deze voormalige zee tot stand gebracht is.
	In haar laatste boek, Eens ging de zee hier tekeer, richt ze zich op de achterblijvers in de voormalige vissersdorpen rondom wat eens de Zuiderzee was. Ze beschrijft hoe het is om de zee waar je altijd op uitgekeken hebt ineens te zien verdwijnen. De inzichten die ze opdeed helpen ook om de crisis op het Nederlandse platteland te begrijpen.  In het museum in Spakenburg vertelde ze NRC over haar bevindingen. Aan de hand van het leven van een Friese boer vertelt journalist Tialda Hoogeveen in De geur van hooi hoe de landbouw zich ontwikkelde tijdens en na de oorlog. De traditionele geuren en geluiden verdwenen, de tractor kwam op en kunstmest werd geïntroduceerd. Hoogeveen vertelt de lezer over de ontwikkelingen die de agrarische sector hebben gemaakt tot wat die nu is .  	In Hoe God verdween uit Jorwerd - een biografie van het Friese dorp Jorwerd tussen 1945 en 1995 -  beschrijft Geert Mak wat er gebeurt met een plattelandsdorp als de stad in de nabijheid oprukt, melk- en landbouwmachines hun intrede doen en er ‘import’ komt die niet meer groet.
		 Architect Samir Bantal staat aan het hoofd van het onderzoeksinstituut van OMA, het bekende architectenbureau van Rem Koolhaas. Samen met Koolhaas stelde hij een tentoonstelling samen voor het Guggenheim Museum, met een catalogus op pocketformaat daarbij. De fraai vormgegeven bundel bevat talloze interessante reflecties op het veranderende platteland, waaronder Rif Revisited van Bantal. Ligt de toekomst eigenlijk nog wel in de stad, vragen de twee architecten zich hardop af.  Leo Lamers schreef in 2016 een boek over het failliet van het mestbeleid met de toepasselijk titel De kool, de geit en het Nederlandse mestbeleid. Daarin zie je overeenkomsten met het stikstofprobleem. Lamers vertelde erover in een interview.  	In Silent Spring (Dode lente) schetst bioloog en schrijfster Rachel Carson al in 1962 een apocalyptische wereld waarin de natuur, vergiftigd door bestrijdingsmiddelen, zwijgt. Het is die wereld die nog steeds resoneert in de huidige natuurboeken. Hoogleraar Caspar van den Berg was als bestuurskundige, tevens senator voor de VVD, een van de eersten die wees op wat de ondertitel van zijn jongste studie ‘een rechtsstatelijk antwoord op perifeer ressentiment’ noemt. Ofwel: regionaal maatschappelijk onbehagen. Samen met Annemarie Kok schreef hij er een toegankelijke studie over.  Het rapport is hier te downloaden op de website van de Rijksuniversiteit Groningen.  In 2018 verscheen de invloedrijke studie The revenge of the places that don’t matter (and what to do about it), die wees op het gevaar van kansenongelijkheid in verschillende regio’s. Het artikel wordt internationaal veel aangehaald om de uitslag van het Brexit-referendum en de opkomst van Trump te verklaren, maar laat zich ook goed lezen als een gedeeltelijke verklaring voor de boerenopstand.  Josse de Voogd is bij het grote publiek bekend als vaste duider op uitslagenavond bij verkiezingen. Als zelstandig electoraal geograaf zoekt hij naar verbanden tussen stembusuitslagen en culturele onderstromen in onze samenleving. Samen met René Cuperus zette hij zijn inrichten op een rij in een invloedrijke, toegankelijke studie genaamd de Atlas van Afgehaakt Nederland.  Beeld: scène uit Boeren, burgers en beren |  Tegenlicht Al in de jaren 60 protesteerden boeren tegen overheidsbemoeienis. Ze waren het er niet mee eens dat werd aangestuurd op schaalvergroting en dat heffingen werden opgelegd. Onder aanvoering van Hendrik ‘boer’ Koekoek kwam een protestbeweging op gang van de zogenaamde ‘Vrije boeren’. Uiteindelijk kwam de Boerenpartij van Koekoek in 1963 met drie zetels in de Tweede Kamer.   In deze aflevering van Andere Tijden uit 2009 zie je hoe de opstand begon op het Drentse platteland.  Boeren demonstreren nu met hun tractoren tegen het stikstofbeleid. Ook in 1971 klommen  boeren op hun landbouwmachines om vanuit heel Europa naar Brussel te trekken en te protesteren tegen het plan van landbouwcommissaris Sicco Mansholt. Zijn beleid zou de landbouwproductie beperken en het gemiddelde inkomen van boeren vergroten, maar had ook tot gevolg dat het aantal boeren en de veestapel moesten krimpen. Andere Tijden blikt in 2019 met betrokkenen terug op het protest in Brussel en laat zien hoe de veranderingen die nu voorgesteld worden dezelfde emoties oproepen als vijftig jaar geleden. In datzelfde jaar keerden Tubbergse boeren zich met geweld tegen de overheid. Met brandbommen en een giertank protesteerden zij tegen plannen voor ruilverkaveling. Hoe moet het dan wel verder met de natuur? Tegenlicht spreekt in deze aflevering uit september 2021 met ecologen, boeren en natuurherstellers over hun dromen voor de natuur en wat er volgens hen moet gebeuren om onze flora en fauna nog jarenlang te kunnen doorgeven aan volgende generaties. Voor wie meer wil weten over de huidige situatie selecteerden we artikelen en podcastafleveringen van NRC die je in een mum van tijd bijpraten. 
 Na het lezen van dit vragenstuk over stikstof en de staat van de Nederlandse natuur ben je op de hoogte van de laatste ins en outs van de stikstofdiscussie. 
NRC-redacteur Mark Lievisse Adriaanse legt in dit stuk uit hoe de stikstofcrisis regionaal ressentiment – onvrede aan de randen van het land -  aan de oppervlakte brengt en waarom de regionale en politieke verdeeldheid nu zichtbaarder is dan ooit.
De melkveehouderij is een drama voor milieu én boer, betoogt bestuurskundige Hens Runhaar in dit interview.
Daags na de boerenprotesten in Stroe werden de plannen voor woningbouw ‘Stroe City’ bekend. Het 1.650 zielen tellende plattelandsdorp zou worden uitgebreid met 25.000 woningen en dat viel niet in goede aarde bij de inwoners. 
In een op de vijf orthodox-protestantse gezinnen kampt iemand met een verslaving. Deze reportage over jongeren op de biblebelt gaat over zuipketen, maïs en dominees.
Ze zijn er nog: jongeren die willen boeren. NRC gaat in gesprek met studenten van de opleiding agrarisch ondernemerschap.
 In 2019 maakte NRC een serie over hoe het is om boer te zijn: waar liggen boeren wakker van? Hoe zien zij de toekomst? Deze zomer kwamen een kaasboerin en een akkerbouwer die veldbonen verbouwt aan het woord
 De boeren hebben de kunsten van alles gegeven. Daarom verzamelde onze kunstredactie boeren die leuk of interessant zijn om naar te kijken, te beluisteren of te bewonderen. 
NRC interviewde pioniers op het platteland, boeren die het anders doen.
 Podcast: In de jaren 60 bestond het Drentse dorp Hollandscheveld bijna volledig uit boerenfamilies. Inmiddels zijn er nog maar twee boeren over die van hun veehouderij kunnen rondkomen. Overleven zij de stikstofcrisis? 
Podcast: Boeren zijn de spil in een web van bedrijven, van veevoerproducenten tot de Rabobank. Het kabinet wil nu afdwingen dat ook deze partijen een bijdrage leveren aan het oplossen van het stikstofprobleem. 	
 De tips in deze lijst zijn afkomstig van inhoudelijk specialisten van NRC. We vroegen hen welke boeken, publicaties, documentaires, films of afleveringen van programma’s zij van belang vinden om de huidige crisis op het platteland in context te plaatsen. Uiteraard zijn er nog veel goede andere media-uitingen bij dit onderwerp te vinden, maar we moesten selectief zijn. Hebt u tips of suggesties? Laat het ons dan weten via slimleven@nrc.nl.  Met medewerking van Arjen Schreuder (redacteur Binnenland), Karel Smouter (chef Media), Marit Willemsen (correspondent Oost-Nederland), Martin Kuiper (redacteur landbouw), Mark Kranenburg (oud-politiek redacteur) en Mark Lievisse Adriaanse (redacteur Binnenland). 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/09/01/waar-komt-de-boerenonvrede-vandaan-lees-en-kijktips-voor-meer-context-a4140142
2022-09-01||De eerste schooldag in Oekraïne, scholen met schuilkelder ontvangen kinderen||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/01/de-eerste-schooldag-in-oekraine-scholen-met-schuilkelder-ontvangen-kinderen-a4140424
2022-09-01||Clingendael: hou er rekening mee dat Oekraïense vluchtelingen lang blijven||Europese landen moeten zich erop voorbereiden dat miljoenen Oekraïense vluchtelingen lange tijd blijven. Dat schrijven onderzoekers van Clingendael, een instituut voor internationale betrekkingen, in een rapport dat donderdag is gepubliceerd. Ze pleiten voor een overstap van crisismanagement naar een aanpak op de lange termijn. Volgens de onderzoekers zijn er drie redenen waarom vluchtelingen niet snel zullen terugkeren naar Oekraïne. De eerste is de stand van de oorlog, die steeds meer verandert in een langdurig conflict en volgens Clingendael nog jaren kan doorgaan. Daardoor blijft het voor veel Oekraïners onveilig om terug te keren. Bovendien zouden nog 1,1 miljoen mensen overwegen het land te ontvluchten. Ten tweede zien de onderzoekers meer vluchtelingen doorreizen naar landen voorbij de buurlanden van Oekraïne. Met name Duitsland is een populaire bestemming. Tot slot willen veel vluchtelingen überhaupt niet terug. Volgens een peiling die de onderzoekers aanhalen, dacht een kwart van de Oekraïners al aan emigratie voordat de oorlog begon. Hoe langer ze blijven, hoe kleiner de kans is dat ze teruggaan, denken de onderzoekers, bijvoorbeeld omdat ze inmiddels werk hebben gevonden.||https://www.nrc.nl//nieuws/2022/09/01/clingendael-hou-er-rekening-mee-dat-oekraiense-vluchtelingen-lang-blijven-a4140434
2022-09-01||Vermindering gaswinning kon eerder, maar &#8216;gasbaten&#8217; waren belangrijker||De gaswinning in Groningen kon maar niet omlaag, hield voormalig minister Henk Kamp (Economische Zaken, VVD) jarenlang vol. Anders zou de leveringszekerheid in het geding komen. Er waren immers contracten waar Nederland zich aan moest houden. Maar zo waterdicht was dat argument niet, blijkt na het verhoor van voormalig topambtenaar op Economische Zaken Jos de Groot (2006-2014) donderdag door de parlementaire enquêtecommissie in Den Haag.  De Groot kreeg op 5 november 2012 een mail van Gertjan Lankhorst, topman van gashandelaar GasTerra, dat de gaswinning fors omlaag kon ondanks lopende contracten. Bij een normale winter was minimaal 27 miljard kubieke meter aardgas nodig vanuit Groningen, mailde Lankhorst, tegenover de 47 miljard kuub die op dat moment werd gewonnen. Door stikstof toe te voegen aan ander gas, waardoor het dezelfde kwaliteit zou hebben als Gronings gas, kon er uit Groningen 20 miljard kuub minder gewonnen worden.  Gasproductie juist omhoog
Die mogelijkheid om de gaswinning snel te verlagen, noemde De Groot donderdag „een vingeroefening” die niet tot directe productievermindering leidde. Zelfs een advies van De Groots’ enige ambtenaar die verstand had van aardbevingen werd in de wind geslagen. Ook die collega pleitte in een mail voor productievermindering van het Groningse gasveld als voorzorgsmaatregel voor de zware bevingen in het gebied.  Dat er naar vermindering van de gaswinning werd gekeken, kwam door een onderzoek van het Staatstoezicht op de Mijnen (SodM) in het najaar van 2012. Even daarvoor vond de beving in Huizinge plaats, met een kracht van 3,6 de zwaarste tot nu toe. Het SodM adviseerde vanwege de veiligheid van Groningers de productie van het Groningse gasveld te verlagen. Maar naar dat advies – of „die opinie” zoals De Groot het SodM-onderzoek donderdag herhaaldelijk noemde – werd niet meteen gehandeld door het ministerie.  Sterker nog, de gaswinning ging een jaar later omhoog naar 54 miljard kuub, het hoogste niveau sinds halverwege de jaren zeventig. De Groot: „Dat was vanwege de aardgasbaten, rust op de gasmarkt en leveringszekerheid.”||https://www.nrc.nl//nieuws/2022/09/01/vermindering-gaswinning-kon-eerder-maar-gasbaten-waren-belangrijker-a4140431
2022-09-01||’In mijn werk geef ik de suggestie dat het lijkt op iets wat het niet is’||Bobby Veldhuizen houdt niet van rechthoekige schilderijen. Ze gebruikt ze wel, maar liever maakt ze een spannender vorm met een decoupeerzaag of lasercutter. Veel van haar schilderijen zijn ovalig. Als het kleine steentjes waren, zouden ze goed over het water scheren.  Nog lastiger vast te pinnen is wat ze op de panelen schildert. Een enkele keer is het herkenbaar als een mensenlichaam, of twee in een omstrengeling, maar vaker blijft het onbestemd. Wat niet wil zeggen dat het geen composities zijn waarin lijnen, vormen en kleuren een verhaal vertellen. Al blijft de interpretatie vooral een gevoel.  „Ik heb niets tegen rechthoeken, maar een meer organische vorm is een beter beginpunt”, zegt Bobby Veldhuizen (27), die deze zomer afstudeerde aan de Rietveld in Amsterdam. „Ik probeer steeds vanaf een ander punt te beginnen. Dat kan een vorm zijn, een materiaal of verfsoort, of een bewerking met een schuurmachine van een eerder werk. Één van de doeken op de expositie heb ik voor ik begon te schilderen opgevuld als een soort kussen.” Een einddoel staat haar nooit voor ogen. „Het is afwachten wat er gebeurt met het materiaal, hoe de verf opdroogt, hoe alles op elkaar reageert. Die onvoorspelbaarheid maakt het voor mij interessant. Voor de eindshow heb ik wel een centraal motief genomen: worstelaars en worstelingen, maar verder moet er zo veel mogelijk ruimte zijn voor experiment.” Veldhuizen is niet geïnteresseerd in de sport worstelen. „Wel in de ambiguïteit van de bewegingen. Je ziet dat het worsteling is, maar niet of het gewelddadig is of liefdevol.” Wat ze schildert, is een chaos van lijnen waarin zich soms een lichaam aftekent. „In mijn werk geef ik de suggestie dat het lijkt op iets wat het niet is. Maar niets is volledig abstract. Er is altijd een relatie naar iets, een ambiguïteit.” Regelmatig duiken op haar doeken spinnenwebachtige vormen op. „Een web is een netwerk dat dingen bij elkaar houdt”, zegt Veldhuizen. Ze legt uit dat er een verband is met de theorieën van de Franse pedagoog Fernand Deligny, die in de jaren zestig werkte met autistische kinderen en bewonderd werd door filosofen als Guattari en Deleuze. „Deligny was gefascineerd door spinnen en spinnenwebben en stelde dat mensen zich via netwerken tot hun omgeving verhouden.”  Bobby Veldhuizen, Lines of flight, (100 x 120 cm.)   Foto Bobby Veldhuizen Veldhuizen bewondert de activistische kunststroming Situationisten, behalve op één punt. „Ze waren inspirerend anti-commercieel en ik ben het met ze eens dat leven en kunst met elkaar verweven zijn en dat het alledaagse leven revolutionair kan zijn. Maar ze hamerden er ook op dat schilderen een bourgeois kunstvorm is. Daar zat ik wel een beetje mee. En ook op de academie werd ik vaak aangemoedigd om iets anders dan schilderen te proberen. Maar schilderen kan beslist revolutionair zijn, er zijn nog meer dan genoeg nieuwe mogelijkheden in de schilderkunst. Ze roepen maar wat, net als ‘punk is dead’. Ook het schilderen blijft zich constant vernieuwen!”  Volgend jaar wil Bobby Veldhuizen een plek op de vervolgopleiding De Ateliers bemachtigen. „Dit jaar ga ik even weg uit Nederland. Rondkijken in Zweden, Duitsland, Portugal en overal naar kunst kijken. En schilderen!” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/09/01/in-mijn-werk-geef-ik-de-suggestie-dat-het-lijkt-op-iets-wat-het-niet-is-2-a4140432
2022-09-01||Sarah Palin verrassend verslagen door Democratische tegenkandidaat in tussentijdse verkiezing Alaska|| Sarah Palin keert voorlopig niet terug in de landelijke politiek. Donderdagnacht werd bekend dat de Republikeinse politica die als  running mate van John McCain de Amerikaanse presidentsrace van 2008 opluisterde, de tussentijdse verkiezing voor de enige Congreszetel van Alaska half augustus nipt heeft verloren. Palin, die eerder gouverneur was van de uitgestrekte  noordwestelijke staat en steun genoot van ex-president Trump, werd vooraf gezien als favoriet. Maar door een nieuw kiesstelsel, aanhoudende verontwaardiging over het geschrapte federale abortusrecht en een lokaal zalmtekort ging de zetel verrassend naar de Democratische politica Mary Peltola. Ze zal als eerste inheemse afgevaardigde Alaska gaan vertegenwoordigen in Washington. Alaska’s Huis-zetel was bijna een halve eeuw in handen van een Republikein, die in maart overleed. Bij de tussentijdse verkiezing voor een opvolger werd vorige maand voor het eerst gebruikgemaakt van een nieuw, getrapt kiesstelsel. Kiezers brengen daarbij niet één stem uit, maar rangschikken het hele veld aan kandidaten naar hun voorkeur. Als geen enkele kandidaat door meer dan de helft van de kiezers als eerste keuze wordt aangemerkt, begint een ingewikkelde telprocedure. De tweede- of derdekeuzestemmen van de lager geëindigde kandidaten worden daarbij verdeeld over de koplopers tot er een winnaar is. Sarah Palin verloor ondanks goed gevulde campagnekas en steun van Donald Trump Het getrapte kiesstelsel van Alaska, waar ook andere staten met interesse naar kijken, werd in 2020 ingevoerd met het idee de polarisatie uit het tweepartijenstelsel te halen. Omdat het overgrote deel van de 435 kiesdistricten voor het Huis van Afgevaardigden als ‘veilig’ Democratisch of Republikeins gelden, wordt de strijd om een zetel vaak al beslist bij de voorverkiezingen die partijen houden. Bij die primaries winnen vaker uitgesproken linkse of rechtse kandidaten, waardoor het politieke bedrijf in Washington almaar verder polariseert en al decennia verlamd is. Sarah Palin betrad in 2008 juist de nationale politiek als voorbeeld van die verdeeldheid. De gematigde en bejaarde senator John McCain lag slecht bij het rechts-populistische deel van het Republikeinse electoraat. Door een uitgesproken rechtse en jonge vrouw als vicepresidentskandidaat te kiezen, hoopte hij zijn campagne te redden. De onervaren Palin zorgde met een reeks onhandige uitspraken echter dat McCain nog verder achter raakte op de uiteindelijke Democratische winnaar, Barack Obama. Het jaar na die nederlaag vertrok Palin als gouverneur van Alaska, verliet ze de politiek, woonde enkele jaren in zuidelijk Arizona en trad met haar kinderrijke gezin op in een eigen reality-tv-serie. De laatste jaren was ze soms weer te zien als commentator op Fox News als fervent aanhanger van Trump. In november 2020 kreeg de toenmalige president nog 53 procent van de stemmen in Alaska (tegen 43 procent voor Biden). Met Trumps steunbetuiging en een goed gevulde campagnekas had Palin daarom goede hoop een politieke doorstart te kunnen maken als Congreslid. In de eerste telronde haalden Republikeinen de meeste stemmen, maar daarna begon het getrapte kiesstelsel zijn matigende werk te doen. Bij de stemmen die waren uitgebracht op een andere Republikeinse kandidaat, bleken meer kiezers Peltola op plek twee te hebben gezet dan Palin. Uiteindelijk won de Democrate zodoende met 51,5 procent.  Peltola voerde campagne als een uitgesproken voorstander van legale abortus. In juni vernietigde het Hooggerechtshof de uitspraak die het federale recht op abortus sinds 1973 schraagde, tegen de wens van een ruime meerderheid van de Amerikanen in. Sindsdien hebben de Democraten bij verschillende verkiezingsraces boven verwachting gepresteerd. Daarnaast werd Peltola geloofwaardiger geacht op een kwestie die vooral in West-Alaska momenteel hoog opspeelt: het groeiende tekort aan zalm. Eerder leidde ze een commissie die de visrechten regelt van de verschillende inheemse volkeren die leven langs de rivieren van westelijk Alaska. Peltola heeft maar een paar maanden om te laten zien hoe ze deze en andere problemen wil aanpakken. Omdat de termijn van haar overleden voorganger begin 2023 afloopt, zal ze haar zetel bij Congresverkiezingen van begin november alweer moeten verdedigen. Aan die race zal ook Sarah Palin weer meedoen.||https://www.nrc.nl//nieuws/2022/09/01/matigend-kiesstelsel-van-alaska-dwarsboomt-terugkeer-sarah-palin-a4140430
2022-09-01||Opinie | Herstel van ecosystemen vereist langdurige nazorg||Eindelijk is het dan zover. Na twee jaar uitstel zal in december de Biodiversiteitsconferentie (COP15) van de Verenigde Naties worden gehouden in het Canadese Montreal. Daar moeten landen overeenstemming bereiken over een biodiversiteitsraamwerk dat zich onder andere richt op het behoud en herstel van ecosystemen om het verlies van biodiversiteit te stuiten en deels terug te draaien. De biodiversiteitsonderhandelingen leveren verhitte discussies op over het voorstel om ten minste 30 procent van het land en de zee te beschermen en ten minste 20 procent van alle gedegradeerde ecosystemen te herstellen. Daniel Wiegant promoveert binnenkort aan Wageningen University op een onderzoek naar de uitvoering van landschapsherstelbeleid. Eerder was hij trainee bij Buitenlandse Zaken (DGIS) en werkte hij bij een regionale milieuorganisatie in de Hoorn van Afrika. Bij onderhandelingen in Genève eerder dit jaar riep het Afrikaanse Gabon, namens een aantal ontwikkelingslanden, ontwikkelde landen op om ten minste 100 miljard dollar per jaar te verstrekken voor biodiversiteit. Dit bedrag komt boven op  de eerdere (maar nog niet volledig nagekomen) afspraak van ontwikkelde landen om vanaf 2020 elk jaar eenzelfde bedrag voor klimaatfinanciering beschikbaar te stellen aan ontwikkelingslanden. Binnen de internationale ontwikkelingssamenwerking is  de afgelopen tien jaar veel gebeurd om nationale overheden te stimuleren om gedegradeerde en ontboste landschappen binnen hun landsgrenzen te herstellen. Illustratief daarvoor zijn initiatieven (zoals The Bonn Challenge en activiteiten op het Forest Declaration Platform) om tegen 2030 een totaal van 350 miljoen hectares te herstellen (een gebied groter dan India). Om het onderwerp stevig op de agenda te verankeren, lanceerden de Verenigde Naties vorig jaar het Decennium van Ecosysteemherstel. Het kortetermijndenken van politici en beleidsmakers strookt niet met de lange adem die landschapsherstel vereist Al dit enthousiasme kan niet verhullen dat aandacht voor de concrete uitdagingen waar overheden mee worden geconfronteerd als ze op lokaal niveau landschapsherstel willen realiseren, achterblijft. Voor mijn promotieonderzoek heb ik gekeken naar het beleid in Ecuador en Ethiopië, landen die op hun continent worden beschouwd als koplopers op dit gebied. In beide landen zag ik dat het kortetermijndenken van politici en beleidsmakers niet strookt met de lange adem die landschapsherstel vereist. In Ethiopië was er vooral aandacht voor het aantal geplante boompjes, maar nauwelijks oog voor adequate verzorging van zaailingen voor en na het planten. Dit is nodig om te zorgen dat boompjes die de grond ingaan sterk genoeg zijn om het droogseizoen te trotseren en daarnaast beschermd worden tegen loslopend vee. Veel projecten van ministeries en westerse donoren hadden een looptijd van slechts enkele jaren, terwijl landschapsherstel continuïteit vereist. Voor gemeenschappen die rondom een herstellend bos of grasland wonen, en daarvan afhankelijk zijn voor brandhout of om hun vee te laten grazen, was vaak onvoldoende financiering uitgetrokken om alternatieve inkomstenbronnen te creëren. Dat brengt het risico met zich mee dat een bos of grasland binnen de kortste keren weer is gedegradeerd zodra een extern gefinancierd project afloopt. Zo was het herstel van een ruim 4.500 hectare groot grasland op de Ethiopische Mount Guna, die van groot belang is voor de watervoorziening in de regio, van korte duur doordat de omringende gemeenschappen zich onvoldoende gesteund voelden bij het afbouwen van hun afhankelijkheid van de veeteelt. In Ecuador kregen landeigenaren die het bos op hun land lieten teruggroeien financiële compensatie van het Milieuministerie gedurende de vier jaar dat het Nationale Bosherstel Plan duurde. Maar er werd niet nagedacht over wat er met het herstelde bos zou gebeuren zodra die compensatie afliep. Andere uitdagingen in Ecuador hadden te maken met nationaal beleid dat niet voorzag in het opbouwen van de capaciteit van lokale overheden om het meest geschikte land aan te wijzen voor landschapsherstel. Ook lukte het vaak niet om aansluiting te vinden bij lokale organisaties en gemeenschappen die al ruime ervaring hadden met bosherstel. Het kostte moeite om de prioriteiten en behoeften van gemeenschappen te integreren in beleid. Zo bleek het voor Ecuadoraanse berggemeenschappen belangrijk om hun vaak door veeteelt gedegradeerde waterbronnen te herstellen, zodat ze gedurende het hele jaar toegang tot water hebben. Gemeenten hadden daar niet altijd oog voor en werkten vooral samen met landeigenaren die zich coöperatief opstelden, terwijl het land waarop zich geërodeerde waterbronnen bevonden ongemoeid werd gelaten, waardoor die bronnen in de zomer droogvielen. Om 20 procent van de gedegradeerde ecosystemen succesvol te herstellen (de doelstelling bij de internationale onderhandelingen over biodiversiteit) kunnen nationale overheden zich het beste richten op stapsgewijze verbeteringen en die samen met lokale gemeenschappen tot stand brengen. Als onvoldoende rekening wordt gehouden met de uitdagingen die daarbij komen kijken, zal dat ten koste gaan van het enthousiasme voor natuurbehoud en natuurherstel. Dan zullen resultaten voor de lange termijn tegenvallen of zelfs helemaal uitblijven. Een al te simpele aanpak, zoals het enkel planten van bomen, leidt zelden tot het gewenste resultaat. Want een oplossing is bijna per definitie onvolledig en tijdelijk. Er zullen zich altijd weer nieuwe uitdagingen voordoen. Een overheid die zijn eigen vermogen op dit gebied overschat, kan het probleem van landdegradatie onmogelijk oplossen.||https://www.nrc.nl//nieuws/2022/09/01/herstel-van-ecosystemen-vereist-langdurige-nazorg-a4140429
2022-09-01||Koning Willem-Alexander zegt werkbezoek VS af vanwege longontsteking||Koning Willem-Alexander zegt op medisch advies een werkbezoek aan de Verenigde Staten af. Dat meldt de Rijksvoorlichtingsdienst (RVD) donderdag. De koning is aan het herstellen van een longontsteking en volgens de RVD zou het maken van een vliegreis dat herstel in de weg kunnen staan. Koningin Máxima gaat wel. Het koninklijk echtpaar zou van 6 tot en met 9 september een economisch werkbezoek brengen aan de stad San Francisco en de regio Silicon Valley in Californië en de steden Austin en Houston in Texas. Reden voor het bezoek is het bespreken van onder meer trans-Atlantische samenwerking, klimaatverandering, energietransitie en gezondheidszorg, aldus de RVD. Naast koningin Máxima zullen ook minister Ernst Kuipers (Volksgezondheid, D66), minister Robbert Dijkgraaf (Onderwijs, D66), staatssecretaris Vivianne Heijnen (Infrastructuur, CDA) en minister Ruisandro Cijntje van Economische Ontwikkeling van Curaçao deelnemen aan het bezoek.  Volgens de RVD kan de koning zijn werkzaamheden in Nederland voortzetten, maar moet dat wel in beperkte mate. Woensdag bezocht Willem-Alexander het aanmeldcentrum voor asielzoekers in Ter Apel. Volgens persbureau ANP moest hij geregeld hoesten, waarna hij excuses aanbood en zei dat hij herstellende is van een longontsteking. ||https://www.nrc.nl//nieuws/2022/09/01/koning-willem-alexander-zegt-werkbezoek-vs-af-om-te-herstellen-van-longontsteking-a4140427
2022-09-01||Opnieuw Chinese miljoenenstad – ditmaal Chengdu – in lockdown||In China moet opnieuw een miljoenenstad in lockdown om de verspreiding van het coronavirus tegen te gaan. De bijna 21 miljoen inwoners van de centraal gelegen metropool Chengdu moeten donderdag vanaf 18.00 uur lokale tijd binnenblijven, nadat woensdag 157 inwoners positief testten op het virus. Dat melden internationale persbureaus. Tussen donderdag en zondag houdt het stadsbestuur massale testcampagnes – na afloop daarvan moet blijken of de lockdown kan worden opgeheven. Nog altijd voert China een zerocovidbeleid, ondanks toenemende kritiek daarop.  Chengdu, de vijfde stad van China en hoofdstad van de provincie Sichuan, is de grootste metropool die in lockdown gaat sinds Shanghai en Beijing weer opengingen. De twee grootste Chinese steden waren maanden in lockdown en eind mei mochten inwoners weer vrijelijk de straat op. In de weken erna werden, door het oplaaien van het aantal besmettingen, toch weer beperkingen opgelegd.  Waar veel landen wereldwijd een einde maakten aan hun (plaatselijke) lockdowns toen bleek dat de Omikronvariant makkelijker verspreidde, maar ook minder dodelijk was, blijft China vasthouden aan het beleid om corona volledig uit te roeien. Het in lockdown plaatsen van grote metropolen is een belangrijk middel in die strijd. Ook vanuit Chinese deskundigen klinkt steeds vaker kritiek op die aanpak nu Omikron de meest voorkomende variant is. Zhang Wenhong, een gerenommeerd specialist op het gebied van infectiezieken in Shanghai, sprak eerder van „het bestrijden van een nieuwe vijand met verouderde wapens”.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/01/opnieuw-chinese-miljoenenstad-ditmaal-chengdu-in-lockdown-a4140425
2022-09-01||Taiwan schiet voor het eerst drone neer bij Chinese kust||Het Taiwanese leger heeft donderdag voor het eerst een ongeïdentificeerde drone neergeschoten die het luchtruim van Taiwan was binnengedrongen. Dat meldt persbureau Reuters. Volgens het Taiwanese ministerie van Defensie gaat het niet om een militaire drone. Dinsdag vuurde het land waarschuwingsschoten af op een drone, kort nadat de Taiwanese regering had beloofd „krachtige tegenmaatregelen” te treffen tegen „Chinese provocaties”.  Volgens het defensiecommando van het Taiwanese eiland Kinmen vloog de drone net na de middag het luchtruim binnen, slechts enkele kilometers voor de Chinese kust. Troepen op het eilandje probeerden het object eerst vergeefs te verjagen, waarna het werd neergeschoten. Dat blijkt uit een verklaring die is vrijgegeven door het Taiwanese ministerie van Defensie. Eerder op de dag heeft de Taiwanese president Tsai Ing-wen het ministerie van Nationale Defensie opgedragen om tijdig „noodzakelijke en krachtige” tegenmaatregelen te nemen teneinde „de nationale veiligheid te verdedigen”. Sinds begin vorige maand houdt China militaire oefeningen rondom Taiwan als een reactie op het bezoek van Nancy Pelosi, de voorzitter van het Amerikaanse Huis van Afgevaardigden, aan het eiland. Enkele dagen geleden voer de Amerikaanse marine met twee oorlogsschepen door de Straat van Taiwan. Een woordvoerder van het Volksbevrijdingsleger zei eerder dat de Chinese krijgsmacht zeer alert is en dat het op elk moment klaar zou staan om elke provocatie te dwarsbomen. China beschouwt het feitelijk onafhankelijke Taiwan als afvallige provincie en zag het bezoek van Pelosi als een Amerikaanse poging om zich in „binnenlandse” aangelegenheden te mengen. Correctie (1 september 2022): in een eerdere versie van dit stuk stond dat de drone waarschijnlijk afkomstig was van het Chinese leger. Dat is niet juist en zodoende aangepast.||https://www.nrc.nl//nieuws/2022/09/01/taiwan-schiet-voor-het-eerst-drone-neer-bij-chinese-kust-a4140422
2022-09-01||‘Je opdoffen getuigt van respect voor anderen’||Rita  draagt een mannenzwembroek van Stone  Island, een  top van Arket, vintage Prada-laarzen, een leren Patta-jas van haar vriend. Bodil draagt een T-shirt uit Burkina Faso, een vintage legerbroek en  vintage schoenen van Gucci.Foto Jaimy Gail
 „Always dress to impress, hebben we van onze vader geleerd. Hij draagt altijd overhemden, polo’s of een chic pak van Burberry, Valentino of YSL dat hij tweedehands koopt. Hij komt uit Burkina Faso en daar is het normaler om te laten zien dat je moeite voor je uiterlijk hebt gedaan. In Nederland wordt ijdelheid al gauw gezien als iets negatiefs. Neem nou mijn haar. Niks hieraan ziet eruit alsof het even in elkaar geflanst is en dat vind ik er juist leuk aan. Je opdoffen getuigt van respect voor anderen: jij bent het waard om moeite voor te doen. Dat is iets dat Bodil en ik hebben meegekregen.  Lees meer in NRC Magazine #11 „Toen we nog in één huis woonden, kochten we vaak samen kleding en schoenen – vooral sneakers. Onze stijl verschilt. Ik zie er snel uit als een dametje en draag daarom nooit rokjes of hakken. Bodil wel, zij is stoerder en kan dat beter hebben. Maar er zijn nog steeds veel dingen die we allebei mooi vinden. Afgelopen weekend hadden we per ongeluk hetzelfde broekje aangetrokken naar een festival. Een heel opvallend satijnen boksbroekje, met heel groot ‘Patta’ erop. Genant.  „Ik hou van alle dingen waarmee je kunt uitdragen wie je bent. Bodil heeft een ketting met een gouden hanger in de vorm van Afrika voor ons laten maken in Burkina Faso toen ze achttien was, die dragen we allebei elke dag. Ik hou heel erg van goud. Mijn vriend ook, sinds ik hem ken ben ik nog meer volgehangen. Ik woonde een tijdje vlakbij de Stadsbank van Lening [een pandjeswinkel] en ging toen bijna elke dag even kijken of er iets nieuws was. Je vindt daar heel originele sieraden. „We kopen allebei veel vintage. Omdat het duurzamer is, maar ook vanwege het budget. Laatst heb ik een Dries Van Noten-bloesje   gekocht. Het is zó mooi gemaakt en er zit zoveel zorg en liefde in. Nieuw is zoiets onbetaalbaar. Bodil en ik hebben ook veel vintage van onze vader gekregen. Hij houdt van shoppen en koopt bijvoorbeeld tássen vol Ralph Lauren-blouses voor ons. Inmiddels hebben we gezegd dat hij moet stoppen. Drie van die blouses is echt wel genoeg.”  „Het leuke aan kleding is dat je alle onderdelen kunt laten zien die jou jou maken. Je kunt gelaagdheid laten zien: ik ben dit, maar óók dit. Ik ben bicultureel – onze moeder komt uit Nederland – en dat komt terug in alles wat ik doe: van wat ik aantrek tot mijn werk. „Op mijn T-shirt staat Thomas Sankara, de ex-president van Burkina Faso. Hij was een legendarisch revolutionair en een groot denker die zijn tijd ver vooruit was wat betreft onderwerpen als dekolonisatie. In 1987 is hij vermoord. Dit T-shirt heb ik gekocht toen ik eerder dit jaar in Burkina Faso was. „Deze vintage secretaresse-schoenen van Gucci hebben een heel braaf hakje van vijf centimeter. Ik vind het leuk om soms iets heel klassieks aan mijn kleding toe te voegen,  juist als  contrast met zoiets als deze tweedehands legerbroek. Die draag ik altijd binnenstebuiten, omdat ik de zilveren kleur en de dichtgeperste naden zo mooi vind.  „Onze vader is een showpony die van big brands houdt, onze moeder let vooral op kwaliteit. Ze ziet altijd meteen wat mooi en bijzonder is. Ik vind kwaliteit ook heel belangrijk. In een winkel als Zara word ik zó treurig, alles is lelijk en liefdeloos gemaakt. „Hoe ik in m’n werk bezig ben met mode staat helemaal los van hoe ik mezelf kleed. Ik denk tijdens het ontwerpen nooit: wat zou ik zelf willen dragen? Ik doe uitgebreid onderzoek naar alle culturele eigenschappen van kleren en vertaal dat uiteindelijk naar iets nieuws. Dat kan kleding zijn, maar ook een video, een vlag of een performance. Tijdens mijn studie aan de Gerrit Rietveld Academie heb ik stage gelopen in Burkina Faso en research gedaan naar wat ‘dressing up’ daar betekent, in vergelijking met West-Europese opvattingen. Nu ben ik bezig met een onderzoek naar sieraden. Net als Rita  houd ik daar heel erg van. Toen ik voor het eerst betaald kreeg voor een klus, heb ik als eerste een gouden armband voor mezelf gekocht.” Fotografie Jaimy Gail. Haar en make-up Vannessa Chan.   Meer afleveringen 
				Stijlfamilie
			||https://www.nrc.nl//nieuws/2022/09/01/je-opdoffen-getuigt-van-respect-voor-anderen-a4139540
2022-09-01||‘Sexy maar nooit je sexy gebruiken’ – drie spoken word artists over wat ze dragen en waarom||   Lieve mama, Jij was mijn prototype vrouw, mijn blueprint van een dame
	Leerde mij wat een dame als trots beschouwt en waarvoor ik me moest schamen
	Mijn benen dicht houden als ik zit, bescheiden tussen de extremen.
	Niets van mij mocht onnodig ruimte innemen.  Jij leerde me dat ik alles kon worden wat ik wilde, en dan vooral alles tegelijkertijd. Sexy, but tired, but altijd sexy, nooit kritisch of met geklaag
	Sexy, but niet hoerig, respect hangt af van wat je draagt
	Sexy, but somehow, forever maagd. Sexy, maar nooit je sexy gebruiken aandachtshoer,
	Sexy, terwijl je je flexibel beweegt door vrouwelijk obstakelparcours. Ik beweeg mijn karkas in andermans hokjes en gangen
	Telkens als ik pas wordt het doel verhangen
	Want alle ballen moeten hoog gehouden worden,
	Vooral als ze naast een penis hangen. Mama, ik had nooit kunnen weten in executie van je leerlijn,
	Dat simpelweg dragen wat ik wilde,
	Revolutie zou zijn.   Zaïre in een trainingspak van Bottega Veneta (via Mytheresa.com), en een shirt van Ninamounah. Foto Kwabena Appiah-Nti
   Colouring red roses red  I lift myself skywards
By all the things I wear on my nakedness
In them, I sponge in my black and my individuality
Make it palatable, a vertical inheritance of my sexuality I’ve shelled my being in the closet for far too long
So, I know that every colour I own is an emotion
To be worn, to be paraded into the unclothed sunlight
And my heels, they strut the streets with prestige and audacity I understand how this life is to be travelled
So, I blur and marry the lines between masculinity and femininity
Give every silence a voice, make them as fluent as the ocean
You can tie my style to a chair and beat a confession out of it
But my style doesn’t scream, doesn’t break bottles of glitters
Doesn’t stoop low for this generation’s accolades and validations
I only dress to express my mind and not to impress your stares So, you see
I am the new standard, I am the rooster you should bet on
The eyes of the streets appetize when I show my pearls
They are beginning to recognise a boy as new as me I tell them
I am yin and yang
I am one foot into the future
I am the flower boy with a thousand jewels
I colour my red roses red, so they are mine And this body,
This body will forever remain a humbled poet
Reciting and honouring every piece of creation, I wear on him. 
 Sunni in een colbert, rok en schoenen van Ninamounah. Het oorsieraad is van House of Malakai. Foto Kwabena Appiah-Nti    The mirror bites back  I was born to look like me
	still I feel torn whenever I see
	my reflection
	imperfection
	imperfection
	imperfection
	Incomplete
	press delete whenever I peep
	the tiniest flaw
	my skin so raw
	yet I was taught
	to use baking powder
	they said that blending
	blending
	blending is key
	unless
	we’re talking ethnicities  I was born to look like me
	which always means
	too much of this
	and too little of that
	too skinny too fat
	dancing on the brim of a hat
	I break borders
	by simply existing
	one thing about blending is:
	mixing one and the other
	makes one like no other
	so don’t even bother
	to make me feel smaller
	I still won’t fit in your boxes
	I rock this rigid society
	I have every right to be
	my complexion’s what makes me complete
	calling my physical treats imperfections
	is a rejection of the connection
	I feel with my ancestors, my heritage
	yes I differ from average
	because
	I was born to look like me 
 Amara draagt een lange jurk van Songzio over een korte van Nensi Dojaka (via Mytheresa.com), schoenen van Ninamounah en oorbellen van Ottolinger. Foto Kwabena Appiah-Nti Fotografie:  Kwabena Appiah-Nti
Styling:  Leendert Sonneveld
Haar en make-up: Vannessa Chan
Assistent styling: Yaw Tiëku
Locatie: Studio XYZ, Amsterdam
 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/01/sexy-maar-nooit-je-sexy-gebruiken-drie-spoken-word-artists-over-wat-ze-dragen-en-waarom-a4139557
2022-09-01||‘Op mijn zeventiende erfde ik ineens een grachtenpand’||„Ik hou niet van statussymbolen. Stel je eens voor dat het verboden zou zijn om opzichtige merkkleding te dragen, zoals Balenciaga-sneakers van 900 euro. Dan gaat het veel meer om je uitstraling. Dat is wat ik wil bereiken met mijn merk, Bonne Suits. Mijn pakken hebben iets communistisch. Ze zijn wijd, genderneutraal en geïnspireerd op  de katoenen werkpakken van boeren en schilders. Een kledingstuk moet toegankelijk zijn. Met mijn pakken is dat gelukt: ze worden gedragen door zowel advocaten als studenten als jonge rappers uit  Zuidoost.  Lees meer in NRC Magazine #11 Ik ben  hetero, maar heb op mijn arm een tatoeage van twee zoenende mannen. In de mode maar ook in het nachtleven, waar ik soms als dj draai, ben ik onder de vleugels genomen door queer mensen. Die tattoo is een ode aan hen. Sowieso wil ik met  mijn stijl laten zien welke waarden ik uitdraag.   Mode wordt  pas interessant als je die  laadt met jouw kijk op het leven.   Tot mijn achtste had ik een gelukkige jeugd. Ik groeide op in  Amsterdam, bij mijn vader, en op een bloemenkwekerij in Dedemsvaart, waar mijn moeder zorgde voor haar oudtante, tuinarchitect Mien Ruys. Daar liep ik de hele dag buiten, in een overalletje en op klompen. Ik klom in bomen, banjerde rond. Als je opgroeit in de natuur, blijf je je daar altijd fijner voelen. Toen overleed mijn moeder aan een acute hartstilstand. Ik stond op het schoolplein te wachten tot ze mij ophaalde, maar ze kwam nooit. De jaren daarna waren voor mij een soort hel. Ik werd onzeker en raakte in mezelf gekeerd door een laag zelfbeeld. De relatie met mijn vader verzuurde en als puber liep ik zelfs van huis weg. Ook school verklootte ik. Uiteindelijk heb ik een tijdje bij  de beste vriendin van mijn moeder en haar man in Amsterdam gewoond. Zij stimuleerden mij om school af te maken: eerst  vmbo, toen de havo. Beetje bij beetje kreeg ik mijn zelfvertrouwen terug. Het leven kan heel oneerlijk zijn: opeens  kan  het misgaan. Toch geloof ik heel erg in je eigen invloed. Ik noem het de 80-20-regel. 80 procent zijn de dingen waar je geen invloed op hebt: ziekte, verlies, pijn. De rest kun je wél  sturen. Als een mestkever moet je die bal stront vooruitduwen en proberen er wat van te maken. Mode is mijn redding geweest. Op mijn zeventiende erfde ik het huis van mijn moeder, aan de Oudeschans in de binnenstad van Amsterdam, gebouwd in 1750. Mijn vader was verhuisd en we hadden in die tijd weinig contact. Ik wist niet dat het zo duur was om een huis te bezitten, de rekeningen stroomden binnen. Dus ging ik op zoek naar een baan. Ik liep alle winkels af op de Rozengracht: van de avondwinkel tot de kebabzaak. Uiteindelijk werd ik alleen teruggebeld door SPRMRKT, een winkel voor mode en design. Er werkten alleen maar vrouwen en ik denk dat ze het wel leuk vonden: een jonge man die kon lullen. Tot die tijd had ik nul mode-ervaring, ik kleedde me als een zwerver.   Ineens zat ik midden in de Nederlandse modewereld. Ik ging mee naar feestjes, assisteerde stylisten.  Ik begon zelf muzikanten te kleden, zoals rapduo The Opposites. Uiteindelijk werkte ik er zes jaar. Ik voel me op mijn gemak in de omgeving van extravagante, vrije types. Omgeven zijn door een bepaalde mate van gekte maakt je creatiever. Al was het niet allemaal positief: je moest in die tijd nog flinterdun zijn, superknap, en  een intense persoonlijkheid hebben  –  zo zag ik mezelf niet.  Toch kreeg mijn zelfvertrouwen een kick omdat het werk me goed lag.  Op een dag in 2012 zag ik een oude man over straat lopen in een prachtig kobaltblauw pak. Een schilderswerkpak, vertelde hij  mij. Ik begon ze zelf te dragen, op het werk of in het nachtleven. Ik kreeg complimentjes en gebruikte ze bij styling. Toen kwam het idee om ze zelf te gaan produceren. Omdat ik niet technisch geschoold ben, kreeg ik hulp van een ontwerper. De eerste honderdvijftig  pakken verkocht ik vanuit mijn woonkamer. Binnen twee dagen waren ze uitverkocht. Als je aan iets begint is het belangrijk om gretig te zijn. Dat ondernemende heb ik van mijn moeder. Zij runde samen met haar beste vriendin een kinderspeelcafé in Amsterdam, Enfant Terrible. Mijn vader was stukadoor. Mijn moeder kwam uit een elitair milieu,  tenminste, zo voelden zij zich. Toen zij overleed, daalde ik in de  ogen van mijn moeders kant van de familie op de sociale ladder. Sindsdien was het altijd van: gaat het wel goed met Bonne? Kan hij wel iets?  Als ik dan een keer te laat kwam op school of een slecht rapport had was het: zie je wel. Daardoor heb ik een immense geldingsdrang. Ik wil heel graag laten zien: ik kan dit wél. Dat is een leidraad in mijn leven. Een kleine dosis frustratie is niet verkeerd, mij gaf het veel energie. In de kern ben ik een getraumatiseerd iemand In een wereld van exces is het belangrijk om harde keuzes te maken. Op een bepaald punt moet je zeggen: dit doet Bonne wel en dit niet. Zo heb ik nooit harddrugs gebruikt. Als ik eenmaal zo’n besluit heb genomen, wijk ik daar niet van af. Ik vind dat drugs je een neppe versie van jezelf maken. In de kern ben ik een getraumatiseerd iemand, en als ik mezelf te veel vrijheden geef, valt er geen land meer met mij te bezeilen. Ik heb gewerkt aan mijn zelfvertrouwen, maar niet op een kunstmatige manier. Soms ben ik nog steeds onzeker.  Als ik me op een feestje niet op mijn gemak voel, ga ik weg.  Volgens mijn vrienden heb ik roedeldrang. Ik wil de hele tijd mensen om mij heen. In het  grachtenpand van mijn moeder woonde ik als twintiger met acht huisgenoten. Dat waren al vrienden van mij, of het wérden vrienden. Iedereen deed wat creatiefs: de een maakte muziek, de ander was grafisch ontwerper. Voor mij is dat de ultieme rijkdom: een plek opzetten waar mensen welkom zijn en zich op hun gemak voelen. Waar het klikt, waar gelachen wordt, waar romances ontstaan. Met Oud en Nieuw aten we wel eens met zestig mensen samen, dan klopte alles. In die roedel ben ik dan een soort vader: ik wil de regie  houden. Koken, bloemen neerzetten, de ruimte aankleden. Een rituele manier om de achttien jaar dat ik me niet op mijn gemak voelde, een familie miste, teniet te doen. De laatste jaren werk ik  aan de relatie met mijn vader.  Hij heeft mij geholpen bij het verbouwen van allebei mijn winkels.   Een paar jongens die vroeger vaak in mijn huis muziek kwamen maken, zoals [artiest] Ray Fuego of [rappers] Donnie en Yung Nnelg, zijn beroemd geworden. Ik opende  samen met bevriende mode-ontwerpers  een winkel aan de Zeedijk. Toch was het mijn droom dat we als groep  op élk vlak áltijd samen zouden werken.  Uiteindelijk is dat niet gelukt. Ieder ging z’n eigen weg, de hechtheid van het begin is er niet meer. Eerst kon ik daar nachten van wakker liggen,  nu  heb ik er meer vrede mee. Misschien was het een naïeve gedachte.  Het is gezonder om werk en privé gescheiden te houden.  En als er een winkel opent of een album wordt gelanceerd, staan we daar allemaal om elkaar te steunen.  Het huis op de Oudeschans wordt sinds kort gerenoveerd. Na de verbouwing ga ik drie appartementen noodgedwongen  verhuren, om de lening af te betalen. Zelf ga ik beneden wonen met mijn vriendin. Als ik er weer intrek, ga ik stabieler leven. Dat huis was een vrijplaats. Maar ik ben nu 31 en werk me te pletter. Er komt een moment in je leven dat je niet meer wakker geblèrd wilt worden door een huisgenoot.” Foto’s Piet Oosterbeek Meer afleveringen 
				Wijzer
			||https://www.nrc.nl//nieuws/2022/09/01/bonne-reijn-ultieme-rijkdom-een-plek-waar-mensen-welkom-zijn-en-zich-op-hun-gemak-voelen-a4139558
2022-09-01||De do&#8217;s en don&#8217;ts van verkoopplatform Vinted||Nergens zijn designerkleren zó goedkoop als op tweedehandskledingapp Vinted. In deze zee van  H&M-broeken met een vraagprijs van 3 euro, kosten Maison Margiela-laarzen pakweg 90 euro. Voor verkopers zijn die lage prijzen minder aantrekkelijk, daar staat tegenover dat de er meer dan 65 miljoen gebruikers zijn, dus de kans een koper te vinden is groot. Lees meer in NRC Magazine #11 Het Litouwse Vinted heeft een monsterlijk groot,  volstrekt onoverzichtelijk aanbod, zoeken is dus de grootste uitdaging. Wie een zoekterm als  „zwarte jurk, maat 38” kiest, moet duizenden  resultaten doorploegen van wel erg uiteenlopend kaliber. De enige manier om je een weg te banen is door te zoeken op merknaam. Je kunt je favoriete zoektermen opslaan (bijvoorbeeld: Jil Sander + schoenen + maat 40). Ververs de resultaten liefst elke dag, want parels zijn snel weg. De veelgehoorde klacht dat je voor een afgiftepunt van verzenddiensten als Mondial Relay soms stad en land moet affietsen is snel omzeild: als verkoper kun je aanvinken met welke van zes diensten je wil werken. Op Vinted is de communicatie horkerig. Je gaat geheid het bericht „aanfoto?????” krijgen als je geen foto van jezelf in het kledingstuk dat je wil verkopen plaatst, dus maak die foto maar meteen. In tegenstelling tot het in designerkleding gespecialiseerde Vestiaire Collective heeft Vinted géén service die de authenticiteit van spullen checkt. Een T-shirt met een Balenciaga-logo komt in de meeste gevallen van Ali Express, maar op een handgeborduurde Dries Van Noten-bloes die er ook op close-upfoto’s (vraag daarnaar!) schitterend uitziet, kun je best gokken. Zoek op nichemerken, die worden sowieso minder nagemaakt. Hele hippe spullen - Prada-plateauzolen, Bottega Veneta-tassen - die voor een prikkie worden aangeboden, zijn áltijd nep. Oplichters herken je aan namen als ,,xhsgejwjeg” en de nul reviews. Meer afleveringen 
				Vraag en aanbod
			||https://www.nrc.nl//nieuws/2022/09/01/49048104-a4139556
2022-09-01||Halsema mocht 150 klimaatdemonstranten niet met politiebussen laten verplaatsen||Burgemeester van Amsterdam Femke Halsema mocht 150 klimaatdemonstranten niet met politiebussen naar een ander deel van de stad laten verplaatsen. De rechter oordeelde dinsdag (pdf) dat Halsema onterecht de vrijheid van demonstranten heeft beperkt. Deze „bestuurlijke verplaatsing” ging in tegen artikel 5 van het Europees Verdrag van de Rechten van de Mens.  Het gaat om een demonstratie die actiegroep Extinction Rebellion in september 2020 voerde op het Gustav Mahlerplein aan de Amsterdamse Zuidas. Een paar honderd demonstranten deden daaraan mee. Ze blokkeerden wegen en kruispunten, wat burgemeester Halsema eerder had verboden. De politie zette op last van Halsema, toen in haar rol als voorzitter van de veiligheidsregio Amsterdam-Amstelland, zo’n 150 demonstranten in busjes. Ze werden naar een ander deel van de stad verplaatst en daar vrijgelaten. Advocaat van de demonstranten Wil Eikelboom (Prakken d’Oliveira) noemt de rechterlijke uitspraak „belangrijk”, omdat bestuurders het middel van verplaatsing steeds vaker in zouden zetten om demonstraties op te breken. Daarmee „negeren” ze volgens Eikelboom „de kritiek uit de rechtswetenschap dat dit in strijd is met het recht”.||https://www.nrc.nl//nieuws/2022/09/01/halsema-mocht-150-klimaatdemonstranten-niet-met-politiebussen-laten-verplaatsen-a4140421
2022-09-01||Column | Een glorieuze watergodin met twee geesten||Ondanks alles wat ik mezelf heb voorgenomen, begin ik te giebelen zodra ik haar aan zie komen lopen over het strand. Ze lijkt op een watergodin, behangen met schelpen en goud. Haar korte, krullende haar, haar gladde, zongebruinde huid, haar amandelvormige ogen, het is overweldigend. „I’m starstruck”, grinnik ik. Zij pakt mijn hand vast en zegt: „Don’t be. I also shit.” Ik versta dit niet, dus ze moet het herhalen.  Lees meer in NRC Magazine #11 Haar naam is Indya Moore. Ze speelde Angel Evangelista in Pose, een serie over de vogue-dansers in de jaren tachtig en negentig in New York. Ze was het eerste transgender model op de cover van de Amerikaanse Elle en is een van Yves Saint Laurents brand ambassadors in de Verenigde Staten. We waren op hetzelfde moment in hetzelfde havenstadje in de Dominicaanse Republiek. Zij omdat haar familie hier oorspronkelijk vandaan komt. Ik omdat het schip waarop ik naar Curaçao zou varen schipbreuk had geleden en ik in dit plaatsje was aangespoeld. Mijn vriendin Liz – één van haar 1,6 miljoen volgers op Instagram – had haar een bericht gestuurd: „You should meet my magical friend Raoul!” Tot ieders verbazing had ze gereageerd: „Ok.” We trekken onze kleren uit en rennen de oceaan in, richting de ondergaande zon. Ze zwemt in een cirkeltje om me heen, gaat kopje onder, blijft dan trappelend op de plaats en bekijkt me, intens, met alleen haar ogen boven het wateroppervlak. Aangezien ik vermoed dat dit allemaal niet zomaar gebeurt, wij hier samen in het water, draai ik een rondje om mijn as en vertel ik haar waarom ik deze zomer ging varen: om onderzoek te doen naar de Afrikaanse goden die ooit met tot slaaf gemaakte mensen over de oceaan zijn meegekomen. Voor de Taino was een mens als Indya niets vreemds of duivels, ze hadden er een woord voor: two spirited Indya heeft onder haar voorouders ook Afrikanen, maar ze weet meer van de Taino, de mensen die Columbus verwelkomden toen hij in 1492 dit eiland ‘ontdekte’. Volgens mijn gids in het Columbus-museum was dit meteen het einde van de Taino,  maar Indya schudt haar hoofd van nee, heftig: de Taino zijn nooit vernietigd. „Ze versmolten met de nieuwe mensen die hier kwamen. Wat ze wisten is niet verdwenen, hun wijsheid leeft nog steeds voort.” Op een dieptepunt in haar leven had ze een visioen gehad, van een glorieuze vrouw die haar bescheen met het licht dat uit haar oogholtes straalde. Indya voelde hoe dit wezen haar beschermde en altijd bij haar was geweest. Op internet vond ze een plaatje dat precies verbeeldde wat ze had gezien. Het bleek Atabey, volgens de Taino de moeder van het water. Voor de Taino was een mens als Indya niets vreemds of duivels, ze hadden er een woord voor: two spirited. Indya had waarschijnlijk een makkelijker leven gehad als haar ouders niet waren gaan geloven in de God die ooit door Columbus werd meegebracht. Maar Indya had haar weg terug naar Atabey gevonden en daarmee haar kracht.  Als twee dansende dolfijnen trekken we steeds verder het water in, tot het donker is, het water koud en het land verdwenen achter de golven. Ik vertel haar over La Sirène, een zwarte zeemeermin die de schatten op de bodem van de oceaan bewaakt. En over Agwé, de meester van de zee: zwart met blauwe ogen, zoals ik, maar dan groot en onverschrokken, in een matrozenpak. Dan zeggen we niets meer, spreiden we onze armen en benen en deinend op de golven kijken we naar de sterren.  Raoul de Jong is schrijver. Hij vertelt over bijzondere mensen die hij ontmoet.  
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/09/01/een-glorieuze-watergodin-met-twee-geesten-a4139548
2022-09-01||Stylist Jos van Heel: ‘Als vrouw ben je wel weer toe aan hakken, panty’s en lippenstift’||Jos van Heel (57) is stylist. Hij werkt voor verschillende tijdschriften en modehuizen als Viktor & Rolf. Dit zijn nu de trends voor vrouwen, volgens hem. „Een grote sweater vind ik hartstikke leuk, maar ik ben er wel een beetje klaar mee ze op de  catwalk te zien. Voor mijn gevoel ging het in shows de laatste tijd meer om  casting dan om mode. Ik ben erg voor diversiteit, maar soms het leek alsof  vergeten werd voor vollere modellen goede jurken te maken.   Chic, is een woord dat ik weer heel leuk vind om te horen „Gelukkig is er voor dit najaar   echt weer ontworpen. De collecties van Rick Owens en Saint Laurent vind ik daar goede voorbeelden van: lange, sluike  silhouetten met brede schouders, veel capes. Een soort stoere romantiek die  heel modern aanvoelt. De show van Loewe vond ik  ongelooflijk . Een jurk waar in  de rok de vorm van een auto is aangebracht, doe je natuurlijk niet zomaar aan, maar een schoen met een hak in de vorm van een ballon wel. Dan heb je toch iets heel speciaals.  „Chic, is een woord dat ik weer heel leuk vind om te horen. En ik kan me  voorstellen dat je als vrouw  na de jaren op de bank ook wel weer toe bent aan hakken, panty’s  en lippenstift.”   Meer afleveringen 
				Wat wordt het
			||https://www.nrc.nl//nieuws/2022/09/01/als-vrouw-ben-je-wel-weer-toe-aan-hakken-pantys-en-lippenstift-a4139544
2022-09-01||Politie vindt geen verdachten voor vernieling Natura 2000-gebied bij Stroe||Het onderzoek naar de vernieling van een deel van een Natura 2000-gebied bij Stroe is gestaakt door de politie, omdat ze geen verdachten heeft gevonden. Dat bevestigt de politie Oost-Nederland donderdag na berichtgeving van Omroep Gelderland. De politie acht het onwaarschijnlijk dat ze nog een verdachte vindt. Beelden en getuigenissen hebben niets opgeleverd. De politie kan de zaak opnieuw bekijken indien nieuwe informatie zich aandient.  Begin juli heeft een groep boeren uit protest tegen de stikstofplannen van het kabinet zo’n 720 vierkante meter grond in het natuurgebied zonder toestemming omgeploegd en bemest. De grond maakt deel uit van een Natura 2000-gebied van tienduizend hectare dat grotendeels uit bos bestaat. Staatsbosbeheer deed aangifte van de vernieling. De organisatie vond dat de boerenactie een grens heeft overschreden.  Volgens verschillende lokale media wilden de boeren met de actie benadrukken dat juist Staatsbosbeheer niet goed voor de natuur zorgt. Eind juni zaagde een boeren in het Zuid-Hollandse Bergambacht uit protest ongeveer honderd knotwilgen onder de knot af, die daardoor afstierven.||https://www.nrc.nl//nieuws/2022/09/01/politie-vindt-geen-verdachten-voor-vernieling-natura-2000-gebied-bij-stroe-a4140419
2022-09-01||Advocaat Natacha Harlequin draagt voor haar werk altijd hakken:  ‘Je staat meteen goed’|| Deze foto is gemaakt  in Hilversum, tussen twee opnames  van Shownieuws – waar advocaat Natacha Harlequin als vaste crime expert regelmatig aanschuift – door. Al haar lievelingsschoenen zijn  meegekomen: een hele rij hakken van het Nederlandse merk Feraggio, keurig individueel verpakt in stofzakken.  Lees meer in NRC Magazine #11 Ze leerde de schoenen van Feraggio kennen door de stylist met wie  ze sinds zomer 2020 voor tv-optredens samenwerkt. „Ik droeg ze tijdens opnames en heb daarna meteen zelf een paar gekocht. Het model met de hoge, dunne hak vind ik heel mooi en de pasvorm is perfect voor mijn smalle voeten. En als ik iets goed vind, dan ben ik heel trouw.” Ze schrijft ook  al negentien jaar met dezelfde dunne pennen van Cross op dezelfde gele blokken papier. Twee jaar later staat de teller op twaalf  paar Feraggio’s: vijf paar zwarte („suède, gewoon leer, lak, glinster en een open model”) plus zeven paar gekleurde, waaronder haar favoriete paar van bordeauxrood velours. Allemaal met hakken van tien centimeter. Lagere hakken draagt ze nooit.  „Dat is al zo sinds ik begon als advocaat. Ik heb nog nooit gepleit op platte schoenen, want ik voel me op mijn best op hakken. Je staat meteen goed: rug recht, schouders naar achter, borst vooruit. Een let’s go!-houding.”  Een paar jaar geleden moest Harlequin vanwege een scheurtje in haar achillespees een tijdje platte schoenen dragen. „Die moest ik toen speciaal kopen. Ik heb met de arts onderhandeld en mocht uiteindelijk toch hakken van vier centimeter dragen. Het laagste waarop ik ooit gepleit heb.” Ik word gewoon heel gelukkig van deze schoenen. Triest toch? Maar het is echt zo Haar toga  heeft ze speciaal voor haar hakkencollectie langer laten maken. „Ik heb hem  van mijn ouders gekregen in 2002, toen ik net begon als advocaat.” In de hals staat haar naam met goudkleurig draad geborduurd. In de rechtermouw is een stukje stof van het lievelingspak van haar moeder verwerkt. „Mijn ouders zijn inmiddels overleden en zo is mijn moeder toch altijd bij me.” Sinds kort heeft ze wel altijd een paar slippers of gympen in haar tas, voor als ze een lang stuk moet lopen. „Niet omdat ik niet op hakken kan lopen – ik kan er zelfs prima op rennen –  maar op de Nederlandse straten raken schoenen snel beschadigd en dat vind ik zonde.” Is haar                    collectie  compleet? „Nee, nee! Ik zat gisteren alweer te kwijlen toen ik naar de webshop keek. Ze hebben nu ook ornamenten die je op de schoenen kunt klikken. Pompons bijvoorbeeld, die ga ik bestellen. Ik word gewoon heel gelukkig van deze schoenen. Triest toch? Maar het is echt zo.” Meer afleveringen 
				onweerstaanbaar
			||https://www.nrc.nl//nieuws/2022/09/01/advocaat-natacha-harlequin-draagt-voor-haar-werk-altijd-hakken-je-staat-meteen-goed-a4139546
2022-09-01||Bij het kiezen van de beste outfits van Kim Kardashian vallen woorden als ‘schaamteloos’, ‘obsceen’,  ‘gedurfd’||Aan de hand van paparazzifoto’s becommentarieert Emily Kirkpatrick (34) op geestige en intelligente wijze hoe beroemdheden zich kleden. Dat doet de Amerikaanse journalist in  I <3 Mess (spreek uit: I love mess, ik hou van rotzooi), een wekelijkse nieuwsbrief waarmee ze tijdens de coronapandemie begon. De ster over wie ze het vaakst heeft geschreven  is Kim Kardashian, de 41-jarige tv-persoonlijkheid die vijftien jaar geleden  met haar familie beroemd werd door de realityserie Keeping Up with the Kardashians en die er in slaagde haar bekendheid (329  miljoen volgers op Instagram) om te zetten in  succesvolle ondernemingen als shapewearmerk Skims, cosmeticalijnen, boeken en een game.  Lees meer in NRC Magazine #11 Soms krijgt Kirkpatrick,  medewerker van het tijdschrift Vanity Fair, het verwijt een superfan van de Kardashians te zijn. Dat is niet zo, zegt ze. „Deze familie is een  fenomeen. Nooit eerder  bestonden beroemdheden als de Kardashians. Van niets maakten ze een media-imperium, met Kim als  spil. Hoe kan het dat een meisje zonder talent voor zingen of acteren, zoals ze zelf zegt, uitgroeide tot ’s werelds beroemdste persoon van het afgelopen decennium? Dat intrigeert me. Ook omdat haar kleedgedrag zoveel navolging krijgt.” Op verzoek selecteerde Kirkpatrick haar favoriete Kardashian-outfits. De met 2.500 kristallen bewerkte jurk uit 1962 van Marilyn Monroe, die Kardashian in mei droeg op het Met Gala in New York, ontbreekt. In modetermen was dat een flop, zegt  Kirkpatrick. „Een museumstuk op zo’n nonchalante manier dragen heeft iets obsceens. Het zegt meer over de maatschappij  dan over mode. Kim probeerde zichzelf op één lijn te plaatsen met Monroe, een plek te verwerven in het Amerikaanse pantheon: Coca Cola, McDonald’s, Andy Warhol, Marilyn Monroe. Dat ze met haar beroemde achterwerk die jurk beschadigde, veroorzaakte een schandaal. Ach, álle media-aandacht  is goed voor deze familie. Wat moet een Kardashian doen om te worden gecanceld? Misschien een moord plegen, live op  Instagram? Controverses waar andere beroemdheden last mee krijgen, glijden van deze familie af.” Emily Kirkpatrick legt uit hoe Kardashians derde echtgenoot – rapper Kanye West – deuren voor haar opende in de modewereld. Dankzij hem veranderde ze van een realityster in een Vogue-covermodel dat door de beste modeontwerpers ter wereld werd gekleed. Kirkpatrick: „Sinds hun scheiding is haar kleding helaas less fun.”   Emily Kirkpatrick: „Voor mijn generatie was deze foto de kennismaking met Kim. Paris Hilton was op de toppen van haar beroemdheid. Maar wie was in hemelsnaam die vrouw naast haar? Nu zie ik de eerste steen van het fundament van haar huidige beroemdheid. De schaamteloosheid van haar badpak, de matching tas. Ze wist uiteraard dat er paparazzi zouden zijn en wat voor verhalen er in de media zouden komen: Paris Hilton met vriendin met dezelfde Louis Vuitton-tas. Er is iets flashy en obsceens aan deze scène, iets wat heel erg Kim is. Nee, ze is nooit echt de personal assistant van Paris Hilton geweest, zoals toen wel werd geschreven.  Dit was voor haar een manier om in de publiciteit te komen.”  „Deze foto is een persoonlijke favoriet. De Kardashians spelen altijd graag een spel met de realiteit. Leuk dus om haar naast een wasfiguur te zien staan dat net een beetje anders is. Ze belichaamt hier hoe veel vrouwen rond 2010 gekleed gingen. In naadloos aansluitende cocktailjurkjes, klassiek sexy, als Playboy-modellen.  „Kim Kardashian was toen al beroemd genoeg voor een wasfiguur bij Madame Tussauds. Drie jaar eerder was Keeping Up with the Kardashians begonnen. Maar ze was nog een beroemdheid uit de B-categorie. Ze datete destijds een American football-speler.”  „Dit is haar eerste Met Gala, daarvoor was ze niet welkom. Ze is hoogzwanger van haar eerste kind en draagt een Givenchy-jurk met bloemenprint en bijpassende handschoenen. Voor haar doen toen een gedurfde outfit, ver uit haar comfortzone. Ze was in 2013 nog geen fashion girl die zich door vooraanstaande ontwerpers liet kleden. Nu oogt deze jurk tamelijk normaal, op rode lopers zie je dit veel. Toen werd ze bespot op sociale media: verkleed als bankstel, Mrs. Doubtfire, walvis. De foto van deze jurk ging direct viraal. Door die reacties besefte ze denk ik de kracht van internet, van de meme-cultuur. Daar trok ze lering uit.”  „Dit was vlak voor haar huwelijk met Kanye West. Met deze jurk begint de relatie van de Kardashians met Balmain. Die samenwerking heeft veel betekend voor dit Franse modehuis, en voor ontwerper Olivier Rousteing. Dankzij de Kardashians werd hij een belangrijke speler in de mode-industrie. Op zijn 25ste werd Rousteing de jongste hoofdontwerper van een Frans modehuis sinds Yves Saint Laurent. Door zijn jonge leeftijd werd hij onderschat. Of Balmain Kim Kardashian moest betalen voor het dragen van deze jurk weet ik niet. In 2014 was ze nog niet zo beroemd als nu. Een andere ontwerper die al vroeg wat zag in samenwerking met Kim Kardashian is Azzedine Alaïa. Hij gaf haar carte blanche om zijn kleding te dragen.”  „Ze is hier hoogzwanger van Saint, haar tweede kind. Ik veronderstel dat Riccardo Tisci destijds met dit idee is gekomen. Hij werkte nauw samen met Kanye West.  „Andere zwangere beroemdheden, zoals zangeres Rihanna, namen later een voorbeeld aan deze outfit. Ze kozen er ook voor om hun dikke buik niet te verbergen en zich sexy te kleden. De boodschap van Kim: al ben ik moeder, ik ben nog steeds een seksicoon. Op social media ontlokte het uiteraard weer veel kritiek. Let ook op het diamanten collier; weer een multi-million-dollar-momentje waar de Kardashians zo dol op zijn.”   „Yeezy  is het modemerk van Kanye West, toen haar echtgenoot. Haar kleding komt uit zijn eerste collectie. Nee, Kim liep in Parijs niet op de catwalk mee bij die show. Ze zat op de eerste rij, uiteraard naast Anna Wintour [de hoofdredacteur van de Amerikaanse  Vogue]. „In Yeezy ziet ze er cool uit, dressed down. Dit was het begin van een periode waarin ze zich stijlvoller en eleganter begon te kleden. Iets meer casual ook. Het is voor mij evident dat Kanye verantwoordelijk was voor deze nieuwe look.”  „Een sekstape, een parfumfles gemodelleerd naar haar naakte lichaam, talloze naaktfoto’s. En toch weet Kim Kardashian steeds nieuwe manieren te bedenken om met haar lijf te shockeren.  „Samen met rapper Cardi B heeft ze veel betekend voor de bekendheid in de VS van de Franse ontwerper Thierry Mugler. Beide vrouwen  gingen door zijn archief en kozen voor de meer aanstootgevende stukken. Het lijkt wel of deze jurk speciaal voor haar gemaakt is. Maar schijn bedriegt: het is een vintage creatie uit 1997. Mugler was zijn tijd ver vooruit: zo provocatief, zo sexy. Denk je eens in hoe deze jurk in 1997 werd ontvangen. Echt een geniale ontwerper.”  „Het thema voor het Met Gala 2019 was camp. Kim droeg een wet look-jurk van latex met nep waterdruppels en natte haren, met afstand de meest geslaagde creatie van het bal. Mugler was eigenlijk al met pensioen toen hij deze tekenfilmjurk ontwierp. Een ongelooflijke en technisch complexe creatie: het lijkt alsof ze zo uit de oceaan is gestapt. Na afloop ging het veel over het korset waardoor ze niet kon gaan zitten. „Kim heeft een archief voor haar kleding. In een tv-programma was laatst te zien hoe maniakaal geordend dat is. Als ze een jaar of zestig is komt er vast een Kim Kardashian Museum.”  „Deze selfie heeft de populaire cultuur  veranderd. Vooral door het schandaal dat Kardashian veroorzaakte. De reacties waren zo hard en gemeen. En waarom? Dit is een foto van een vrouw die haar eerste bekendheid kreeg door een sekstape, die eerder naaktfoto’s verspreidde, die van haar lichaam haar bedrijf heeft gemaakt.  Die censuurbalken zijn een slimme twist, een knipoog naar foto’s die pornosterren soms maken. Kim Kardashian controleert haar imago op zo’n slimme manier. Ze publiceerde een fotoboek met een XXX-gedeelte met naaktfoto’s. Het is onmogelijk om haar zwart te maken. Ze zal elke negatieve publiciteit omarmen en in haar voordeel gebruiken. Ze is onbeschaamd.” „Toen ik dit zag was ik stomverbaasd. Wat een veelbetekenende creatie. Denk ik dat Kim Kardashian dit gelaagde modeconcept zelf volledig begrijpt? Niet per se. Maar iemand om haar heen doet dat wel. En zeker Demna, de ontwerper. Deze schaduw-outfit gaat over Amerika, over beroemdheid, over de pandemie, en over Kim Kardashian zelf. De publiekelijk meest blootgestelde vrouw ter wereld van top tot teen in het zwart hullen en zo tot een silhouet maken, het is een geniaal commentaar. Kims afwezigheid is aanwezig; iedereen besefte meteen wie onder die zwarte stof zit. Dat is macht, dat is echte beroemdheid. „Je kunt het niet te vaak zeggen, maar dit was echt een belangrijk moment in de modegeschiedenis. Stof voor een roman. En invloedrijk ook: hierna zagen we miljoenen vrouwen in zwarte catsuits.”||https://www.nrc.nl//nieuws/2022/09/01/bij-het-kiezen-van-de-beste-outfits-van-kim-kardashian-vallen-woorden-als-schaamteloos-obsceen-gedurfd-a4139552
2022-09-01||Een beetje rollen tegen rimpels kan in elk geval geen kwaad||De markt is meedogenloos waar mensen het meest onzeker zijn. Die meedogenloosheid vermomt zich als hulp, als praktische toepassing van ‘eeuwenoude kennis’, en investeringen van het type ‘kleine moeite groot plezier’.  Lees meer in NRC Magazine #11 Nu is er weinig waar mensen  –  vooral vrouwen – gemiddeld onzekerder over zijn dan hun eigen schoonheid, of ze dat nou openlijk toegeven of niet. En nog afgezien van vooral in de puberteit verlammende onzekerheid over neuzen, kinnen en voorhoofden, zoekt iedereen de heilige graal: de zuivere, zacht glanzende, soepele-maar-ook-stevige, rimpelloze huid. Ook omdat een fraai gelaat natuurlijk het ultieme bewijs is van innerlijke schoonheid.  Het commercieel potentieel is eindeloos. Geen belofte zo buitenissig of er blijkt een (enorm) publiek voor. Neem de gezichtsroller. Er zijn in Nederland waarschijnlijk weinig (post)pubermeisjes meer te vinden die géén jaderoller hebben liggen – tenzij ze  natuurlijk #TeamAmethyst zijn, dan hebben ze een paarsige versie van dit mini-deegrollertje.  Er zijn in Nederland waarschijnlijk weinig (post)pubermeisjes meer te vinden die géén jaderoller hebben liggen De roller werd een paar jaar geleden   populair. Het leger online beauty-influencers stortte zich erop, en langzaam  drong het ook  door tot de veertigplus-mainstream. Actrice Jennifer Aniston  liet zich bijvoorbeeld in haar rol van anchorwoman in de serie The Morning Show nog even rolleren door een zenuwachtige assistente, seconden voordat ze op moest, en ook  LibelleTV ging er opgewekt mee aan de slag.   De gemiddelde website waar je de rollers kan kopen verwijst naar een eeuwenoude  traditie  van gezichtsmassage uit China , waardoor vrouwen daar – wie is het niet opgevallen – rimpelloos oud worden.  Minder wallen, strakkere kaaklijn, afname van oneffenheden, steviger huid, minder pigmentvlekken, en zo kan je nog even doorgaan. Dat komt doordat,  als je goed rolt,  lymfedrainage zou plaatsvinden, je spieren ontspannen waardoor je minder rimpels krijgt en je huid beter doorbloed raakt. Mocht je online willen zoeken op lymfedrainage, klik dan niet op afbeeldingen als je vooral op zoek bent naar schoonheid. Manipulatie van de lymfeklieren is in zijn gangbare vorm een behandeling voor opzwellende lichaamsdelen als gevolg van een stoornis in de lymfeklieren.  Waarschijnlijk kan dat gerol niet veel kwaad, net als iedere andere gezichtsmassage, en doorbloeding en ontspanning is nooit weg – botox is niets anders dan een spierverlammer, waardoor fronsrimpels niet kúnnen ontstaan. Maar zelfs op sites van schoonheidsspecialisten die deze massages aanbieden zijn ze voorzichtig met het beloven van langetermijneffecten. Dat rollen geen kwaad kan ligt ingewikkelder bij een ander product waar we allemaal thuis mee aan de slag moeten, als je de influencende beauty-dermatologen wil geloven: de dermoroller. Honderden kleine naaldjes waarmee je al rollend in je gezicht prikt. Daardoor ‘verstoor’ je de huid, en de genezing zou de aanmaak van collageen stimuleren waardoor je huid steviger en strakker wordt.  Microneedling wordt door dermatologen wel gebruikt om acne-littekens of huidverkleuringen te behandelen. Als je de wetenschappelijke literatuur erop naslaat, lijkt dat microneedling maar een bescheiden positief effect heeft bij dit soort huidproblemen, en dat er een (klein) risico bestaat op complicaties als hyperpigmentatie – júíst vlekken dus. Bovendien is er geen betrouwbaar onderzoek naar de langetermijneffecten van deze behandeling. Rol voorzichtig, dus.  Meer afleveringen 
				beautycase
			 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/01/een-beetje-rollen-tegen-rimpels-kan-in-elk-geval-geen-kwaad-a4139553
2022-09-01||Kan ik mijn buren  vragen  hun hond niet  in de tuin uit te laten?||Lees meer in NRC Magazine #11 Mijn buren hebben een grote hond waar ze volgens mij wel dol op zijn, maar die ze niet genoeg uitlaten. Ze laten hem regelmatig in de achtertuin, die grenst aan de onze grenst, zijn behoefte doen. Wij zitten (en eten) graag in de tuin, waar we steeds vaker worden geconfronteerd met een hondenpoeplucht. Ik zou ze graag willen vragen de achtertuin niet meer als hondentoilet te gebruiken, maar ik ben bang dat het gelijk overkomt als kritiek op hun hondenopvoeding. Ik wil absoluut geen ruzie met de buren. Kan ik ze subtiel vragen om vaker met hem te gaan lopen?  Vrouw, 28 (naam  bekend bij de redactie)   Wat de buren in hun achtertuin doen, moeten ze zelf weten. Tot wat daar gebeurt uw tuin bereikt: harde muziek, barbecuewalmen, de stank van hondenpoep. U staat volkomen in uw recht als u de buren vraagt om u die overlast te besparen – al riskeert u daarmee de weg  naar de Rijdende Rechter. Want het is óók voorstelbaar dat ze beledigd reageren: mensen zijn op weinig zo gesteld als hun hond én de vrijheid om in hun eigen tuin te doen en laten wat ze willen. Als de relatie nu nog goed is, kunt u het ook over een andere boeg gooien. Bied aan de hond uit te laten als ze eens een avondje weg willen, en laat na een paar keer subtiel vallen dat het voor hen óók fijn moet zijn dat hij het dan niet in de tuin hoeft te doen. Als ze het dan nog niet snappen, hebt u in elk geval al burenpunten gescoord en wordt uw verzoek om de kak op te ruimen vast ook beter ontvangen. Martine Kamsma (48) Ik vraag me af of je zo’n verzoek überhaupt subtiel kunt brengen. Dat hoeft trouwens wat mij betreft niet: je kunt gewoon direct vragen of zij rekening willen houden met jou als buur en hun hond gewoon níet in de achtertuin laten poepen. Kritiek op hun hondenopvoeding? Ik ben dan benieuwd naar hun reactie: ‘Hij stinkt niet hoor’. Natuurlijk wil je geen burenruzie, maar als je deze vervelende kwestie niet op een volwassen manier durft aan te kaarten loop je het gevaar dat de buren de volgende keer niet gauw rekening met je zullen houden. Net als honden merken sommige mensen als je bang voor ze bent. Laat het maar niet zover komen. Lotfi El Hamidi (36) Qua vorm en geur lijkt de hondenpoep erg op die van de mens. En je laat als mens toch ook niet je poep rondslingeren in dezelfde ruimte als waar je zit en eet? Vooral niet als die grenst aan  de ruimte van iemand anders. Dat is gewoon smerig en dat mag gezegd worden.  Begin met het geven van een hint door bijvoorbeeld te zeggen: „Ik rook de afgelopen keren tijdens mijn ontbijtje in de tuin  poeplucht. Merkte u dat ook op?” Dan mag ik hopen dat je buren  begrijpen dat poepgeur ongewenst is als je even wil genieten van je eten. Als de stank aanhoudt, mag je directer zijn door te zeggen dat je geen poep wil ruiken in je eigen tuin. Ik duim voor je dat je buren wat schaamte zullen kennen.  Süeda Isik (25) Illustratie Lotte Dijkstra Meer afleveringen 
				XYZ
			 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/09/01/kan-ik-mijn-buren-vragen-hun-hond-niet-in-de-tuin-uit-te-laten-2-a4139542
2022-09-01||Leuk, een albumcover voor Beyoncé, maar niet haar droomopdracht||„Is Op1 leuk?” vraagt Carlijn Jacobs (31), terwijl ze door haar mailbox scrolt. Eén dag eerder is bekend geworden dat ze de nieuwe albumcover van Beyoncé gefotografeerd heeft en vrijwel alle Nederlandse talkshows bestoken haar met interviewverzoeken. De foto die Jacobs maakte van de superster, zittend op een paard en gekleed in  een glitterbikini, heeft inmiddels meer dan vier miljoen likes op Beyoncés Instagram-account. „Ik heb zoveel NDA’s getekend dat ik er niet veel meer over kan zeggen dan: ja, ik heb haar albumcover geschoten en het was in LA.”  




Lees meer in NRC Magazine #11




 Lees meer in NRC Magazine #11 Het is een zaterdagmiddag in juli  en Jacobs en haar vriend, stylist Imruh Asha (30), zijn voor het eerst in tijden een heel weekend samen thuis. Ze wonen amper drie weken in hun nieuwe appartement in het negentiende arrondissement van Parijs. Het is zo goed als af; alleen de eettafel is nog niet geleverd, en er moeten wat lijsten  worden  opgehangen. Ze zitten op een gifgroene Camaleonda-bank, omringd door inbouwkasten gevuld met   boeken van fotografen door wie  ze allebei beïnvloed zijn –  Irving Penn, Helmut Newton, Horst P. Horst, Jean-Paul Goude – en    tijdschriften waarin hun werk gepubliceerd is.   Dat zijn er nogal wat. Sinds  Asha en Jacobs in 2018 van Amsterdam naar  Parijs verhuisden, hebben ze de allerhoogste regionen van de modewereld weten te bereiken. Zij fotografeerde   superster Kim Kardashian voor het laatste maartnummer van de Amerikaanse Vogue –  de grootste en invloedrijkste onder de Vogues. Eerder maakte ze voor de Franse Vogue ook al drie coverseries. Al is ze zelf minstens zo blij met haar werk  voor kleinere, kunstzinniger magazines als System. Daarnaast doet ze veel commercieel werk, campagnes voornamelijk, voor grote modehuizen als Chanel, Louis Vuitton, Hermès en Bottega Veneta.  Hij  is sinds begin dit jaar fashion director bij Dazed, een onafhankelijk Brits tijdschrift dat sinds 1992 verslag doet van de laatste ontwikkelingen op gebied van mode en cultuur en bekendstaat om  z’n vooruitstrevende modefotografie.  Daarnaast doet hij de styling voor  campagnes van modehuizen als Gucci,  Jacquemus en Louis Vuitton, én hij maakt  sculpturen van afgedankte kleding die hij exposeert bij onder meer de  hippe warenhuisketen Dover Street Market.  Eigenlijk is onze stijl heel Nederlands: helder en fris, een beetje Mondriaan Imruh Asha stylist Beiden   ontwikkelden nog voor hun dertigste een  eigenzinnige stijl, met als   gemene deler hun  uitgesproken kleurgebruik en heldere vormentaal, die ervoor zorgen dat de beelden  in één oogopslag indruk maken. Cruciaal nu de meeste mensen modefotografie consumeren via het oververzadigde Instagram. „Eigenlijk is onze stijl heel Nederlands: helder en fris, een beetje Mondriaan”, zegt Asha,  gekleed in een half-rood, half-blauw gilet van het Japanse avant-gardemerk Comme des Garçons, een zwarte broek, wit T-shirt en Crocs. Jacobs, die een pastelroze rok en  blouse van Comme des Garçons draagt: „Jouw werk is wel frisser dan dat van mij, ik kan een donker randje hebben. Jouw werk is meer joyful. En ik hou weer meer van kitsch.”  Vaak werken ze samen – zo maakten ze een coverserie   met supermodel Laetitia Casta voor het maartnummer van de Franse Vogue: „Samen maken we ons beste werk”, zegt Jacobs. „We begrijpen elkaar gewoon heel goed en  gaan allebei net zo lang door tot we het perfecte beeld hebben. En het is ook fijn dat we soms even in het Nederlands kunnen overleggen zonder dat andere mensen op de set ons verstaan.”  Albumcover Beyoncé, 2022 Jacobs
 M Le magazine du Monde, 2021 Asha en Jacobs Zara, 2022 Asha en Jacobs Zara Beauty, 2022 Jacobs Ze ontmoetten elkaar in 2014. Imruh Asha, geboren en getogen in Breda, was  toen – tot grote schrik van zijn moeder – net gestopt met zijn studie multimedia design aan de Hogeschool van Amsterdam om fulltime te gaan werken bij SPRMRKT, een vooruitstrevende Amsterdamse modewinkel. Daar   leerde hij voor het eerst stylisten kennen, die daar kleding kwamen lenen voor bijvoorbeeld Humberto Tan of de opnames van Idols. „Maar het kwam door de   modemagazines die in de winkel lagen dat ik dacht: dit is iets voor mij.” In de avonduren werkte hij  bij Chicago Social Club op het Leidseplein, waar Carlijn Jacobs op een avond portretten van bezoekers maakte  voor i-D Nederland. „Ze had platinablond Marilyn Monroe-haar; ik vond haar heel mooi en expressief”, zegt Asha. „Ze moest later op de avond nog naar een aantal andere clubs, dus ik bood aan haar te brengen op mijn brommertje. Sindsdien zijn we samen.”  Jacobs is geboren in Groeningen,  „een Brabants dorp in the middle of nowhere, met destijds tweehonderd inwoners.” Op haar vijftiende besloot ze, „heel random”, een camera te kopen. „Eerst fotografeerde ik bloemen in de tuin. Later mijn beste vriendin en haar zelfontworpen jurken in de hooiberg van de buurman.” Dat  fotografie ook echt haar beroep kon worden, realiseerde ze zich pas toen ze van  een studie media en entertainment aan Hogeschool Inholland overstapte naar de kunstacademie in Rotterdam – de afdeling lifestyle & design – en voor het eerst fotografieles kreeg. Al gauw gingen ze samenwerken, hij als stylist, zij als fotograaf. Als beginnend stylist is kleding lenen bij modehuizen vrijwel onmogelijk, maar hij had de sleutel van SPRMRKT en dus het hele assortiment tot zijn  beschikking. Na sluitingstijd deden ze er samen shoots, bijvoorbeeld voor het Nederlandse tijdschrift Glamcult. Vanaf dat moment gingen ze stapje voor stapje op hun doel af: werken voor grote  internationale magazines en modemerken. Ze werkten ook los van elkaar. Hij kleedde artiesten aan voor videoclips en deed de styling voor lookbooks van merken als Calvin Klein. Zij fotografeerde voor kleine internationale tijdschriften. Op een gegeven moment werkten ze allebei, apart,  voor de Nederlandse Vogue. Vier jaar geleden besloten ze naar Parijs te verhuizen om dichter bij het vuur te zitten. Even overwogen ze Londen, maar die stad vonden ze toch te grijs en te grauw. „Parijs voelt gezelliger en bourgondischer”, zegt Jacobs. „We blijven toch Brabanders.”  Zonder bezichtiging zeiden ze ja tegen een krap zolderappartement middenin Le Marais.  Coronajaar 2020 betekende voor zowel Asha als Jacobs de grote doorbraak. Asha had inmiddels shoots voor de Italiaanse en Oekraïense Vogue en in de modewereld hoog aangeschreven  magazines als Purple en Revue op zijn cv staan, de styling van de show van de New Yorkse ontwerper Christopher  John Rogers,  een Nike-campagne met hiphopsuperster Drake. In 2020 werd Ibrahim Kamara, een van de succesvolste stylisten van dit moment, benoemd tot hoofdredacteur bij Dazed. „We volgden elkaar op Instagram, maar hadden elkaar nog nooit ontmoet toen hij me opeens een bericht stuurde  en vroeg of ik met hem wilde afspreken. Het was nog niet bekend dat hij naar Dazed ging, dus ik had geen idee wat hij van me wilde. Hij kwam naar  mijn studio en na een uur lang vragen stellen bood hij me opeens die job aan. Toen ging mijn carrière wel even door een paar barrières tegelijk heen.”  Ze overwogen Londen, het werd Parijs, dat voelde gezelliger. ‘We blijven toch Brabanders’ Nog geen anderhalf jaar later promoveerde hij  tot fashion director.  Sindsdien bepaalt hij welke fotografen en stylisten voor het blad werken. „Nu kan ik andere mensen kansen geven, dat geeft me veel voldoening.” Bijvoorbeeld Tenzing, een zesjarige jongen uit Nepal die hij de cover van het laatste voorjaarsnummer liet fotograferen. „Ik had twee jaar geleden een documentaire gezien waarin hij vertelde dat hij fotograaf wilde worden, en sindsdien wilde ik met hem werken. Hij woont in een soort kinderkamp voor underprivileged kinderen. Toen we daar aankwamen, gaven we hem een camera en hij zei meteen dat hij geen zin had om te fotograferen.” Het jongetje woonde pas een paar maanden in het kamp, en moest nog wennen. „Daar zat ik dan, met een set designer en twee assistenten, helemaal naar Nepal gevlogen. De volgende dag was hij gelukkig wel enthousiast. Naast foto’s van de modellen heeft hij ook geweldige foto’s van zijn vriendjes, een hond en het landschap gemaakt.”  Na afloop begon  Asha een crowdfunding-actie om een studiefonds voor Tenzing op te zetten. „Het voelde niet goed om een shoot met een kind te doen en daarna weer uit zijn leven te verdwijnen. Hij is nog jong en kan natuurlijk nog van gedachten veranderen, maar áls hij later fotografie wil studeren op een kunstacademie, dan kan dat.”  Asha werkt liever met kunstfotografen dan met modefotografen. Erwin Wurm, Paul Kooiker, Viviane Sassen,  Hans Eijkelboom. „Zij benaderen mode op een heel andere manier, dus dat  levert verrassende foto’s op.” Een van zijn favoriete shoots maakte hij met fotograaf Grégory Escande uit Mozambique, die voorbijgangers en profil fotografeert. „Ik had hem op Instagram gevonden en het leek me te gek om zijn werk in een modejasje te stoppen. De foto’s zijn geweldig geworden. Maar ze hebben me wel drie mental breakdowns gekost. Ik ben in m’n eentje met tig koffers vol kleren naar Mozambique gevlogen. Zonder visum, dus het was bij aankomst maar gokken of ik het land binnengelaten zou worden.” M le magazine du Monde, 2021  Asha en Jacobs Dazed, 2021 Asha en Jacobs Pop Magazine, 2020 Jacobs Vogue Paris, 2022 Asha en Jacobs Ook Jacobs carrière explodeerde na de verhuizing naar Parijs. Ze  klom  op naar steeds grotere,  internationale tijdschriften. De grote doorbraak kwam toen ze voor de Franse Vogue een coverserie mocht schieten voor het oktobernummer van 2020, met toenmalig hoofdredacteur Emmanuelle Alt als stylist. „Dat was bijzonder, want zij werkte al jaren met dezelfde fotografen, bijna allemaal mannen bovendien.”  Asha kan zich nog goed herinneren dat ze net naar Parijs verhuisd waren, door Le Marais wandelden en samen fantaseerden over de klussen die ze over tien jaar het liefst zouden willen doen. „Anderhalf jaar later waren al die dromen al uitgekomen.” Is dat niet onwerkelijk? Soms wel, zegt Jacobs. „Maar het ís de werkelijkheid, dus je went eraan.” En ze hebben er allebei hard voor gewerkt, zegt Asha. „We hebben echt uren gemaakt, heel veel uren.” Volgens hem is hun succes niet alleen een kwestie van hard werken en de juiste mensen tegenkomen, maar ook van een beetje geluk hebben. „Soms moet iemand je gewoon iets gunnen.”  Afgelopen maart kwam Jacobs’ Amerikaanse Vogue-cover uit met Kim Kardashian. Ze noemt haar  de leukste en makkelijkste beroemdheid met wie ze ooit gewerkt heeft. Ze was bij Kardashian thuis in Californië en fotografeerde ook haar vier kinderen. Jacobs: „Kim was echt heel lief, en happy dat ze de cover kreeg. Ze had maar anderhalve dag, maar ging al om vijf uur in de make-up zodat we genoeg tijd hadden. Ze is gewoon heel professioneel.”„En je zit in de serie!”, zegt Asha, doelend op The Kardashians, de nieuwe realityserie van Kim Kardashian en haar familie, waarin beelden van de covershoot te zien zijn. „Om dit soort dingen moeten we samen het hardst lachen. Oh my God, wat is er met ons leven gebeurd, denken we dan.” Sinds die cover is Jacobs al een paar keer gevraagd om campagnes te doen  voor Skims, Kardashians shapewearmerk. En zus Khloe Kardashian heeft haar gevraagd voor haar spijkerbroekenmerk.  „Maar dat is  wel heel commerciëel,  die kant wil ik niet op.”  Dankzij hun werk hebben ze inmiddels de hele wereld gezien. Jacobs favoriete bestemming is Las Vegas. „Ik ben er al zeker vijf keer geweest, maar elke keer als ik weer mag, ben ik weer blij. De kitscherige architectuur, het gokken, al die types die daar rondlopen – ik kijk m’n ogen uit.”  Een paar maanden geleden zijn ze samen naar Sri Lanka geweest voor een commercial van diamantair Graff. Asha: „We hebben één ketting gefotografeerd die 50 miljoen waard was – 50 miljoen! Met de waarde van alle sieraden in die commercial had ook de hele kust van Sri Lanka opgeknapt kunnen worden.”  Een klus als de albumcover van Beyoncé is leuk, zegt Jacobs, maar het is niet haar  droomopdracht. „Beyoncé heeft een enorm team en iedereen wil iets: zijzelf, de art directors. Uiteindelijk moet je als fotograaf dan compromissen sluiten.” Meestal is ze minder toegeeflijk. „In het begin vond ik  het best moeilijk om tegen veeleisende opdrachtgevers in te gaan. We werken vaak met mensen die twintig jaar meer ervaring hebben, dan is het best lastig om te zeggen: mijn idee is beter, ik wil het zo. Inmiddels denk ik: alles leuk en aardig, maar míjn naam komt erbij, niet die van jou. Dus ik vecht echt voor mijn visie. Je moet jezelf beschermen, anders blijft er niks over van je signatuur. Ik vind het heel moeilijk om iets  te maken waar ik niet achter sta, ook al is het voor een commerciële opdracht die ik nooit aan iemand ga laten zien. Als het tóch  gebeurt, ben ik altijd even helemaal ontdaan. Wat érg dat ik dit heb gemaakt, denk ik dan.” Vandaar dat Jacobs het   liefst vrij werk maakt. De komende periode willen ze samen tijd vrijmaken voor werk dat ze  uiteindelijk in een galerie of boek willen presenteren. Vanwege haar  perfectionisme en uitgesproken smaak  doet Jacobs, als een van de weinige fotografen op haar niveau, de nabewerking van nog bijna al haar foto’s zelf. Na elke shoot zit ze dagenlang achter haar computer om de foto’s van precies de juist kleuren en texturen te voorzien. „Ik zou het wel uit handen kunnen geven, maar precies uitleggen wat ik wil kost zoveel tijd dat ik het net zo goed zelf kan doen.” „Ik lééf echt voor beeld”, zegt ze even later. „Dat was vroeger al zo. Als vijftienjarige struinde ik dagenlang Tumblr af om foto’s te bekijken van bijvoorbeeld David LaChapelle en Miles Aldridge. En mijn Hyves-pagina zag er heel sick uit. Ik had mezelf leren programmeren en de achtergrond bestond uit gifjes van gekleurde poedels die bewogen. Dat had niemand.” Jacobs, 2021 Michaela Stark, 2020 Jacobs Dazed, 2022 Asha en Lea Colombo Sculptuur, 2022 Asha M Le magazine du Monde, 2021 Asha en Jacobs In hun zeldzame vrije tijd fietsen ze het liefst samen door Parijs, op de blauwe Van Moofs die in een hoek van de woonkamer staan.  Jacobs zit op badminton. „Maar het lukt me absoluut niet om elke week te gaan. Als ik wel ga, krijg ik blikken van: wat kom jij hier doen?”  Hun Brabantse families, die  regelmatig langskomen, spreken ze bijna elke dag. „Ze begrijpen inmiddels wat ons werk inhoudt”, zegt Jacobs. Lachend:   „Zeker sinds na mijn shoot met Kim Kardashian bij RTL Boulevard werd gezegd dat het echt héél bijzonder is wat ik doe.” Toen Asha 30 werd, kwamen zijn moeder en twee zusjes naar Parijs voor het feestje. „Simon Porte Jacquemus [oprichter van modelabel Jacquemus]  was er ook. M’n jongste zusje kon het niet geloven, ze werd helemaal gek. Ik heb haar aan hem voorgesteld maar ze kon bijna niet meer praten.” Jacquemus is niet de enige uit de modewereld met wie ze bevriend zijn geraakt. Straks  gaan ze naar een feest van Nicolas Di Felice, creatief directeur van modehuis Courrèges.  Met ontwerper Ludovic de Saint Sernin delen ze hond Louis, waarmee ze graag lange wandelingen maken. Het Nederlandse model Parker van Noord,  die om de hoek woont, komt geregeld FIFA spelen of helpen in Asha’s studio. „Hij vindt het leuk om met zijn handen te werken”, zegt Asha.    „We zoeken gewoon de mensen uit die lief en normaal zijn”, zegt Jacobs. „Ook om mee te werken. Als we geen goed gevoel hebben bij iemand, werken we gewoon nooit meer met die persoon. Dit werk moet vooral leuk zijn. Want uiteindelijk is het gewoon één groot verkleedfeest.” Asha met Grégory Escande, 2022 M le magazine du Monde, 2021 Asha en Jacobs 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/09/01/leuk-een-albumcover-voor-beyonce-maar-niet-haar-droomopdracht-a4139543
2022-09-01||Dankzij Glenn Martens doet Diesel er weer toe in de modewereld||‘For successful living’ staat met enorme witte letters op het rode tapijt in de showroom van Diesel in Milaan. De ironisch bedoelde  slogan stamt uit het begin van de jaren negentig, toen het Italiaanse jeansmerk   gedurfde reclamecampagnes maakte  die niet alleen de relatief dure jeans  onder de aandacht brachten,  maar ook kwesties als roken en homorechten.   Lees meer in NRC Magazine #11   De   laatste  jaren klonk de kreet wat hol. Diesel was nog altijd  erg  groot;   in pre-coronajaar 2019 was de omzet  ruim 900 miljoen euro, meer  dan de helft van de totale omzet van de Italiaanse OTB-groep, waar ook Marni, Maison Margiela, Viktor & Rolf en sinds vorig jaar Jil Sander onder vallen.  Maar  Diesels Amerikaanse tak had     surséance van betaling aangevraagd, en het merk gold allang niet meer als  toonaangevend.    In 2013  was     Nicola Formichetti, die naam maakte als de man achter de uitzinnige outfits van Lady Gaga, aangetrokken als artistiek directeur.  In de  vijf jaar dat hij aan het merk verbonden was, wist hij weinig opwindends te bewerkstelligen.       Maar het lijkt erop dat het tij is gekeerd. Grote sterren dragen  tegenwoordig  Diesel. Bij de laatste Parijse mannenmodeweek, in juni, zag je onder het publiek   opvallend vaak Diesels  nieuwe  handtas,  met een  enorme D erop, ook bij mannen. Tekenen dat het merk er weer toe doet.     Die omslag  is  te danken aan de Belgische ontwerper Glenn Martens (39), die in oktober 2020 benoemd werd tot creatief directeur.  Martens maakte  naam met Y/Project, een merk dat  spannende, radicale  kleding maakt:  truien en spijkerjacks   met extreem lange mouwen,  Uggs tot aan de liezen, ingewikkeld gedraaide poloshirts, blouses  en broeken. Kledingstukken  met trompe l’oeils.  En janties, jeans die zo klein zijn als een hoog opgesneden vrouwenonderbroekje en die in 2019 een internetsensatie waren. Zijn collecties voor Diesel zijn minder extreem, maar  evengoed  fris  en soms ook experimenteel: monumentale jassen van gesmokte of gerafelde denim, gewatteerde jeans, hooggehaakte laarzen van gebleekte denim met stras.                        Jean Paul Gaultier door Glenn Martens, haute couture-collectie voorjaar 2022. Jada Pinkett Smith droeg  deze jurk toen  haar echtgenoot Will Smith tijdens de Oscar-uitreiking Chris Rock een klap gaf. Foto Arnaud Lajeunie
 Van maandag tot en met woensdag is Martens in Milaan  voor Diesel,  de rest  van de week is hij in  zijn woonplaats Parijs,  waar ook Y/Project is gevestigd. In Parijs verplaatst hij zich per fiets en metro, in Milaan heeft hij altijd een auto met chauffeur tot zijn beschikking. En een persoonlijk assistent, die  zijn  dagen zo indeelt  dat hij elke vergadering waar hij nodig is,  kan bijwonen.       Tot voor kort werkte  Diesels ontwerpteam vanuit Breganze,  een stadje met nog geen 8.500 inwoners  op  zeventig kilometer afstand van Venetië, waar  het hoofdkantoor van de OTB-groep staat. Martens verplaatste het team naar Milaan. „Die jonge gasten hebben het altijd over jeugd en feesten, dan is het wel leuk als ze ’s avonds zelf ook echt jeugdig kunnen zijn”, zegt hij.     Martens, een tengere verschijning met een bijna engelachtig gezicht, draagt een wit T-shirt met opgerolde mouwen en een klein Diesel-logo erop, een zwarte jeans, ook Diesel, fijne kettinkjes en armbandjes van goud, een oorbel. Zijn haar is deels geblondeerd, om zijn telefoon zit een Diesel-hoesje. Het interview begint  aan een van de grote witte ‘Flintstones’-tafels van Maarten Baas  in de showroom in Milaan, en wordt voortgezet  op vliegveld Linate – het is woensdag, dus reisdag. In het halfuur dat hij onderweg is,  zoomt hij met de Chinese  editie van Wall Street Journal. Steeds als hij even buiten is, steekt hij snel een sigaret op.      Gefeliciteerd met het succes!  „Dank. Er is nog wel werk aan de winkel. Maar zoals iedereen zegt: Rome wasn’t built in one day. De inrichting van de winkels is bijvoorbeeld nog niet aangepast.” Diesel is  niet de enige die je heeft benaderd. Je bent in gesprek geweest met Versace, Alaïa…  „En Kenzo.”  Opmerkelijk genoeg werd het Diesel, het favoriete  jeansmerk van onze minister-president.  „Ah, is dat zo?  Perfect. Punt erbij voor mij. Nu  naar de koning.”  Hij lacht.  „Met mijn  opleiding aan de Antwerpse academie, met Y/Project dat heel conceptueel is en  bij het luxe-segment hoort, dacht ik zelf  ook altijd  dat ik  naar een van de grote   luxehuizen  zou gaan. Door corona ben ik daar anders over gaan denken. Ik zat de hele dag opgesloten in mijn kleine appartement – in Parijs mocht je maar een uur per dag naar buiten – en ben me gaan afvragen: is  enkel  met luxe bezig zijn wat ik  echt wil? Creatief gezien  was  ik al extreem content, bij Y/Project kan ik  maken wat ik wil. Dus, bedacht ik me, misschien kan ik meer doen met mijn leven. En toen kwam Diesel langs.     „Het was  voor mij vooral de draagkracht die dit merk heeft. Je kunt zoveel meer mensen bereiken dan  met een merk voor een geprivilegieerd  publiek. Ik was al langer met [Diesel-eigenaar en OTB-oprichter] Renzo Rosso in gesprek, hij wilde al een tijd dat ik bij OTB zou komen, en hij had het ook over een baan bij Diesel. Maar het ging altijd alleen over de prêt-à-porter, niet over het hele merk. Daarin  was ik niet geïnteresseerd, je kunt geen boodschap overbrengen met alleen kleren. Je moet ook de marketing kunnen doen, de licenties, alle producten.  Ik ontdek  nog steeds productgroepen. Zoals dildo’s!  Dan komt opeens  iemand naar me toe: we hebben een nieuw concept voor de sekstoys nodig voor dit seizoen. Een seizoensconcept, voor sekstoys?      „Ik werk nu voor   mensen over de hele wereld, mensen  die misschien niet specifiek met mode bezig zijn, maar die zich beter, sterker, geëmancipeerd willen voelen door wat ze dragen. Als je een groot publiek hebt, kun je het proces van awareness een beetje versnellen. Misschien kan ik dan ook met pensioen met het idee dat ik me niet alleen met oppervlakkige dingen heb beziggehouden.”   Hoe doe je dat, het proces van awareness versnellen?  „Jij woont waarschijnlijk in Amsterdam, ik  in Parijs, dat zijn  steden waar alles mogelijk is,  die open zijn, maar niet iedereen heeft dat. Inclusiviteit is in heel veel landen niet  vanzelfsprekend. Voor de Pride-maand hebben we een collectie gemaakt met prints van Tom of Finland [artiestennnaam  van tekenaar Touko Valio Laaksonen, bekend van zijn homo-erotische kunst]. Ik heb  veel fans in landen waar helemaal geen openheid bestaat. We zijn ook bezig met duurzaamheid…”  De productie van jeans is natuurlijk zeer belastend voor het milieu. „80 procent van wat Diesel maakt, is van katoen. 40 procent van de denim is nu ondergebracht bij de Diesel Library, een serie tijdloze modellen. De helft van de katoen die we voor de Library gebruiken is biologisch of recycled, de andere helft is  Better Cotton. We bleken denim met  ozon –  geen zuur, geen water.  40 procent van de T-shirts en sweatshirts valt onder de ‘essential jerseys’, die ook elk seizen hetzelfde zijn, en die zijn helemaal van biologisch katoen. Ook de logo’s en de prints.”   Dat heb jij allemaal  veranderd? „Dat heb ik allemaal veranderd, in de eerste zes maanden dat ik hier zat. Mijn geluk is dat Diesel  nog nooit een creative director had gehad die álles overzag, dus ze wisten niet hoe ze daarmee om moesten gaan. Ik werd als een soort God benaderd: wat ik wilde,  kreeg ik. Waarschijnlijk was ik in het begin iets te agressief, maar iedereen ging direct mee, zonder vragen te stellen.”  Je hebt ook de Mohican afgeschaft, de man met de hanenkam die op zoveel producten stond.   „De Mohican was eigenlijk geen Mohican, maar een punk, ik heb de dossiers erover uit de jaren tachtig gezien. Maar dat moet je de hele tijd uitleggen. Je speelt met vuur.”  Ik was  aangenaam verrast door een aantal schoenen die ik zag in de winkel: een modieuze pump met een mooie leren zool,  voor de helft van de prijs van de meeste  designerschoenen.  „Stap voor stap, he. Ik wil dat ze nog beter worden. Diesel  is een extreem groot bedrijf, alleen al hier werken  negenhonderd mensen. Heel veel volk dat dezelfde taal moet gaan spreken.  Maar wat we al hebben bereikt, is dat er  al echt wel iets voor iedereen is bij Diesel. Sommige stukken uit de showcollectie zijn bijna couture, maar ik vind het  belangrijk dat we ook jeans hebben van 150, 160 euro.  Een T-shirt van 40 euro is misschien   iets te goedkoop, daar kleeft nog een beetje bloed aan.”   Die tas met  grote D erop… „Ik had echt niet verwacht dat het zo snel zou gaan. Bij Y/Project proberen we al jaren een it-bag te maken. We hebben er nu pas een die goed verkoopt, de Wire Bag.” Beledig ik je als ik zeg dat ik de showstukken van Diesel van een briljante lelijkheid vind, met  de   gebleekte en gerafelde denim? „Soms is het wel tof om een beetje tacky te zijn.  Er zit een fun-factor in. Maar je hebt tacky en tacky.” Soms is het wel tof om een beetje tacky te zijn. Er zit een fun-factor in Glenn Martens  De stijl van de jaren negentig en eerste jaren van het millennium zie je er duidelijk in terug. „Dat was een periode van feest, van raves, het tijdperk van de topmodellen. Ik heb een keer gelezen, volgens mij was het in een interview met Gianni Versace, dat het fenomeen  topmodellen een reactie was op de aids-epidemie. Heel veel mensen uit de mode-industrie stierven. De topmodellen straalden gezondheid uit:  big boobs, tall, big butts. Misschien ben ik iets te ver aan het doorfilosoferen, maar ik denk dat de merken die gaan voor fun en sexy, die zichzelf niet al te serieus nemen, passen in deze  tijd, die ook heel zwaar is.”   Renzo Rosso zei in 2019 dat hij Diesel tien jaar lang had laten versloffen. Merkte je dat toen je hier kwam?  „Diesel was   erg verouderd, en de klant was mee-verouderd. Een van de eerste dingen die ik heb gedaan is de mensen hier herinneren aan de goudmijn waarop ze zitten. Diesel heeft een unieke stem: plezier maken, jezelf niet te serieus nemen, sexy zijn. Laten we dat vieren, laten we het merk vieren! En steeds, als een  leraar, herhalen: gebruik niet de punk, gebruik niet de punk. En toch is die nog een paar keer teruggekomen. Gast, ik heb je  wel  tien keer gezegd dat we die punk niet meer gebruiken.”   In februari van dit jaar was de eerste live show van Diesel, de maand ervoor had je    de show van Y/Project én  die van de eenmalige couturecollectie die je maakte voor Jean Paul Gaultier, die zijn collecties tegenwoordig laat maken door gastontwerpers. Dat moet een pittige  tijd zijn geweest.      „Ik vond  alle drie de collecties even fantastisch om te doen.  Maar het  was er een  te veel. Ik zat tegen een burn-out  aan, het  heeft anderhalve  maand geduurd voor ik   ervan was bijgekomen.” Hoe was het om couture te maken?  „Het is de droom van een ontwerper om geen grenzen te hebben. Binnen de mode is er niets dat zo raakt aan beeldende kunst als haute couture. Het gaat er niet om iemand mooier  en sexyer te maken, er is geen enkele reden om het te kopen en te dragen – nou ja, misschien voor de rode loper.  Een van de dingen die een mens een mens maakt, is helemaal op te gaan in iets dat niet noodzakelijk is. Het was een mooi avontuur, maar  één keer was genoeg.”     Twee modemerken bestieren lijkt me al  zwaar genoeg.  „Het lijkt misschien of ik een flamboyante persoonlijkheid heb en altijd in exces ga bij alles wat ik doe. Maar ik ben  heel gestructureerd, ik heb altijd  een plan B en een plan C. Als mijn plan voor de show of een collectie boven budget is, stort mijn wereld niet in, omdat ik altijd een alternatief achter de hand heb. Ik ben altijd gefocust en vasthoudend geweest. Toen ik op de academie zat, vroegen mijn grootouders: maar wat ga je doen als je klaar bent? Ik zei: ik ga naar Parijs en begin mijn eigen merk en later neem ik nog een ander merk over. Ik heb altijd geweten waar ik terecht zou komen.        Het lijkt misschien of ik een flamboyante persoonlijkheid heb, maar ik ben heel gestructureerd „Als kind was ik bijna altijd bij mijn  opa en oma. Van hen, de ouders van mijn moeder,  heb ik mijn  arbeidsethos meegekregen.   Mijn opa was beroepsmilitair, hij heeft in de Tweede Wereldoorlog nog meegevochten als soldaat. De opvoeding was er heel, eh, militair. Gedisciplineerd, veilig. Elke dag om vier uur koffie, om half vijf een appel. En met heel veel onvoorwaardelijke liefde. Het was eigenlijk fantastisch. Ze leven allebei nog, ze zijn  97 en 98.”   De ouders van Glenn Martens   scheidden toen hij drie  was. Hij en zijn vijf jaar   oudere broer  – die brandweerman en stationschef is in Brugge – woonden officieel bij zijn moeder, een verpleegster die in de weekenden werkte als schoonmaker om bij te verdienen. Zijn vader, die rechter was, zag hij een weekend per twee weken. Met hem bezocht hij musea. „Zijn vader was een  kunstenaar, Michel Martens, hij maakte glas-in-lood. Hij was het cliché  van een   jarenzeventigkunstenaar, megalomaan en véry open minded.”       Je vader had  een goede baan. Was de alimentatie niet goed geregeld, dat je moeder ook moest schoonmaken?  „Het was een afschuwelijke scheiding, een echte vechtscheiding, ze hebben de ene na de andere rechtszaak gevoerd, ik denk dat het vijftien jaar heeft geduurd. Ik was op school ook het enige kind met gescheiden ouders. Maar ik  heb er eigenlijk heel weinig last van gehad.”  Voordat je naar de modeafdeling van de academie in Antwerpen ging, deed je een opleiding  binnenhuisarchitectuur.  „Ik was me er op de middelbare school helemaal niet van bewust dat mode iets is dat je kunt studeren. Ik was ook eigenlijk helemaal niet bezig met mode. Ik was geïnteresseerd in archeologie, geschiedenis.   Maar toen ik op mijn achttiende klaar was,  realiseerde ik me  dat ik misschien toch iets te praktisch was ingesteld om mijn hele carrière lang aan een bureau te zitten. Ik wilde wel iets creatiefs doen, maar ik had geen idee wat. Interieurvormgeving was creatief, maar niet té. Ik kom uit Brugge hè,  een echte provinciestad, een bubbel eigenlijk, er gebeurt niks. Ik zat  op een traditionele katholieke school en  een katholiek jongenskoor.  Ik wist niets van hedendaagse muziek, van hedendaagse kunst. Toen ik bij Interieurvormgeving belandde in Gent, is mijn wereld  opengegaan. Radiohead, wat is dat?  „Ik was 21 toen ik afstudeerde, veel te jong, dus ik wilde nog verder studeren. Ik had de Antwerpse academie leren kennen via school,  we hadden het gebouw bezocht in het kader van een  studieproject en ik vond het heel mooi, en het leek me ook wel tof om mode te studeren. Ik ben er binnen geraakt  met binnenhuisprojecten en vakantiefoto’s.  De eerste twee jaar waren heel zwaar. Ik had nog  nooit iets genaaid. Ik was altijd de slechtste van de klas, tot in het derde jaar, toen was ik opeens de beste.”  Na zijn afstuderen kreeg hij een baan bij Jean Paul Gaultier – wat „fantastisch was”, temeer daar hij niet de middelen had om stage te lopen in het dure Parijs – de gebruikelijke entree in de internationale modewereld.   Klikte het  met Gaultier? „Ik was  een junior designer, hè. Ik zag hem wel, maar ik praatte  niet met hem. Toen degene  die me had aangenomen werd ontslagen, moest ik ook weg.”  Hij kwam terecht bij  Yohan Serfaty, de oprichter van Y/Project.  Y/Project  bestond nog niet,   Serfaty had nog een mannenmodemerk onder zijn eigen naam. Toen de investeerder  zich terugtrok, was Martens zijn baan kwijt en  begon hij zijn eigen merk, Glenn Martens. Hij  deed er freelance opdrachten naast.  Serfaty begon Y/Project,  met een andere investeerder, Gilles Elalouf.  Het  bestond twee jaar toen Serfaty in 2013 overleed aan kanker.  Leek je eigen merk  al op Y/Project? „Het was iets soberder. Gestroomlijnde, lange silhouetten. Vlaamse Madonna’s, Hans Memling-achtige figuren. Tot ik dacht: waarom alles zo serieus? Toen kwam er een beetje meer quirkiness in. Maar pas bij Y/Project ben ik echt de grenzen gaan opzoeken.” Was je de enige kandidaat om Y/Project over te nemen?  „Er was een hele lijst. Ik denk dat Gilles mij heeft gekozen omdat ik met Yohan had gewerkt. Maar ook omdat ik  heel goedkoop was.”  Ik herinner me nog de eerste show van Y/Project die ik zag. Ik weet niet meer of jij er al zat en wanneer het precies was, wel dat ik het   somber vond. En dat er veel leer in zat.  „Dat was Yohan dan nog. Dark.  Y/Project was een ongelooflijk moeilijk merk om over te nemen, alles lag in duigen en iedereen was in de rouw. Uit respect voor hem en iedereen om hem heen ben    ik de eerste twee seizoenen dicht bij zijn wereld gebleven.  Hij was  extreem charismatisch, en een ontwerper die vooral werkte voor zichzelf. Maar ik ben  Yohan niet, ik kon die persoon niet in mijn ontwerpen blijven laten zien. Ik   ben ook vrouwenmode gaan maken voor Y/Project, en  er steeds meer van mezelf in gaan steken. Ik ben  toen ook gestopt met mijn eigen merk.” De stukken van Y/Project zijn vaak enorm ingewikkeld: meerdere boorden, overal ritsen en openingen. Je hebt bijna een gebruiksaanwijzing nodig om te weten hoe je ze aan moet trekken. „Soms, als het kledingstuk erg gecompliceerd is, zit die er ook bij. Tenminste: dan staat op het etiket op wat voor verschillende manieren je het kunt dragen.” Wat is de  filosofie achter de gecompliceerdheid van de ontwerpen?  „Het idee is dat je jezelf steeds opnieuw de vraag stelt: hoe wil ik eruit zien, hoe wil ik vandaag mijn kleren dragen?  Want er zijn altijd meerdere manieren waarop je onze kledingstukken kunt dragen,  en niet een daarvan is de beste. Het kan heel chic en gelikt zijn, maar ook heel trashy en deconstructed.   „We zeggen in de studio regelmatig tegen elkaar: gaan we dit echt doen? En dan is het van: waarom niet? Er zijn   dingen voorbijgekomen op de catwalk die esthetisch totaal niet verantwoord waren. Dat was ook de bedoeling! We kijken steeds hoe ver we kunnen gaan, of er een andere manier is waarop een kledingstuk kan worden gemaakt. Het heeft een tijd geduurd  voor mensen het snapten, maar de   afgelopen  twee seizoenen zijn we steeds met 50 procent gegroeid. Alle celebrities dragen Y/Project. Ik denk dat er een reactie gaande is tegen  Instgram-mode  met al die grote logo’s. Er staat weleens een logo op een kledingstuk van Y/Project, maar ik zou er nooit een op een  simpel kledingstuk zetten.”  Bij Diesel   zie ik  veel logo’s. „We hebben een hoop dingen die het goed doen op sociale media. Maar de T-shirts en jeans uit de Library dan weer niet, omdat er geen grote logo’s opzitten. We hebben er een campagne voor gemaakt met Toni Braxton. Met iemand als zij”   –  Braxton was in de jaren negentig  een van de grote r&b-sterren – „ kun je met een basic product ook veel engagement op sociale media krijgen.”   Moest je wennen aan het werken voor Diesel? „De stap was  vrij gemakkelijk, moet ik zeggen.    Het grote verschil met Y/Project is dat Diesel een actief merk is.  Je kunt Y/Project aan naar de supermarkt, maar het is er niet voor bedoeld.  Diesel moet je  elke dag kunnen dragen – de catwalkcollectie is maar 20 procent van wat we maken –  en daarom moeten het  simpele kledingstukken zijn. Het experiment zit daarom  niet in de constructie, maar  in het materiaal en de bewerking ervan.”   En aan het leiden van zoveel mensen?   „Als creative director moet je  ontwerper zijn, maar ook  politicus,   zakenman,  kunstenaar,  colorist, marketingman. En mode is geen joyride. Elke dag is een struggle, er zijn zoveel dingen om te doen. Er werken wereldwijd vierduizend mensen bij Diesel.  Ik voer grote veranderingen door, en  daarbij moet ik rekening houden met al die mensen.  Een grote fout kan gevolgen hebben voor veel families.   Die verantwoordelijkheid is het zwaarst. Het is veel makkelijker om met een klein team te werken; bij Y/Project werken dertig mensen.  Ik probeer het niet te zwaar te nemen, want als je er te veel aan denkt, blokkeer je. Maar ik  heb  veel slapeloze nachten en veel migraine gehad.” Wat doe je om te ontspannen?   „Ik probeer werk en privé gescheiden te houden. Ik houd van de modeweken en de cocktailparty’s en alle andere dingen die erbij horen, maar soms moet ik iets doen dat er helemaal niets mee te maken heeft. Voor mijn werk vlieg en reis ik ook heel veel.  Ik zorg ervoor  dat ik een keer per maand Parijs uitkom, om te  kamperen of te wandelen.”  Heb je een relatie? „Nee, ik ben single. Hopelijk niet te lang! Al weet ik niet  hoe  en waar ik iemand moet tegenkomen.” Hij kijkt om zich heen in de vertrekhal van Linate, waar hij op het punt staat de Privium-ingang te nemen naar zijn gate.   „Misschien hier op het vliegveld?” Foto Oliver Hadlee Pearch||https://www.nrc.nl//nieuws/2022/09/01/mode-ontwerper-glenn-martens-merken-die-gaan-voor-fun-en-sexy-passen-in-deze-zware-tijd-a4139555
2022-09-01||Een matige drinker die echt een andere bijnaam verdient||



Lees meer in NRC Magazine #11



 Lees meer in NRC Magazine #11 De ‘ijzeren-kruis-begonia’ wordt hij ook wel genoemd, de Begonia masoniana, vanwege het roodbruine kruis op zijn felgroene, bobbelige bladeren. Een merkwaardige naam, die verwijst naar een omstreden Duitse militaire onderscheiding. Het IJzeren Kruis werd in 1813 in het leven geroepen door  Frederik Willem III, destijds koning van Pruisen. In de Tweede Wereldoorlog werd het eremetaal een symbool van de nazi’s, die er een hakenkruis op afbeeldden. Na 1945 is het nooit meer uitgereikt. Hoog tijd, als je het mij vraagt, voor een nieuwe bijnaam voor deze begonia. Waarom bijvoorbeeld niet de ‘rode-kruis-begonia’? En dan bij elke plant die wordt verkocht een euro aan het Rode Kruis doneren. Als kind bestierde ik overigens een tijdlang een door mij bedachte organisatie: ‘Het Groene Kruis’. (Dat er ooit een gelijknamige vereniging had bestaan voor thuiszorg en wijkverpleging wist ik destijds niet.) Het doel ervan was het redden van planten. Bij het tuincentrum kocht ik van mijn zakgeld het meest armetierige frambozenstruikje en verzorgde hem met zo veel liefde en aandacht dat hij daarna jarenlang de heerlijkste frambozen gaf. Een afgebroken vetplanttak legde ik letterlijk in de watten, waarna hij  worteltjes kreeg – ik voelde me een plantendokter met magische krachten. Wie een ‘ijzeren-kruis-begonia’ in huis wil halen, doet er goed aan de plant niet te veel en niet te weinig water te geven Helaas hield dat gevoel niet lang stand. De laatste jaren leggen mijn planten regelmatig het loodje, doordat ik ze ofwel te veel water geef (nog altijd denk ik met pijn in mijn hart terug aan de yucca waarvan de stam begon te schimmelen) of ze met liefdevolle verwaarlozing laat verdrogen. Mijn magische groene vingers lijken uitgewerkt.  Voor mij voorlopig dus geen nieuwe kamerplant – eerst maar eens de al aanwezige exemplaren in leven proberen te houden. Wie wel een ‘ijzeren-kruis-begonia’ in huis wil halen, doet er goed aan de plant niet te veel en niet te weinig water te geven: de soort gedijt het beste in licht vochtige grond. ‘Geniet, maar drink met mate’ is een slogan die  ook voor kamerplanten opgaat.  Meer afleveringen 
				Plant
			 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/09/01/een-matige-drinker-die-echt-een-andere-bijnaam-verdient-a4139541
2022-09-01||Twee diehard skateliefhebbers veroveren de wereld met hun streetwearmerk||



Lees meer in NRC Magazine #11



 Lees meer in NRC Magazine #11 Ric van Rest (34) en Peter Kolks (38) waren net geland in Tokio en onderweg naar hun hotel, toen ze opeens op zeven kolossale schermen de reclamecampagne voor hun collectie in samenwerking met het Britse modehuis Burberry  – de reden van hun bezoek aan Japan –  voorbij zagen komen. Op de Shibuya Crossing, het drukste kruispunt ter wereld. „Bizar”, zegt Van Rest,  weer thuis in Amsterdam. „Net als de rest van de trip. We werden  behandeld als sterren. Op het lanceringsfeest stonden mensen in de rij om ons te ontmoeten. Twee meisjes die goud en brons hadden gewonnen met skateboarden op de Olympische Spelen,   een Japanse soapster met 5 miljoen volgers op Instagram.” Handen schudden, een praatje maken, op de foto – en door naar de volgende. Peter Kolks: „Een dag later stonden we opeens met onze koppen op het Instagram-account van de Japanse Vogue.” Dat is eigenlijk niks voor de oprichters van skatemerk Pop Trading Company, die zich het comfortabelst voelen op de achtergrond. Op de website van ‘Pop’, zoals ze het meestal noemen, zijn hun namen nergens te vinden en wie de meer dan tweeduizend foto’s op hun Instagram-account  doorploegt, komt ze precies één keer tegen: op een groepsfoto. Kolks is de prater van het stel, Van Rest geeft normaal  geen interviews („Ik heb gewoon geen behoefte om mijn naam overal te zien staan”).  Pop Trading Company houdt kantoor  in een grote, oude loods in Amsterdam-Noord, omringd door hippe restaurants als Corner Store en Klaproos. Tegen de muren staan metershoge stellages met dozen vol kleding. Kolks en Van Rest hebben zeven vaste medewerkers en werken daarnaast met een handvol freelancers. Hun collecties hangen in meer dan honderd winkels verspreid over de hele wereld, met het Verenigd Koninkrijk en Japan als grootste markten. Sinds 2018 hebben ze een eigen winkel op de Amsterdamse Wallen.  Allebei komen ze uit een dorp in het oosten van het land: Ric van Rest uit Dieren, Peter Kolks uit Silvolde. Twee diehard skateliefhebbers, die van jongs af aan elke vrije minuut op een skateboard doorbrachten. Van Rest kocht zijn eerste skateboard op zijn tiende, samen met zijn moeder bij Gsus, de Arnhemse skateshop die later uitgroeide tot een internationaal kledingmerk. „Dat was toen een heel coole winkel waar ze de beste skateboardmerken importeerden en ook vinyl verkochten”, zegt hij. „Ik keek op tegen de jongens die daar werkten en kocht de skateboardvideo’s die zij me aanraadden.” Videobanden waarop bekende skaters hun nieuwste trucs lieten zien, Van Rest en Kolks hadden er  stápels van. „Als het regende en je niet kon skaten, ging je binnen honderd keer dezelfde video’s kijken. Daar haalden we onze inspiratie uit voor nieuwe skatetrucs, maar ook voor kleding en muziek.” Mode speelt een grote rol in de skatewereld. „Het draagt bij aan je eigen stijl, en een eigen stijl is heel belangrijk”, zegt Van Rest. „Je kunt een heel moeilijke truc doen, maar als  die niet stylish wordt uitgevoerd, dan heeft het minder waarde dan een makkelijke truc die met veel stijl wordt uitgevoerd.”  Als het regende en je niet kon skaten, ging je binnen honderd keer dezelfde skatevideo’s kijken Ric van Rest en Peter Kolks   Kolks spaarde voor een FC Milan-voetbalshirt omdat zijn favoriete skater, Amerikaan Gino Iannucci, er ook een droeg. Van Rest: „Toen ik een jaar of dertien was vond ik Chad Muska supervet, een Amerikaanse skater die heel erg over de top was. Hij had altijd een boombox op zijn schouder en een basketbalshirt aan. Toen heb ik natuurlijk ook een basketbalshirt gekocht.” Als hij een  kledingstuk wilde dat hij niet kon betalen, maakte zijn moeder het voor hem na.  Kolks skate nog af en toe, Van Rest moest stoppen nadat hij op zijn zeventiende zijn knie had gebroken. Ze leerden elkaar kennen in Frisco, een skatewinkel in Arnhem waar Kolks manager was en waar Van Rest als vaste klant elke week  kwam als het koopavond was. „Het was een klassieke skateshop waar je kon hangen en je vrienden tegenkwam”, zegt van Rest. „Ik bleef er elke donderdag avondeten. En als het druk was hielp ik Peter.” Later ging hij er ook werken. Kolks rondde  een mbo-opleiding groothandel af. Van Rest maakte z’n middelbare school nooit af. Ze werkten allebei jarenlang bij skatewinkels; eerst als verkopers, later als managers en inkopers. Pop Trading Company richtten ze op in 2013, toen ze  in de Benelux de distributie gingen doen voor een aantal nieuwe skatemerken, waaronder Palace. „We waren toen dus ook echt een trading company”, zegt Kolks. Het woord Pop kozen ze omdat het in veel talen goed klinkt. „En het betekent springen met je skateboard. Als je een nieuw board hebt, heeft het veel ‘pop’ en kun je hoger springen. We  hadden in Arnhem een superklein hokje dat we als kantoor gebruikten. Daar kwamen we elke maandagavond samen, na ons werk in skatewinkels.”    Nog voor  ze hun eigen modelijn begonnen, richtten ze het Pop Skate Team op, waar gemiddeld zo’n twintig Nederlandse skaters deel van uitmaken.  Die geven ze kleding cadeau – eerst nog van de merken die ze  vertegenwoordigden –  en ze nemen hen mee op reisjes naar Europese steden om  skatevideo’s  te maken, die ze uitbrengen op de site van het beroemde Amerikaanse skatemagazine Thrasher. Eén van de skaters, Noah Bunink, hield er een modellencontract aan over.  De  eerste eigen collectie (voor najaar  2016) werd gemaakt met hulp van bevriend  ontwerper Gino Hanssens,  die inmiddels ‘head of design’ is. De belangrijkste skatewinkels van Europa hapten meteen toe. Kolks: „Slam City Skates in Londen, Streetmachine in Kopenhagen, Lockwood in Antwerpen – dat netwerk hadden we dankzij ons distributiewerk al. En de winkel van [skatemerk] Supreme in Parijs, daar stond maar één rekje met kleding van andere merken, dus het was heel speciaal dat wij daar tussen hingen.” Van Rest: „De meeste skatemerken verkochten standaard-T-shirts van Fruit of the Loom of Gildan met een eigen opdruk. Dus wij  begonnen met T-shirts van zwaar katoen, met dubbele stiksels op de mouw, zodat ze er meteen uitsprongen in de vaak nogal volle rekken in skatewinkels.” „We wilden een meer grown-up skatemerk zijn”, zegt Kolks. „Dat is ook gewoon onze persoonlijke smaak,  we houden ook van luxere mannenmode.” Typisch Pop: een klassiek skate-jasje uit de jaren negentig (kort, met klepzakken, meestal uitgevoerd in stug katoen), maar dan gemaakt van Harris Tweed. Of een wijde skatebroek met zakken, uitgevoerd in luxe velours. Het eerste jaar   waren de bestellingen nog niet groot genoeg om  aan de minimale aantallen te komen die ze van hun Portugese fabriek moesten afnemen. „Dus we kochten zelf ook een hoop kleren in, die we vervolgens uitdeelden aan ons team en andere mensen in  onze community. Mijn vader, die onze boekhouding deed, vond dat gestoord. Hij   begreep ook niet  waarom we zo veel in  video’s en events investeerden. Maar dat maakte ons niets uit. We verdienden ons geld nog met werken in winkels, dit was een passieproject.”  Het werd serieus toen ze werden voorgesteld aan Greg Hewitt, die vanuit Parijs  mannenmodemerken in het middensegment vertegenwoordigt en dat ook voor Pop Trading Company wilde doen. „Maar dan moesten we wel elk half jaar naar Paris Fashion Week komen”, zegt Van Rest. „Er waren helemaal geen andere skatemerken die daaraan meededen, dus we moesten er even over nadenken.” Ze zeiden ja, maar besloten elk seizoen hun hele skateteam mee naar Parijs te nemen, zodat ze er meteen nieuwe foto’s  en video’s konden maken. „Overdag praten we in de showroom met inkopers van chique winkels, ’s avonds drinken we biertjes op straat met het skateteam.”  Ze organiseren elk seizoen een feestje waarvoor de hele Parijse skatescene uitgenodigd wordt. „Het samenbrengen van de skate-community is nog steeds het belangrijkst”, zegt Kolks. Tijdens hun eerste seizoen in Parijs hapte meteen high-end mannenmodewebshop Mrporter.com toe, waar ze in het najaar van 2017 een exclusieve mini-collectie uitbrachten. Van Rest: „Stonden we op hun website in de lijst met merken tussen  Polo Ralph Lauren en Prada.”  Dat snelle succes is deels te danken aan het netwerk van showroombaas Greg Hewitt, zegt Kolks. „Hij kent echt iedereen in de Londense modescene. Hij was laatst nog getuige op de bruiloft van de hoofd-inkoper van Mrporter.com.” Ric van Rest (links) en Peter Kolks
 Pop begon op het moment dat streetwear een steeds belangrijkere inspiratiebron werd voor grote modehuizen. Die werken nog altijd graag samen met streetwearmerken om te laten zien dat ze weten wat er speelt onder jonge mensen. Zo kwam Burberry ook bij Pop terecht. Het modehuis had recentelijk gebroken met z’n lokale licentiepartner – die jarenlang eigen collecties maakte voor de Japanse markt – en het heft weer in eigen handen genomen. „Ze wilden verjongen”, zegt Van Rest. „Omdat wij het goed doen in Japan, vroegen ze ons.”  Het team van Burberry liet ons compleet ons eigen ding doen Peter Kolks  Het duo is drie keer naar het Londense hoofdkantoor van Burberry geweest. Creatief directeur Riccardo Tisci hebben ze niet ontmoet. Kolks: „We werkten met zijn designteam, maar hij heeft wel alles goedgekeurd. Er was één piepklein logootje dat hij uiteindelijk wilde aanpassen, verder had hij nergens commentaar op. Zijn team was fijn om mee te werken, ze lieten ons compleet ons eigen ding doen.” Het duo ontwierp ondermeer een blurry variant van Burberry’s beroemde ruit, geïnspireerd op nachtfoto’s van de Japanse skatecultuur – in Tokio is skaten overdag  verboden. Burberry bracht de collectie behalve in Japan ook in China en heel Europa uit. Pop doet  meer collabs. Ze ontwierpen schoenen met Converse, Camper, Adidas en New Balance, en kleding met Carhartt WIP en het Japanse Minotaur. Ze werkten ook met onverwachtere kandidaten als illustrator Joost Swarte (bekend van zijn The New Yorker-covers) en al meerdere keren met de erven van Dick Bruna. Dat resulteerde in bijvoorbeeld een corduroy skatebroek met kleine, geborduurde Nijntjes en T-shirts waarop het konijn uit de ‘O’ van het Pop-logo kruipt. Collecties die in Japan, waar ‘Miffy’ ongekend populair is, steeds razendsnel uitverkocht zijn. Eind september komt de eerstvolgende collab uit: drie paar schoenen in samenwerking met skateschoenenmerk Vans. De  huidige najaarscollectie bevat prints die gemaakt zijn door kunstenaar Rop van Mierlo, die met waterverf logo’s van hun favoriete skatemerken uit de jaren negentig heeft nageschilderd – het type nerdy skate-referentie dat in bijna elke Pop-collectie terugkomt.  Van Mierlo kennen ze nog van het skaten, zoals eigenlijk de meeste mensen met wie ze werken. „Daardoor voelt het nog steeds niet écht als werk”, zegt Van Rest. ||https://www.nrc.nl//nieuws/2022/09/01/twee-diehard-skateliefhebbers-veroveren-de-wereld-met-hun-streetwearmerk-a4139560
2022-09-01||Zwart zo zwart dat het je in je gezicht slaat||In de Netflix-serie Uncoupled, over  een makelaar  die wordt verlaten door zijn vriend, vertelt een rijke klant van hem op een feestje dat ze vijftien outfits had klaargelegd om te dragen. Uiteindelijk koos ze voor de zwarte, en daar heeft ze  spijt van. Ze ziet eruit, vindt ze zelf,  alsof ze „op een bezemsteel hierheen is gevlogen”. Het fragment zegt  veel  over de status van een zwarte outfit. Zwart  geldt tegenwoordig vooral als een  basiskleur, een ondergrond voor iets uitbundigers. Helemaal zwart is saai,  somber,   of, nou ja, hekserig.         Het is al  veertig jaar geleden dat zwart voor  de laatste keer  werd uitgeroepen   tot modekleur.  Tot  eind jaren negentig bleef zwart dominant  – niet zo gek dat  het  enigszins uit de gratie is geraakt.   De populariteit van Instagram heeft zwart ook geen goed gedaan: felle kleuren doen het beter op een klein scherm. Er is  nu een generatie  volwassen  geworden voor wie zwart   nooit het toppunt van stijl is geweest – tenzij ze emo zijn.     Toch is  zwart nooit  verdwenen, alle pogingen van donkerblauw, grijs, wit, beige  en  bruin ‘het nieuwe zwart’ te maken ten spijt. Geen modewinkel die geen zwart verkoopt. Er zijn vijftigers  die sinds hun tienerjaren hoofdzakelijk in het zwart hebben gelopen of in elk geval bijna altijd iets zwarts aanhebben,  en voor wie een  zwartloze dag  iets memorabels is. Wie  gewend is aan zwart komt er  moeilijk van los.       De grote aanjagers van de zwarte golf waren   de Japanse ontwerpers  Yohji Yamamoto en Rei Kawakubo van Comme des Garçons, die allebei in 1981 hun Parijse debuut maakten. Beiden waren dol op  geheel zwarte outfits.   Kawakubo’s   eerste Parijse show bestond  zelfs helemaal uit   zwarte outfits, die groot,   gedeconstrueerd en   bewust  ‘armoedig’ waren.  Wat tot flink  wat verontwaardiging leidde maar, zoals dat gaat,  de mode radicaal  veranderde. Martin Margiela en Ann Demeulemeester  traden  in de jaren tachtig in de voetsporen van de twee Japanners. Ook vele, vele andere ontwerpers en merken bekeerden zich tot zwart.   Binnen jeugdculturen als  punk en new wave was zwart rond 1980  al een tijdje  geliefd.  Zwart is  nacht, duisternis, dood en rouw,  en is dat al heel lang – reeds de oude  Romeinen, schrijft John Harvey in zijn boek Men in Black (1997),  droegen zwart als ze aan het rouwen waren, de Grieken liepen in het zwart mee in    begrafenisstoeten.   Voor tieners    en twintigers was zwart  de perfecte weerspiegeling van een donkere   toekomstverwachting, en bovendien   een goede    afrekening met het bruin-oranje-beige palet van de softe jaren zeventig. Een volwassen kleur,  ook: kleine kinderen zie je zelden in zwart.   Zwart werd de kleur van de underground, de mode- en de kunstwereld. Zelfs toen zwart begin  jaren negentig z’n weg vond naar de  massamarkt, bleef dat zo.      Modewet: als iets wordt verguisd, is een wederopstanding  zelden  ver weg. Matthew M. Williams, de ontwerper  van Givenchy en het bij jongeren  geliefde Alyx, is bijvoorbeeld dol op zwart met zwart.   Bij   Balenciaga,  een merk dat ook een jong publiek heeft, of in elk geval jonge fans, zijn  de laatste seizoenen veel   geheel zwarte outfits te zien. Op straat zie je niet alleen emo’s, maar ook modeminnende  jongeren weer vaker helemaal in het zwart.     Er zijn vijftigers  die sinds hun tienerjaren hoofdzakelijk in het zwart hebben gelopen of in elk geval bijna altijd iets zwarts aanhebben Een goed moment  voor de nieuwe  modetentoonstelling in het Kunstmuseum in Den Haag:   Balenciaga,  meesterlijk zwart. Geen expositie over het huidige  Balenciaga, maar dat van oprichter Cristóbal Balenciaga zelf, de Spaanse ontwerper die het huis in 1919  begon in San Sebastián  en  het vanaf 1937  voortzette in Parijs. Hij sloot de deuren van zijn salon in 1968, vier jaar voor zijn dood op 77-jarige leeftijd. Zijn  carrière lang  maakte hij   uitsluitend haute couture.       Op  de tentoonstelling, die eerder  te zien was in  Musée Bourdelle in Parijs en het  Kimbell  Art Museum in het Amerikaanse Fort Worth,    worden uitsluitend  zwarte ontwerpen getoond. De enige kleuren komen  van een lint, een bontrandje  of een ander detail. Balenciaga maakte  kleding in andere kleuren dan zwart en hij gebruikte ook  gedessineerde stoffen, maar zwart was favoriet. Hij was de eerste moderne ontwerper die zo radicaal koos voor zwart.     Anders dan de ontwerpers die de kleur tien jaar na zijn dood  omarmden, hield  Balenciaga niet van  zwart  om de rouwassociaties  die de kleur  oproept. „Voor hem was zwart  een middel om zich te kunnen concentreren op vorm”, zegt  Miren Arzalluz,   directeur van Palais Galliera, het Parijse modemuseum dat de tentoonstelling  samenstelde.  Tussen 2006 en 2013 was ze  curator van   Museo Cristóbal Balenciaga in Getaria, de geboorteplaats van Balenciaga en die van haar. „Bij een zwart kledingstuk is er niets dat afleidt van het silhouet.” Ook zijn toiles,  proefmodellen,  voerde hij uit in zwart katoen in plaats van het gebruikelijke wit.       Balenciaga is beroemd    om zijn uitgesproken, vaak   geometrische     vormen: rokken als twee ballonnen op elkaar, een avondcape als een grote bol, een mouwloze jurk in de vorm van een driehoek, van achter langer dan van voren, alles altijd perfect uitgevoerd. Een van zijn topstukken  is de ‘4-sided cocktail dress’ uit 1967, een jurk die van vier kanten gezien een trapezevorm heeft en is gemaakt van   gazar, een stijve zijden stof die speciaal voor hem werd ontworpen  en die berucht is omdat ’ie moeilijk te verwerken is. De jurk ‘hangt’ met twee kettinkjes aan de schouder. Het is  niet het soort ontwerp  dat in eerste instantie bedoeld is om een vrouw  mooier te maken, eerder is het een draagbaar sculptuur: elegant,  maar dwingend. De  kleur draagt daaraan bij.  Imagoconsulenten en kleuradviseurs  mogen  graag vertellen dat zwart hard en oud maakt en  donkere kringen onder de ogen benadrukt, zeker bij mensen die geen donkere ogen en natuurlijk donker haar hebben. Voor de echte liefhebbers   is het  nooit een punt geweest. Iedereen die zwart draagt, weet best dat je huid meer gaat stralen van paars, blauw of wit. Je draagt zwart niet om er mooier van te worden,  maar omdat je van zwart houdt.  Zwart is een kleur – als we het voor het gemak een kleur noemen, want het wordt net als wit gezien als een non-kleur – die in de natuurlijke omgeving  eigenlijk  niet voorkomt, en daarom altijd opvalt, ook al knalt het niet.      Nou ja: dat zwart  afkleedt, om dat ouderwetse woord maar eens te gebruiken,  kan  een mooie bijvangst zijn.   ‘Het zwart is  zo zwart dat het je in je gezicht slaat”, schreef de Amerikaanse Harper’s Bazaar in 1938 over Balenciaga’s  eerste show in Parijs. „Dik, Spaans zwart, bijna fluwelig, een sterrenloze nacht.”   Balenciaga  was niet verantwoordelijk voor het introduceren van zwart „als kleur van elegantie en niet van verdriet”, zoals Arzalluz het omschrijft.    Chanel was in 1926   met haar  eerste  petite robe noire gekomen, tot op de dag van vandaag een klassieker. Westerse mannen   kleedden  zich vanaf de jaren dertig van de negentiende eeuw al steeds   zwarter. Eerst de jas, daarna de broek en aan het eind van het decennium ook de das. „Alsof we allemaal naar een of andere begrafenis gaan”, zei dichter Charles Baudelaire (1821-1867) daarover. Niet dat hij dat een probleem vond. „Een eenvormig rouwuniform is een teken van gelijkheid.”  ‘Balenciaga’s zwart is  zo zwart dat het je in je gezicht slaat. Dik, Spaans zwart, bijna fluwelig, een sterrenloze nacht’ Modieuze vrouwen begonnen zwart  aan het eind van die eeuw te dragen, vooral  in de avond. Societyvrouw Virginie  Amélie Avegno Gautreau draagt op  het schilderij Madame X, van de  Amerikaanse schilder John Singer Sargent, een zwarte  jurk  die overduidelijk niets met rouw van doen heeft: mouwloos, diep uitgesneden, de smalle schouderbandjes  versierd met steentjes. Rond  de eeuwwisseling   werd zwart ook geliefd bij werkende vrouwen, met name vrouwen die  nieuwe beroepen als telefoniste of typiste hadden, of in een winkel werkten, zegt  Madelief Hohé, modeconservator bij het Kunstmuseum. „Voor hen was zwart een manier om er als vrouw netjes en neutraal uit te zien.” De inspiratie voor Chanels kleine zwarte jurkje kwam van   hen, aldus Hohé.  De geschiedenis van zwart als modekleur gaat nog verder terug. Al eind  vijftiende eeuw werd aan het  Spaanse hof  zwart  buiten de rouw gedragen. Zwarte kleding  was  een  statussymbool in Spanje, want duur.  Om een diepe tint zwart te krijgen, waren meerdere verfbaden nodig. Bovendien werden   de verfstoffen vaak van  de  andere kant van de wereld  gehaald.   De Spanjaarden namen de zwarte  mode mee naar Nederland. Voor de  protestantse Nederlanders was  het dragen van de kostbare maar ingetogen kleur  „een bescheiden manier  om te laten zien dat je geld had”, zegt Hohé.  „Voor mij zit in de kleur zwart een verbondenheid tussen Nederland en Spanje.”  Was het gebruik van zwart voor  Balenciaga   ook  een  uiting van zijn Spaanse identiteit? Zelf heeft de notoir persschuwe   ontwerper  er nooit iets over gezegd.  Wel had hij een groot archief met  Spaanse kleding uit de negentiende eeuw, grotendeels zwart. In de achttiende eeuw werd in Spanje veel kleur werd gedragen. Na de  Franse invasie in 1808 werd zwart een manier om de eigen identiteit te benadrukken.                    Iedereen die veel zwart draagt,  weet dat zwart lang niet altijd even zwart is: er bestaat bruin zwart, rood zwart, groen zwart, grijs zwart en zwart zwart. Glanzend zwart is anders dan mat zwart. Voor de preciezen  onder de zwartliefhebbers combineert zwart daarom niet altijd per se goed met zwart, maar het maakt zwart ook een rijkere   kleur dan veel mensen denken. Balenciaga maakte optimaal gebruik van de  nuances binnen zwart. De  wollen bovenkant van een jurk heeft een  andere kleur dan de zijden  rok ervan,   een satijnen  strik vormt een spannend contrast  met het matte zwart  van een fluwelen jurk. Pailletten en kralen  weerkaatsen het licht en maken zwart feestelijk,  stoffen met driedimensionale, ingeweven dessins brengen verschillende nuances zwart bijeen.      De ontwerpen van Cristóbal Balenciaga laten nog iets anders zien.  Tijdloosheid is een kwaliteit die graag wordt toebedeeld aan goede mode uit de twintigste eeuw, en weinig mode uit die tijd  is zo goed als die   van Cristóbal Balenciaga. „De meester van ons allemaal” noemde Christian Dior hem, en je begrijpt  nog altijd waarom.    Zwart, ook als het  niet op het hoogtepunt van zijn populariteit is, is zelden echt ouderwets. Voor wie duurzamer met mode om wil gaan, is zwart  een zegen Maar de gekleurde stukken van Balenciaga zijn toch net een tikje minder tijdloos dan zijn zwarte (en oké, zijn witte). Zeker sinds er  geen ijzeren roklengtewetten en andere strenge stijldictaten meer bestaan, is er niets dat  mode zo dateert als kleur – die  roze pakken voor vrouwen die dit voorjaar   zo in de mode waren, zijn volgend jaar vooral erg 2022. Maar zwart, ook als het  niet op het hoogtepunt van zijn populariteit is, is zelden    echt ouderwets. Voor wie duurzamer met mode om wil gaan, is zwart  een zegen.    Hoe indrukwekkend  en inspirerend de ontwerpen van Cristóbal Balenciaga ook zijn, na   zoveel jaar  zwarte mode is het onmogelijk nog  helemaal te voelen hoe gedurfd  Balenciaga’s keuze voor zwart was.  Toch is het nog steeds mogelijk om met zwart een statement te maken.            In 2021 bezocht Kim Kardashian in een geheel zwarte outfit, die ook haar gezicht bedekte, het Met Gala in New York.    De  outfit – korte strakke jurk met sleep, legging die overliep in laarzen, handschoenen, gezichtsbedekking –  leek zowel een   verwijzing  naar  de donkere (corona)tijd, als een   commentaar op beroemdheid:  Kardashian was anoniem  en  dankzij haar uitgesproken  vormen herkenbaar tegelijk. Het is  een van de interessantste modemomenten van de laatste jaren.     De outfit werd ontworpen  door Demna, sinds 2015  verantwoordelijk voor Balenciaga. Demna (zijn achternaam gebruikt hij niet meer)  heeft verklaard  een groot bewonderaar te zijn van Cristóbal Balenciaga, maar ook dat het „nergens op slaat   elk seizoen een ballonjas te maken à la Balenciaga”, of überhaupt te proberen zijn perfectionisme te benaderen. Wat Demna wel heeft begrepen: hoeveel impact kleding kan hebben, als er niets is dat afleidt van het statement.  Vanaf 24 september, Kunstmuseum  Den Haag ||https://www.nrc.nl//nieuws/2022/09/01/zwart-is-altijd-wel-in-de-mode-a4139563
2022-09-01||Een gietijzeren vijzel van Bruno Ninaber van Eyben||Heimwee kun je krijgen naar de twee decennia dat zowel de straatkrantverkoper als de minister-president ontwerpen van Bruno Ninaber van Eyben op zak had. We hebben het over de periode 1982-2001, de jaren van de door hem ontworpen guldenmunten.  In talloze portemonnees zaten stuivers, kwartjes, guldens en knaken met een gestileerd silhouet van een iets omhoog kijkende koningin Beatrix. Ninaber van Eyben (1950) ontwierp ook de Nederlandse zijde van de eerste euromunten, met een kleinere Beatrix omringd door een sterrenhemel, maar die wekken minder nostalgie op. Lees meer in NRC Magazine #11 Ninaber van Eybens   ontwerpen zijn beroemd, hijzelf is slechts bij ingewijden bekend. Dat is het lot van de functionalist, de maker van stille, dienstbare ontwerpen die tot in de kleinste details zijn doordacht. „Meer zou onnodig zijn, minder onmogelijk”, is zijn variant op het bekende ‘less is more’-credo.  Zijn werkwijze leidde tussen 1973 en 1984 tot drie nog altijd modern aandoende horloges, waarvan het halshorloge – een klokje aan een rubberen koord – is opgenomen in de collectie van het Museum of Modern Art in New York. Voor Randstad ontwierp hij  diverse relatiegeschenken, zoals een bonbonnière en een  papercliphouder. En deze vijzel, een eindejaarsgeschenk bij de millenniumwisseling voor de 40.000 medewerkers van het uitzendbureau. Ninaber van Eyben heeft een showroommodel beschikbaar gesteld. De kom is gemaakt bij een Nederlandse ijzergieter, de stamper van esdoornhout komt uit Italië. Om te voorkomen dat kruiden blijven plakken aan het metaal is de vijzel in Zweden met olie ingebrand. De rand van de kom is een handgreep. Veel praktischer dan een stenen vijzel, zegt hij. Hij hoopt  dat zijn ontwerp uitnodigt tot fijne maaltijden en gastvrijheid. Tot 15 september kunt u via ribbensgeeftdoor@nrc.nl laten weten waarom u deze vijzel graag wilt hebben. De mooiste motivatie wint. In het volgende nummer van NRC Magazine  maken  we de winnaar bekend. De door Jan van der Vaart ontworpen blokjesvaas uit het vorige Magazine is voor Carla van Egmond, die in juni een hersenbloeding kreeg. „Van de fysiotherapeut moet ik in blokjes gaan denken: door de dag in blokjes in te delen moet er weer wat rust in mijn hoofd komen. Deze vaas kan me  helpen herinneren het rustig aan te doen.” Meer afleveringen 
				Ribbens geeft door
			||https://www.nrc.nl//nieuws/2022/09/01/een-gietijzeren-vijzel-van-bruno-ninaber-van-eyben-a4139995
2022-09-01||Conditie en alertheid vereist in De Bodyguard. Toch zag niemand dat Hans Klok voorbij fietste||Er stonden mensenlevens op het spel woensdagavond. In De Bodyguard  bij WNL moesten tien kandidaten eerst hun eigen lichaam afbeulen voor ze als beloning  dat van een ander mogen beschermen. En in Five Days Inside bij RTL5 zagen we revalidatie-verplegers oneindig geduldig bezig met mensen die bijna het leven lieten. Hoe meer dreiging van criminelen, wappies of boze burgers, hoe meer werkgelegenheid voor beveiligers. Ministers en journalisten, beroemdheden en burgemeesters, Tweede Kamerleden en schrijvers kunnen niet meer over straat zonder een paar opvallende onopvallenden in hun buurt.  De Bodyguard  voorziet in de toenemende vraag  door vast tien kandidaten klaar te stomen voor het vak. Welmoed Sijtsma (van Op1) is de presentator van het programma dat qua genre ergens tussen een talentenjacht en een survivalprogramma inzit. De trainers zijn Nico en Malcom, zij ontlenen hun status als veiligheidsexpert aan de beroemde body’s die ze beveiligden (Lady Gaga, Martin Garrix). Ze  beginnen hun spoedcursus met fysieke afmatting. Je hoeft geen 2 meter te zijn en 120 kilo om een goede beveiliger te zijn, zeggen de mannen. Als je maar  alert bent, vindingrijk en fit. Dus hardlopen in het rulle zand. Kandidaat Henk, 2 meter en 120 kilo, redt het nauwelijks. Niemand zag dat hij achterbleef: iedereen nog een rondje,  nu  mét Henk. Bingo, een kandidaat gaat al over z’n nek. Goochelaar Hans Klok  kwam ondertussen langs fietsen, er stond een man in een konijnenpak langs de weg, een meisje met rode ballonnen kwam voorbij. Bijna niemand zag het.    Daarna kwam het aan op handigheid, discretie en doorzettingsvermogen. Twee aan twee moesten de kandidaten  een tafel reserveren voor een beroemdheid in een Amsterdams restaurant. Best leuk om te zien wie zich door de restaurantbaas liet afpoeieren of juist verleiden om de naam van hun  beroemdheid prijs te geven. Maar mij duurt het allemaal net even te lang. Na vijf keer hetzelfde riedeltje in het restaurant plus de evaluatie daarna, kende ik de zichtlijnen en nooduitgangen wel. Dan het lijfsbehoud in Five Days Inside. Interessante locatie: de afdeling voor vroegintensieve neurorevalidatie in Tilburg. Presentator Eddy Zoëy pakte zijn koffer in om er vijf dagen te verblijven, en vertelde tegen de camera dat het  heftig zou worden met de comapatiënten die daar lagen. Die lagen er niet, wel mensen die uit coma waren, maar nog bij lange na niet bij bewustzijn. Heftig, vond Eddy Zoëy. En dat was het ook. Drie net volwassen jongens waren er terechtgekomen na een auto-ongeluk. Nog een verkeersslachtoffer, een moeder, haar meerijdende zoon was er vanaf gekomen met een hersenschudding. En dan nog een  man die van de trap was gevallen, op zijn haarloze schedel geen winkelhaak maar een  kledingrek aan littekens.  Maar wat nou zo  jammer is, je zou zo graag meer willen horen van de ouders, familie  of het verplegend personeel. Maar dat is de opzet van het programma niet. Het gaat óók om de presentator die als een soort thermometer op een locatie wordt binnengebracht. De kijker kijkt door zijn ogen, en daarna vertelt hij ons nog eens wat hij zag én wat daarvan de weerslag op hem is. En veel meer dan wat algemeenheden kun je dan niet verwachten. Ja, natuurlijk moeten we onze „blessings” tellen en blij zijn dat onze familieleden niet in coma liggen. Ongetwijfeld is het  leven van de ouders veranderd in een „nachtmerrie waaruit je niet wakker wordt”.  Ik twijfel niet aan de oprechtheid van Eddy Zoëy, die zal menen wat hij zegt en hij leek echt  aangedaan door wat hij zag. En nogmaals, het is een goed gekozen locatie en knap dat  de tv-ploeg er zo lang mocht filmen. Maar liefst zou je zelf kijken en voelen, zonder tussenkomst van een  levend klankbord.    
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/09/01/conditie-en-discretie-vereist-in-de-bodyguard-maar-soms-duurt-het-net-te-lang-a4140420
2022-09-01||Sri Lanka en IMF bereiken akkoord over lening van 2,9 miljard dollar||Noodlijdend Sri Lanka en het Internationaal Monetair Fonds (IMF) hebben donderdag een akkoord bereikt over een lening van 2,9 miljard dollar (2,9 miljard euro). Het bedrag moet bijdragen aan het stabiliseren van de Sri Lankaanse economie, die al maanden in diepe crisis verkeert. In ruil voor de lening moet het land een aantal hervormingen doorvoeren. Zo zal het belastingstelsel moeten worden aangepast: de inkomstenbelasting moet „progressiever”, de vennootschapsbelasting en btw-heffingen moeten breder. Het IMF wil bovendien dat de impact van de huidige crisis op de „armen en kwetsbaren” wordt verzacht door de sociale voorzieningen te verbeteren. De overeenkomst is nog niet definitief: de top van het IMF moet deze nog goedkeuren. Al maanden verkeert Sri Lanka in een economische crisis, volgens analisten de ergste sinds de onafhankelijkheid in 1948, met maatschappelijke onlusten en (gewelddadige) protesten tot gevolg. De toeristische sector werd geraakt door de bomaanslagen in Colombo in 2019 en de coronapandemie kwam daar nog overheen. Vervolgens veroorzaakte de oorlog in Oekraïne grote prijsstijgingen van producten als olie en andere brandstoffen, wat veel Sri Lankanen raakt. ||https://www.nrc.nl//nieuws/2022/09/01/sri-lanka-en-imf-bereiken-akkoord-over-lening-van-29-miljard-dollar-a4140418
2022-09-01||Serena Williams door naar derde ronde US Open||Serena Williams (40) is door naar de derde ronde van de US Open in New York na haar zege op de Estse tennisser Anett Kontaveit, de nummer twee van de wereld. De wedstrijd eindigde in 7-6 (4), 2-6, 6-2. De 23-voudig grandslamwinnares eindigde de partij na 2 uur en 27 minuten met een lovegame, op de service van Kontaveit. Na afloop van de wedstrijd zei Williams niet verbaasd te zijn over haar overwinning. „Ik ben gewoon Serena. Hoe ik het gedaan heb? Nou, ik ben best een goede speler.” In de derde ronde neemt Williams het vrijdag op tegen de Australische Ajla Tomljanovic. Ook komt ze donderdag samen met haar zus, Venus Williams, uit in het dubbelspel. Enkele weken geleden zei Williams in een Vogue-artikel na te denken over het einde van haar tenniscarrière en fantaseerde ze over ‘Serena 2.0’. Hoewel ze geen specifiek moment noemde waarop ze wil stoppen, liet ze weten dat haar afscheid als tennisster nadert. Aangenomen wordt dat deze US Open haar afscheidstoernooi is, al blijft ze hier geheimzinnig over. „Ik ben daar behoorlijk vaag over geweest, hè”, zei Williams. En: „Ik blijf vaag, want je weet het nooit.”||https://www.nrc.nl//nieuws/2022/09/01/serena-williams-door-naar-derde-ronde-us-open-a4140417
2022-09-01||Atoomagentschap op weg naar kerncentrale terwijl omgeving wordt beschoten||Een groep experts van het Internationaal Agentschap voor Atoomenergie (IAEA) is donderdagochtend op weg naar de door Rusland bezette kerncentrale van Zaporizja in Zuid-Oekraïne, terwijl de omgeving rondom de centrale wordt beschoten. Rafael Grossi, hoofd van het agentschap, heeft tegen persbureau Reuters gezegd dat het bezoek aan de centrale doorgaat ondanks „toegenomen militaire activiteit in het gebied”. Rusland en Oekraïne beschuldigen elkaar van de beschietingen. „Nu we zo ver zijn gekomen, stoppen we niet”, aldus Grossi. De missie van de veertienkoppige IAEA-delegatie begon eerder deze week. Donderdag legt de groep het laatste deel af: de experts reizen van de Oekraïense stad Zaporizja naar de plaats Enerhodar, die de kerncentrale huisvest en sinds maart door Rusland wordt bezet.  Afgelopen maanden werd ‘Zaporizja’, de grootste kerncentrale van Europa, meermaals beschoten, waardoor grote vrees ontstond voor een onveilige situatie. Grossi noemde het risico op een nucleaire ramp als gevolg van die beschietingen eerder „zeer reëel”. Naar het bezoek van het atoomagentschap werd lang uitgekeken. Omdat de centrale in bezet gebied ligt, moeten de onderzoekers het front oversteken. Oekraïne en Rusland moesten daarom allebei de veiligheid van de veertienkoppige delegatie garanderen voordat deze kon vertrekken. Dat vergde een onderhandelingsproces dat weken in beslag nam.  Sommige landen hopen dat het agentschap de crisis rond de centrale kan oplossen, maar Grossi temperde deze verwachtingen. „We hebben een zeer belangrijke taak uit te voeren: de werkelijke situatie inschatten en zo goed mogelijk helpen om de situatie te stabiliseren.”||https://www.nrc.nl//nieuws/2022/09/01/atoomagentschap-op-weg-naar-kerncentrale-terwijl-omgeving-beschoten-wordt-a4140416
2022-09-01||Brand Mariapeel onder controle, mogelijk nog een aantal dagen nablussen||De brand in natuurgebied de Mariapeel nabij het Limburgse dorp Griendtsveen lijkt sinds woensdagavond onder controle. De brandweer is aan het nablussen, wat mogelijk nog een aantal dagen in beslag neemt. Dit meldt de veiligheidsregio Limburg-Noord. Tot nu toe is zo’n veertig hectare van het natuurgebied verbrand. Het vuur werd woensdagochtend ontdekt door een vogelspotter. In de loop van de dag breidde de brand zich snel uit. Om die te blussen is een groot aantal blusvoertuigen, enkele defensiehelikopters en een team gespecialiseerd in natuurbrandbestrijding ingezet. Volgens Omroep Brabant kregen omwonenden het dringende advies hun huis te verlaten, maar leken de meeste bewoners daar de noodzaak niet van in te zien.  De 42 hectare natuur die woensdag werd verwoest, is een fractie van de 710 hectare natuur die twee jaar geleden in het aangrenzende natuurgebied de Deurnsche Peel verloren ging. De brand woedde toen vijf dagen en bleef daarna nog twee maanden smeulen. Dit was voor Nederland de grootste natuurbrand in de afgelopen decennia. ||https://www.nrc.nl//nieuws/2022/09/01/brand-mariapeel-onder-controle-mogelijk-nog-een-aantal-dagen-nablussen-a4140415
2022-09-01||Gorbatsjov, de intellectueel die zijn land per ongeluk uiteen zag vallen|| Michail Gorbatsjov, de laatste president van de Sovjet-Unie, overleed dinsdag op 91-jarige leeftijd. In het buitenland wordt hij gevierd als de man die de weg plaveide voor het uiteenvallen van de Sovjet-Unie. Veel Russen verwijten hem juist het Russische imperium te hebben verkwanseld, vertelt Ruslandkenner Hubert Smeets. Wat is de erfenis van Gorbatsjov?||https://www.nrc.nl//nieuws/2022/09/01/gorbatsjov-de-intellectueel-die-zijn-land-per-ongeluk-uiteen-zag-vallen-a4140414
2022-09-01||VN beschuldigen China van &#8216;ernstige mensenrechtenschendingen&#8217; tegen Oeigoeren||China heeft zich schuldig gemaakt aan ernstige mensenrechtenschendingen tegen de Oeigoeren in de autonome regio Xinjiang. Dat staat in een langverwacht rapport van de Verenigde Naties dat woensdagavond werd gepubliceerd.  In het rapport stellen onderzoekers dat ze geloofwaardig bewijs van marteling hebben ontdekt. Volgens hen worden de rechten van Oeigoeren en andere islamitische minderheden aan banden gelegd door een „systeem van willekeurige detentie”. Ook stellen ze dat de gevangenen in de zogenaamde „heropvoedingskampen” worden mishandeld en dat sprake is van seksueel geweld. Ook bestaan volgens de onderzoekers serieuze aanwijzingen dat de Oeigoeren gedwongen medische behandelingen krijgen, waaronder gedwongen anticonceptie.  In het rapport stellen de VN dat China onmiddellijk stappen moet ondernemen om „alle individuen die willekeurig van hun vrijheid zijn beroofd” vrij te laten. Hoewel de VN zeggen dat niet met zekerheid kan worden vastgesteld hoeveel mensen door de regering werden vastgezet, schatten mensenrechtenorganisaties dat meer dan een miljoen Oeigoeren worden vastgehouden in de regio Xinjiang, die in het noordwesten van China ligt.  De Chinese regering, die het rapport van tevoren inzag, ontkent de beschuldigingen en zegt dat de kampen bedoeld zijn om terrorisme te bestrijden.  Aan het rapport werd drie jaar lang gewerkt. De publicatie werd meerdere keren uitgesteld, mede omdat China druk uitoefende op de VN om het document niet uit te geven. Peking noemde het rapport een door het Westen georganiseerde „farce”.  De publicatie werd ook uitgesteld omdat Michelle Bachelet, de Hoge Commissaris voor de Mensenrechten van de VN, haar bevindingen van een zesdaagse reis door Xinjiang nog in de publicatie wilde verwerken. Op die reis kreeg ze onlangs veel kritiek, omdat ze een publiekelijke veroordeling van het geweld tegen de Oeigoeren achterwege liet. ||https://www.nrc.nl//nieuws/2022/09/01/vn-beschuldigd-china-van-ernstige-mensenrechtenschendingen-tegen-oeigoeren-a4140413
2022-09-01||In Zandvoort kun je blijkbaar niet hardop zeggen dat je tegen de Formule 1 bent||De terreinwagen  onder de rolstoelen, zo kun je het voertuig  noemen waarop Bastiaan Toorenent zich voortbeweegt.  De  theatermaker   lijdt aan een stoornis aan de zenuwen, waardoor zijn benen op onverwachte momenten  uitvallen. Dankzij de  ‘balansrolstoel’ – een compact wagentje  met dikke banden – kan hij gewoon  de mulle  zandpaadjes in de duinen achter zijn huis  op, om zijn twee honden uit te laten.    Tot drie weken geleden, toen was er ineens een hek. Het Kraansvlak, zoals het duingebied achter Toorenents huis heet, was   niet meer toegankelijk. Reden: de Dutch Grand Prix, waarvan dit weekend de tweede editie in deze eeuw wordt verreden. Het circuit ligt een kilometer verderop. Toorenent gaat de verslaggever voor door de duinen, op zijn balansrolstoel. Na een meter  of 200 stuiten we op  de hekken. „Ik snap dat ze in het weekend van de race willen voorkomen dat mensen stiekem gaan kijken, maar waarom moet het gebied zo lang van te voren al dicht?” Toorenent is niet de enige inwoner uit zijn wijk die zich opwindt  over de afzetting van dit openbare gebied, zegt hij. „Ik heb meerdere buurtbewoners gesproken, ook Formule 1-fans, die zich afvragen: wat is dit nou?”  Zandvoort heeft er zin in, de tweede Dutch Grand Prix. Na de succesvolle editie van vorig jaar – stralend weer, soepele organisatie, zege van  Max Verstappen    – is het zelfvertrouwen in ’s lands oudste badplaats groot. Je ziet het meteen als je   het dorp binnenrijdt:  de wit-met-zwartgeblokte Grand Prix-vlag wappert aan ontelbaar veel gevels.        „Fenomenaal”, vond Peter Tromp de editie van vorig jaar.  Zelf draaide  de voorzitter van de lokale ondernemersvereniging en – tot voor kort – uitbater van  een kaashandel „het slechtste weekend van het jaar”, vertelt hij  in de opslagruimte van zijn voormalige winkel.   Sindsdien  heeft hij net als de andere  middenstanders „écht de vruchten geplukt” van alle   internationale aandacht voor Zandvoort. „Sinds 1981 heb ik nog nooit zo’n goed seizoen gehad.”  De mobiele toiletten staan klaar voor de Grand Prix. Foto Aurelien Goubau 
 De terugkeer van de Formule 1, zegt Tromp,  „heeft Zandvoort op een fantastische manier op de kaart gezet.”  Waren bewoners en ondernemers vorig jaar  nog  een tikje  afwachtend, bij deze editie  laten ze alle reserves varen. De Grand Prix  van komend weekend  wordt nog groter en drukker dan vorig jaar, toen de organisatie vanwege coronabeperkingen een derde van de tickets plus de volledige randprogrammering moest  schrappen. Van donderdag tot en met zondag (de dag van de race) worden op het circuit alleen al zo’n 400.000 bezoekers verwacht. In het dorp zijn podia met live muziek, een reuzenrad en een kartbaan voor kinderen.   Wat  bijdraagt aan de plaatselijke  voorpret, is dat de natuurbeschermers    zich deze keer gedeisd houden.   Vorig jaar diende vijf dagen voor de race nog een kort geding  tegen de organisatie van de Dutch Grand Prix, over de stikstofuitstoot tijdens het evenement. Dit jaar maakt Stichting Duinbehoud, een van de procedurerende partijen,  geen gang naar de rechter, laat directeur Marc Janssen weten. In plaats daarvan wacht Duinbehoud  het hoger beroep af van twee zaken bij de Raad van State. Zandvoort heeft  zich collectief achter de Grand Prix  geschaard, zo lijkt het. De  bewoners die  niets met Formule 1 hebben of de mensenmassa’s liever kwijt dan rijk zijn, houden op dit moment even strategisch hun mond. Zandvoortenaren hangen massaal de F1-vlag uit. Foto Aurelien Goubau  Dat geldt niet voor Bastiaan Toorenent. Als GroenLinkser is hij principieel tegenstander van autoraces: slecht voor milieu en natuur. Hij weet ook dat hij in Zandvoort tamelijk alleen staat in die opvatting – en hij gunt de andere Zandvoortenaren hun feestje. Hij begrijpt zelfs  dat de lokale GL-fractie, waarvoor hij sinds vorig jaar ondersteunend werk doet, destijds  vóór een gemeentelijke subsidie aan de Grand Prix stemde. „De druk was zo hoog dat ze bij een tegenstem niets meer voor elkaar hadden gekregen in de raad.”    Wat hij níet snapt, is dat je in Zandvoort blijkbaar niet hardop kunt zeggen dat je  tegen de Formule 1 bent. Nadat hij op twee besloten Zandvoortse Facebookgroepen foto’s had geplaatst van de hekken in de duinen, kreeg hij naar eigen zeggen tal van scheldpartijen in de commentaren en in zijn mailbox – waaronder „bedreigingen met een pak rammel”. Toch is hij niet van plan zijn mond te houden, zegt Toorenent. „Ik ben niet bezig met wat anderen vinden van wat ik zeg.” Hoe zit het nou precies  met de hekken op het Kraansvlak? Een woordvoerder van het Zandvoortse gemeentebestuur laat weten dat er „vele kilometers hekken in het duingebied geplaatst”  worden, „en dat doe je niet in een paar dagen”. Organisator Dutch Grand Prix zegt dat  het plaatsen van hekken drie weken van te voren „niet extreem vroeg”  is „bij zo’n mega-evenement”.  De hekken, zegt een woordvoerder, zijn ook  „een signaal”   voor mensen die  stiekem het circuit op zouden willen glippen op de dag van de race. „Ze moeten weten dat ze er niet heen kunnen.” Zowel de gemeente als de Dutch Grand Prix vindt het „heel vervelend”  als Zandvoorters overlast ervaren van de hekken. Voor dat laatste is een oplossing gevonden. Bastiaan Toorenent neemt de verslaggever mee naar een clandestiene opening in het hek. Met dank aan een opstandige  buurtbewoner en diens gereedschapskist, vertelt hij.  De hondenbezitters en andere wandelaars uit Nieuw-Noord kunnen alsnog de duinen in. „Verderop zit nog een opening”, zegt Toorenent terwijl hij op  zijn rolstoel  door het hek glipt.  „Steeksleutel nummer zeventien.”        Foto Aurelien Goubau||https://www.nrc.nl//nieuws/2022/09/01/de-natuurbeschermers-houden-zich-nog-even-gedeisd-in-zandvoort-a4140395
2022-09-01||Column | ‘Wat voor anderen een borrel is of een joint, is voor jou een klap in je gezicht’||Begin deze eeuw was er een periode waarin ik, wanneer de combinatie van het leven, mijn persoonlijkheid en de puberteit me te veel werd, mezelf weleens een mep in het gezicht gaf. Niet ter afstraffing maar om even, door de schok van de tik, me uit een stemming of een piekerlus te halen. Ik schoot ervan wakker, dacht van hé, waar ben ik mee bezig, ik moet ophouden, zowel met mezelf te slaan als met te malen.  Het werkte altijd, maar het was natuurlijk slechts een tijdelijke oplossing in plaats van een constructieve. Ik deed het steeds vaker tot ik op mijn negentiende mijn neus zo’n oplawaai gaf dat er een stortvloed aan bloed over mijn lippen en kin klaterde. Toen besloot ik hulp te zoeken.  Inmiddels heb ik al decennia geen toevlucht meer gezocht in mijn handen, maar soms jeuken ze, vooral in tijden waarin ik nog maar een fragment van mezelf ben. Een zieke vader, onzekerheid over de energierekening, al het gedoe in het land, en pats, de palmen beginnen te weer branden. Soms praat ik er met mijn zus-de-psycholoog over. „Het is gewoon een soort verslaving”, zegt ze dan. „Wat voor anderen een borrel is of een joint, was dit jouw uitweg uit je hoofd. Je zult, net zoals alle afgekickten, je hele leven moeten uitkijken voor een terugval. Het is niet anders.” Ik dacht aan hoe ik ooit met sigaretten was gestopt. Ik stelde me gewoon voor dat ik er een opstak en denkbeeldige wolken uitblies. Dat hielp. Een tijd terug kreeg ik verdrietig nieuws over iemand van wie ik veel houd. Ik dacht terug aan dit denkbeeldige paffen, en opeens gaf ik mezelf een denkbeeldige tik. Het hielp, dat was het ergste. Tegelijkertijd met de rust kwamen me opeens alle vroegere, échte klappen voor de geest. Hoe ik me er ooit in verstopte zoals vroeger een dief een kathedraal invluchtte, de plek waar criminelen niet konden worden opgepakt omdat daar het kerkelijk recht gold en niet het wereldse. De klap werd dan een grote deur die met een knal dichtsloeg en zo de chaos buitensloot. Even was het donker en zag je sterretjes, maar dan bloeiden er vanuit het duister opeens hele rozenvensters en altaren op, begonnen stenen beelden te gloeien in waxinelicht.  Terwijl in de verte kraakbeen brak, dijde de kerk dan verder uit tot één groot stiltegebied. Tand en bot maakten plaats voor lucht. Even was je verlost van alles wat je op de hielen zat. Even gutste het hier en nu in warme golven over lippen en kin.  Even was er vrede, ook al was het denkbeeldig. ||https://www.nrc.nl//nieuws/2022/09/01/schuilkerk-a4140386
2022-09-01||Column | De VVD zoekt een voorzitter, ‘leuk joh’||Eric Wetzels (63), eigenaar van een bedrijf in fluorplastic, zei in april tegen Mark Rutte dat hij zich kandidaat zou stellen als voorzitter van de VVD. Ze waren op het landgoed van vastgoedhandelaar Cor van Zadelhoff in Breukelen voor een etentje met ministers en Kamerleden van de VVD: honderd ondernemers betalen elk jaar drieduizend euro om erbij te zijn, het geld is voor de VVD. Rutte zei dat Wetzels dat zeker moest doen. Leuk joh. Zo doet Rutte dat. Het verbaasde Wetzels ook niet dat het hoofdbestuur van de VVD daarna met een andere, eigen kandidaat kwam: oud-burgemeester van Maastricht Onno Hoes, nu voorzitter van de belangenorganisatie van makelaars. In de selectiecommissie (vijf mensen) zaten drie leden van het hoofdbestuur en Hoes is al waarnemend voorzitter. Het ging, zegt Wetzels op dinsdagmiddag in zijn kantoor, dus zo: „Wij van het hoofdbestuur adviseren het hoofdbestuur om iemand voor te dragen van het hoofdbestuur.” De leden stemmen vanaf half september en in de VVD zoals die in de tijd van Rutte is geworden – risicomijdend, Wetzels noemt het „flets” – wint de kandidaat van het hoofdbestuur. Maar ik hoor van VVD’ers dat het deze keer anders zal gaan. En niet alleen omdat de integriteitscommissie van de VVD nu onderzoekt of Onno Hoes wel lobbyist voor de makelaars én partijvoorzitter kan zijn. Sinds een meerderheid van de leden tegen de stikstofplannen stemde van VVD-minister Christianne van der Wal, op een congres in juni, is er onrust in de VVD. Volgens Eric Wetzels is „de geest uit de fles”. De leden willen geen „klapmachine” meer zijn, hij belooft dat de VVD met hem als voorzitter zal luisteren naar ideeën en felle discussies zal toestaan waarvan de partijtop nu nog denkt dat die door kiezers worden gezien als „onenigheid”. Op het congres had hij zich geërgerd aan de „krampachtigheid” waarmee de Tweede Kamerfractie probeerde om de motie over stikstof tegen te houden. Hij is vóór de plannen, maar stemde ertegen. Het klinkt stevig, maar als je Wetzels op dinsdagavond ziet rondlopen op een partijbijeenkomst over asiel, in Driebergen: voorzichtig, bijna verlegen, vraagt hij aan VVD’ers wat ze van hem verwachten als voorzitter. Een raadslid begint over „de VVD-bubbel in Den Haag” die onder elkaar baantjes en functies verdeelt. Er is iemand die dualisme wil: „Sophie Hermans propageert nu kabinetsbeleid.” Een ander ziet „traditionele VVD-kiezers afhaken”. Na 12 jaar compromissen sluiten om mee te regeren „herkennen ze de partij niet meer”. In de zaal zit Wetzels naast een man met grijze krullen, geruit overhemd. „Een groep senioren”, zegt hij, „ziet jou wel zitten.” De man zegt ook tegen Wetzels dat hij een idee heeft voor de asielopvang: „Spuit zand op in de zee en zet alle asielzoekers op dat eiland.” Wetzels lacht. Maar was het een grap? „Ik hoop”, zegt hij aan het eind van de avond, „dat ik ook steun heb bij mensen die wat positiever denken.”||https://www.nrc.nl//nieuws/2022/09/01/de-vvd-zoekt-een-voorzitter-leuk-joh-a4140411
2022-09-01||Opinie | Radslag||Vanuit mijn raam zie  ik  het speelplein van een basisschool. De kinderen spelen buiten. Er komen langzaam twee politieagenten aanlopen. Grote breedgeschouderde mannen, allebei een bonkig kaal hoofd, een heeft een flinke baard. Ze zien er indrukwekkend uit. De politieagenten spreken de kinderen –  ik schat ze een jaar of 7 – aan. Ik stel me voor dat de kinderen met ontzag naar de politieagenten kijken. Dan maakt de agent met de  baard  een fraaie ouderwetse radslag op straat samen met twee meisjes. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/09/01/radslag-a4140388
2022-09-01||In het midden||Horizontaal:1.  Fryslân __! 5.  __ Klytsjko, burgemeester van Kiev 9.  Veluws dorp 10.  Trap je liever niet in 12. Dirty __’ man, Three Degrees 13.  Geestelijk leider 14.  Tegenstrijdige aansporing 16.  Opschudding 17.  Aanwijzing 19.  Betalen Brazilianen mee 22.  Dienstkleding 25.  Zo leest u dit 26.  Past na bloed of hand 28.  Vliegend schiereiland 29.  Won in 1994 en 1999 de US Open 30.  Zendt Bid, bedank, bewonder uit 31.  Blue __ Records 32.  Hup 33.  Wordt 60 vandaag 34.  Dua die New Rules zong  Verticaal: 1.  ‘Coalitie en kabinet bereiken akkoord over __’ 2.  Familielid 3.  ‘Grote natuurbrand in de __’ 4.  Evenwel 5.  Bouillon 6.  Boosheid 7.  Franse top 8.  ‘__ stijgt naar nieuw record’ 11.  Van belang 15.  Droogstaanders 18.  steenhuispuzzels.nl, bijvoorbeeld 20.  A Christmas __ 21.  Past na kerk of drank 23.  Dragen ondernemers af  24.  Waarschuwingskleur 26.  Sterkedrankkwaliteit 27.  Kachelonderdeel  Oplossing puzzel 31 augustus.  Horizontaal: 1. SIMON 5. BAGDAD 10. ANIMAL 12. RISE 13. HURST 15. RIVALEN 17. URI 18. MELA 22. AART 24. ACE 25. NOTATIE 27. DORTE 29. NICK 30. DNJEPR 31. WRATJE 32. RAYON   Verticaal: 1. SCHUD 2. MARIA 3. ONS 4. NITRAAT 5. BLIEP 6. GRAAN 7. DIL 8. ASELECT 9. DEN 11. ARMSTEN 14. URINOIR 16. VLEDDER 19. NAAKT 20. CARRY 21. REEËN 23. RIDE 25. NNW 26. TCA 28. OPA  In het midden: DIANA SPENCER ||https://www.nrc.nl//nieuws/2022/09/01/in-het-midden-a4140383
2022-09-01||ThuiskokShawarma van oesterzwam||Verwarm de oven voor op 180 graden. Rooster in een koekepan zonder olie, op middelhoog vuur de  kardemom, kruidnagel, piment, het korianderzaad en komijnzaad tot de kruiden beginnen te geuren. Verwijder de schil van de kardemompeulen en vang de zaadjes op. Maal de  specerijen samen met de peperkorrels in een vijzel of koffiemolen. Voeg de kaneel, gemberpoeder, kurkuma en sumak toe aan de vijzel of molen en meng. Veeg de oesterzwammen schoon met wat keukenpapier en scheur in reepjes. Bestrooi met lekker veel zout. Besprenkel het geheel met de olijfolie en wrijf dit goed in. Wrijf het specerijenmengsel goed in alle stukken oesterzwam en verdeel over een met bakpapier bekleede bakplaat. Halveer de tomaten en leg erbij. Rooster het geheel in het midden van de oven in circa 25 minuten goudbruin en licht krokant. Snijd voor de salade de geroosterde tomaat fijn en meng met de ui en peterselie. Beleg de flatbreads met de oesterzwam, salade en thorshi. Vouw een uiteinde naar binnen en rol strak dicht. Gril de flatbreads in circa 2 minuten per kant in een pan zonder olie op middelhoog vuur. Leg hiervoor iets zwaars (zoals een vijzel) op de flatbreads of druk aan zodat het brood een platte rol wordt. Serveer direct. VOOR 4 BROODJES: Voor de kruidenmix: Voor de leffet-shawarma: Sara Shawkat Noomi Fontaine Uitgevers 256 blz. € 33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/09/01/thuiskokshawarma-van-oesterzwam-a4140380
2022-09-01||Sudoku van donderdag 1 september 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/09/01/sudoku-a4140378
2022-09-01||Hiphopband De Likt stopt na bijna tien jaar||De Nederlandstalige hiphopband De Likt, bekend van onder meer het nummer ‘Ja Dat Bedoel Ik’, stopt na bijna tien jaar. Dat heeft het drietal Jordy Dijkshoorn, John van Beek en Giorgi Kuiper woensdagavond bekendgemaakt op Instagram. „We hebben zo’n beetje elke zaal en elk festival gezien en er keihard van genoten.” Vrijdag presenteert de band een nieuw album in het Rotterdamse poppodium Annabel. Hierna beginnen Dijkshoorn en Kuiper aan hun laatste tour met het streven om er „een onvergetelijk einde van te maken”. Producer Van Beek gaat niet mee met de tour, omdat hij binnenkort voor het eerst vader wordt. Toen we begonnen waren we „drie jonge pikkies”, blikken de mannen op Instagram terug. De drie ontmoetten elkaar op de popacademie in Rotterdam. In 2015 braken ze door met hun single ‘Ja Dat Bedoel Ik’, die werd beloond met de Rotterdam Music Award. Hun futuristische funkgeluid en teksten over drugs, vrouwen en uitgaan werden zowel in Rotterdam als de rest van het land goed ontvangen. De drie trokken van club naar club, werden uitgenodigd bij televisieprogramma De Wereld Draait Door en de radioshow van Giel Beelen op 3FM. Ook speelden ze op festivals als Lowlands, Paaspop en de Zwarte Cross. In 2017 moest de band noodgedwongen een stap terug doen nadat Dijkshoorn in het ziekenhuis belandde. De pauze was van korte duur: het jaar daarop maakte De Likt met het album De Derde een comeback in poppodia, clubs en op festivals. Eigenlijk zou het nieuwste album uitkomen in 2020, maar vanwege de coronapandemie werd de lancering uitgesteld.||https://www.nrc.nl//nieuws/2022/08/31/hiphopband-de-likt-stopt-na-bijna-tien-jaar-a4140412
2022-09-01||Dessens’ dubbelrollen bij de Groningse gaswinning lagen ingewikkeld||Het behartigen van de belangen van de Staat bij de gaswinning stond voor hem altijd voorop. Maar de veiligheid in Groningen was niet zijn verantwoordelijkheid. Die publieke taak was belegd bij het Staatstoezicht op de Mijnen, zei Stan Dessens, jarenlang een belangrijke speler in het zogenoemde ‘gasgebouw’ waarin de oliemaatschappijen en de Staat al sinds de jaren zestig samenwerkten bij de gaswinning. Dessens was woensdag in Den Haag opgeroepen voor een vier uur durend verhoor door de parlementaire enquêtecommissie die de gaswinning onderzoekt. Hij wordt gezien als een belangrijke getuige, omdat hij in twee periodes aanschoof  bij de zogenoemde Maatschap Groningen, het gremium van de ‘olies’ en de Staat waarin achter gesloten deuren de belangrijkste besluiten over de gaswinning werden genomen.  De Maatschap was geen „klef clubje” waarvan de leden zaten te „konkelefoezen” over de gaswinning, zei Dessens. „Integendeel, het was soms bikkelen.” Want het was een „verstandshuwelijk” tussen de ‘olies’  en de Staat, maar in het belang van de gaswinning, die veel geld opleverde, kwamen ze er altijd samen uit. Dessens zat eerst (1988-1999) als toehorend topambtenaar van het ministerie van Economische Zaken bij de vergaderingen van de Maatschap, later (2006-2017) als vertegenwoordiger van staatsbedrijf EBN. Toen zat hij de vergaderingen voor. Tegelijk was hij ook nog commissaris bij GasTerra, het bedrijf dat het Groningse gas moest verkopen.  De dubbelrollen van Dessens lagen soms best ingewikkeld, bleek woensdag. Er waren dingen die hij in de Maatschap hoorde die GasTerra niet mocht weten. Dat speelde vooral na de zware aardbeving in Huizinge, in 2012, die veel schade en ongerustheid veroorzaakte in Groningen. GasTerra legde de Maatschap een businessplan voor waarin stond dat zij in 2013 meer gas wilde verkopen dan in 2012. De enquêtecommissie wilde weten waarom de Maatschap dat plan goedkeurde en het besluit niet uitstelde tot er meer duidelijkheid was over de veiligheid in Groningen. Het SodM zou op korte termijn met een rapport komen, het gerucht ging dat de toezichthouder zou pleiten voor een forse beperking van de gasproductie, waarom werd daar niet even op gewacht? „Een duivels dilemma”, zei Dessens. Als GasTerra had geweten dat er mogelijk een productiebeperking aan de orde was, zou zij dat volgens Europese regels bekend moeten maken. Zover was het nog niet: het SodM-rapport lag er nog niet en de minister van Economische Zaken –  in die tijd Henk Kamp (VVD) – had nog niets besloten. De Maatschap keurde het businessplan dus goed. De toezichthouder pleitte in november 2012 voor een forse beperking van de gasproductie, maar zowel de Nederlandse Aardoliemaatschappij (NAM) als staatsbedrijf EBN keerde zich daar tegen. „Ik vond dat het allemaal wel heel erg snel ging”, zei Dessens. Hij pleitte voor een „uitermate zorgvuldig proces” omdat er „hele grote belangen in het spel waren”.  Dat waren zowel internationale belangen – GasTerra was een „cruciale speler op de Europese gasmarkt” en had voor vele miljarden aan exportcontracten gesloten – als binnenlandse belangen: het gas was ook nodig voor de „voorzieningszekerheid” van Nederland. Toen in 2013 tussentijds duidelijk werd dat de gasproductie zou uitkomen op circa 53 miljard kuub, veel hoger dan in voorgaande jaren, vond Dessens dat wel „een dingetje”, maar de verantwoordelijkheid lag volgens hem „nadrukkelijk” bij de minister, die had het goedgekeurd. Spijt heeft Dessens vooral dat hij zich „onvoldoende rekenschap” gegegeven heeft van het „subjectieve veiligheidsgevoel” van de Groningers. „In Groningen is een gevoel van onveiligheid ontstaan, van zorg over huis en haard, en daarvan zeg ik nu: dat heeft mij onvoldoende in die tijd beziggehouden. Ik zat te veel in de groef van: het is mijnbouwschade en we kunnen het allemaal  repareren.”  Het gasdossier is jarenlang een „sprookje” geweest, besloot hij zijn verhoor, „maar het is een sprookje geworden met een slecht einde. Zo had niemand het zich voorgesteld.”||https://www.nrc.nl//nieuws/2022/08/31/dessens-dubbelrollen-lagen-ingewikkeld-a4140403
2022-09-01||Op het kerkhof waar Gorbatsjov begraven zal worden: ‘Veel Russen zijn hem al een beetje vergeten’|| Een gure wind jaagt gele herfstblaadjes over de begraafplaats van het Nieuwemaagdenklooster,  langs de rijk versierde graven van de vele beroemdheden die hier een  rustplaats vonden. Schrijvers en componisten als Anton Tsjechov, Nikolaj Gogol, Sergej Prokofjev en vele politici, acteurs en denkers. Zaterdag zal Michail Gorbatsjov (91) zich bij hen voegen, de man die een kwarteeuw geleden zelf de Sovjet-Unie ten grave droeg.  Het groepje houdt stil bij een graf met daarop het bronzen beeld van een ranke, jonge vrouw. Zwijgend inspecteren ze het grasveldje, dan gaan ze ervandoor. Hier ligt Raisa Gorbatsjova, zijn echtgenote en grote liefde, sinds haar dood in 1999 aan leukemie. Gorbatsjov zal naast haar  worden begraven, zoals hij  graag wilde. Maar een staatsbegrafenis krijgt hij niet, zo meldde de Russische pers. Westerse leiders, zoals bij Jeltsins begrafenis in 2007  aanwezig waren, worden al helemaal niet verwacht. Onbekend is nog of president Vladimir Poetin, die Gorbatsjovs politieke erfenis de afgelopen jaren de vergetelheid in duwde, aanwezig zal zijn. Hij bracht dinsdag per telegram slechts zijn condoleances over. „Ons vertellen ze natuurlijk niets, maar volgens onze traditie moet iemand snel begraven worden”, zegt stratenmaker Sergej, die bezig is bakstenen te leggen op het pleintje voor de met plastic zeil afgedekte hoofdingang. „Dat wordt sowieso ingewikkeld, want we zijn al twee maanden  bezig met de restauratie van de poort. Alle bezoekers moeten via de zij-ingang.” Hoewel het overlijden van de eerste én laatste president van de Sovjet-Unie dinsdag wereldnieuws was, blijkt het  in Moskou nog niet overal doorgedrongen. „Gorbatsjov dood? Sinds wanneer?”, roept Jekaterina uit. Ze wandelt met haar drie tienerkinderen en haar moeder langs de graven. „Dat hebben we gemist, maar we kijken ook geen tv”, zegt ze lachend. De blonde vrouw was nog klein toen de Sovjet-Unie openging. „We hadden zo veel verwachtingen, maar het werd een chaos. Toch kan  ik alleen maar goeds over hem vertellen”, zegt ze met weemoed in haar stem.  „Ach nee. Het was toch Raisa die hem alles voorzei. Zij was de baas”, valt haar 72-jarige moeder haar in de rede. De twaalfjarige Masja kijkt vragend van de een naar de ander, ze heeft geen idee over wie het gaat. „Gorbatsjov was de leider van de Sovjet-Unie”, zegt haar zestienjarige broer Kirill tegen zijn zus. „En ook degene die het IJzeren Gordijn omver trok. Dat nu weer opgetrokken wordt”, grijnst hij bijdehand.  In gedachten verzonken staat de 62-jarige Larisa – grijze paardenstaart, blauwe jurk, voor de uitgestalde bloemen, kaarsjes en het pluchen beertje bij het graf. „Gorbatsjov was ontwapening. Op alle vlakken”, vertelt ze desgevraagd. „De buitenwereld kwam voor ons ineens een stuk dichterbij. Miljoenen Russen die in de kampen hadden gezeten, werden door Gorbatsjov gerehabiliteerd, de wet op censuur werd afgeschaft. En hij liet wijnranken omhakken tijdens de droogleggingscampagne”, lacht ze haar somberte weg. Maar zijn grootste wapenfeit is volgens Larisa zijn inzet voor de ontmanteling van kernwapens. „Daarmee heeft hij de wereld een grote dienst bewezen.”  Toch wekt de herinnering aan de staatsman met zijn kenmerkende wijnvlek lang niet bij alle bezoekers warme gevoelens. „Veel mensen zijn hem al een beetje vergeten”, zegt de 77-jarige Natalia, die tussen de bomen op zoek is naar het graf van Sovjet-leider Nikita Chroesjtsjov. „Hij is hier bij ons helemaal niet zo populair hoor. We leefden armetierig en alles was op de bon. Nu is het leven beter.” Zelf komt ze uit het Siberische Krasnojarsk en is ze een paar dagen op vakantie in Moskou. De hoofdstad heeft haar teleurgesteld, zeker het beroemde warenhuis op het Rode Plein dat ze vroeger graag bezocht. „Vroeger waren er zulke mooie westerse winkels. Nu is alles leeg en treurnis.” We hadden zo veel verwachtingen, maar het werd een chaos Jekaterina bezoeker begraafplaats Ook Joeri, een grote vijftiger die met twee vriendinnen de begraafplaats bezoekt, heeft weinig op met de man die in het Westen wordt aanbeden. „Ik ben hier om de graven van waardige Russen te bezoeken. Wetenschappers, ingenieurs, piloten, mensen die iets voor Rusland hebben betekend.” Gorbatsjov behoort volgens de drie bepaald niet tot die groep. „Wij woonden vredig in de Sovjet-Unie, en toen kwam hij. Wat heeft hij voor ons land gedaan? Die man is onze herinnering niet waard. Zat hij eigenlijk niet al jaren in Amerika?” Zulke harde woorden brengen bij Vladimir Poljakov tranen in de ogen. Dertig jaar werkte de oud-journalist als perssecretaris samen met Gorbatsjov. Eerst tijdens diens politieke loopbaan als Secretaris-Generaal van de Communistische Partij. Later in het  Gorbatsjov Fonds aan de drukke Lenin-boulevard. De door Gorbatsjov in 1992 opgerichte organisatie zet zich in voor historisch onderzoek en doneert aan politieke en wetenschappelijke doelen.  „Natuurlijk kwam het nieuws ook voor ons onverwacht”, zegt de keurig geklede, grijze Poljakov met zachte stem. Hij ontvangt een handvol journalisten in de gelambriseerde hal van het gebouw. Naast de lift staat een ingetogen zwart-witfoto van een glimlachende Gorbatsjov. Een zwart rouwlint en een vaasje rode anjers sieren het portret.  Een man loopt woensdag langs een foto van oud-Sovjetleider Michail Gorbatsjov, die dinsdag overleed, bij het kantoor van het Gorbatsjov Fonds in Moskou.   Foto Maxim Shemetov / Reuters Zichtbaar aangedaan gaat Poljakov  de trap op naar een groot kantoor. In een  vitrine staan tientallen oorkondes, medailles en voorwerpen die Gorbatsjov tijdens zijn leven ontving. De muren hangen vol met foto’s van Gorbatsjov met de wereldleiders die hij tijdens zijn loopbaan ontmoette. Tijdgenoten als oud-bondskanselier Helmut Kohl, paus Johannes Paulus II, oud-president Ronald Reagan. Lange tijd kon Poljakov vanwege de pandemie niet bij hem op bezoek. „Dan belden we wel een uur. Maar soms wist hij ineens te ontsnappen uit zijn gevangenis, zoals hij het  noemde. Ging hij naar het theater.” Zijn laatste contact was een paar dagen geleden.  Michail Sergejevitsj las nog iedere dag de kranten Vladimir Poljakov oud-perssecretaris Ondanks zijn steeds grotere isolatie bleef Gorbatsjov goed geïnformeerd. „Michail Sergejevitsj las iedere dag de kranten. Russische en buitenlandse, en dan onderstreepte hij  wat hij belangrijk vond. Ook ontving hij veel brieven. Van staatshoofden, maar vooral die van jonge mensen waren belangrijk voor hem. Oude mensen veranderen niet meer. Ze luisteren naar eenzijdige berichten op de staatsmedia. Jonge mensen hebben internet.” De gebeurtenissen in Oekraïne hebben volgens Poljakov bijgedragen aan Gorbatsjovs slechte gezondheid. Op 26 februari, twee dagen na de Russische inval in Oekraïne, publiceerde het Gorbatsjov-fonds een korte verklaring op de website, waarin hij opriep tot „een snelle stopzetting van de vijandelijkheden en de onmiddellijke start van vredesonderhandelingen.” Poljakov: „We hebben lang over die verklaring gesproken. Daarna besloot hij nooit meer met een woord over de situatie te spreken. De laatste maanden waren heel zwaar voor hem.”   Hoe Gorbatsjov  begraven zal worden, weten vrienden en collega’s niet. „De leiders van dit land zullen dat beslissen. Er was hier iemand om zijn paspoort te halen.  Irina [dochter Irina Virganskaja, red.] is nu in het ziekenhuis om het papierwerk te regelen” Hoe Poljakov zich zijn legendarische vriend zal herinneren? De stem van de oude man breekt, zijn ogen worden vochtig. „De jaren van de perestrojka waren de beste van mijn leven. Ik kan nog steeds niet geloven dat het lot mij zo’n groot cadeau heeft gegeven. En nu is het voorbij.”||https://www.nrc.nl//nieuws/2022/08/31/veel-russen-zijn-hem-al-een-beetje-vergeten-a4140410
2022-09-01||SCP: ‘Vertrouwen in politiek is gepolitiseerd’|| De helft van de Nederlanders heeft nog vertrouwen in het kabinet, de Tweede Kamer mag het doen met 1 procent meer. Dat blijkt uit onderzoek van het Sociaal en Cultureel Planbureau (SCP), dat donderdag wordt gepubliceerd. Het ‘Continu Onderzoek Burgerperspectieven’ is een studie naar de stemming in het land, waarin het planbureau antwoord zoekt op de vraag hoe inwoners van Nederland vinden dat het met Nederland gaat. Niet bepaald  goed, zo blijkt. Bijna de helft, 49 procent, vindt zelfs dat het de verkeerde kant opgaat. En maar 19 procent neemt een tegenovergestelde positie in, en vindt dus dat het wel de goede kant op gaat.  Nu maakt het vertrouwen dat Nederlanders in de politiek hebben wel vaker golfbewegingen, legt politicoloog en SCP-onderzoeker Josje den Ridder uit. Er zijn uitschieters, zoals in de coronacrisis, waarin het vertrouwen piekt tot uitzonderlijke hoogte. Er zijn momenten waarin het wat voortkabbelt. En er zijn periodes waarin het vertrouwen wegzakt, zoals uit de laatste meting blijkt. Den Ridder: „In de vijftien jaar dat we dit onderzoek doen, kwam het twee keer voor dat het vertrouwen zo laag was als in dit onderzoek: toen het kabinet in de financiële crisis moest bezuinigen en bij de vluchtelingencrisis in 2015.” Het SCP voerde het onderzoek uit tussen november vorig jaar en februari dit jaar. Dus nog voordat in hele delen van Nederland de vlag ondersteboven wapperde. Nog voor  Artsen zonder Grenzen in Ter Apel basiszorg ging verlenen aan asielzoekers die nachten buiten moesten slapen en voordat het kabinet overging tot het dwingen van gemeenten om mensen op te vangen. En grotendeels voordat Rusland Oekraïne binnenviel, en de bedragen op kassabonnetjes en energiefacturen snel opliepen. Volgens Den Ridder veranderen die ontwikkelingen niet veel aan de actualiteitswaarde van haar onderzoek. „De voorbeelden veranderen, maar we zien dat de onderliggende motieven van mensen behoorlijk stabiel zijn. Vaak zorgt een economische opleving voor een positiever gemoed, die opleving is er nu niet. Er is geen enkele reden aan te nemen dat het vertrouwen op korte termijn zal stijgen.”  Andere gebeurtenissen die kunnen leiden tot meer vertrouwen, zijn Tweede Kamerverkiezingen of de vorming van een nieuw kabinet. Maar na de verkiezingen van vorig jaar en na de start van het kabinet-Rutte IV is groei van vertrouwen uitgebleven. Dat heeft enerzijds te maken met de samenstelling van het kabinet, met dezelfde partijen en voor een deel ook dezelfde bewindspersonen als in het kabinet-Rutte III. Maar er is nog een reden. „Wat volgens politicologische literatuur bij kan dragen aan een structureel laag vertrouwen is als incidenten schandalen worden en breder het beeld bepalen van hoe het gaat. Dat geldt voor de Toeslagenaffaire en de gevolgen van de gaswinning in Groningen. Hoe langer het duurt, hoe meer de politieke onmacht blijkt en hoe meer mensen dat wijten aan het functioneren van de politiek.” Daarbij ziet Den Ridder nog iets nieuws: „Het vertrouwen in de politiek is gepolitiseerd.” Onder aanhangers van coalitiepartijen heeft ongeveer 80 procent vertrouwen in de politiek, van aanhangers van de rechtse oppositie is dat nog geen 20 procent. En waren kiezers van oppositiepartijen aanvankelijk nog bereid een nieuw kabinet een kans te geven, nu zijn er, zegt Den Ridder, groepen „die richting structureel wantrouwen gaan”.  Overigens is er wel iets dat Nederlanders van alle politieke partijen weet te verenigen: hun onvrede over de politiek. Een groot deel (47 procent) vindt dat de politiek niet functioneert en het land de verkeerde kant op stuurt. Dat is terug te leiden tot de lange formatieduur van vorig jaar, die alle records brak. Het riep bij mensen het gevoel op, zegt Den Ridder, dat politici vooral met elkaar bezig waren. „Dat heeft mensen bezorgd gemaakt over de wil en het vermogen van de politiek om problemen op te lossen. Want als je bijna een jaar gaat vergaderen over het vormen van een kabinet, in hoeverre wíl je dan problemen oplossen? De aardbevingen in Groningen, de afhandeling van de Toeslagenaffaire en nu de gesprekken over stikstof roepen ook de vraag op: kúnnen politici deze uitdagingen nog oplossen?” Behalve de politiek, maken Nederlanders zich ook de meesten zorgen over de gezondheidszorg, met name corona, de manier van samenleven, groeiende inkomensverschillen en de woningmarkt.   Den Ridder: „Wat ik begin te proeven is dat mensen twijfelen: is alles in Nederland wel zo goed geregeld als we denken?” Dat begon al in de coronaperiode. Aanvankelijk merkte Den Ridder een chauvinistische houding in focusgroepen, bijvoorbeeld toen de ‘intelligente lockdown’ werd aangekondigd door het kabinet. Die legde de verantwoordelijkheid om besmettingen te voorkomen  vooral bij de samenleving. Die houding veranderde toen Nederland achterbleef met vaccineren. „En de twijfel breidt zich uit: de gevolgen van de gaswinning in Groningen en de Toeslagen-affaire zijn ook voorbeelden. Blijkbaar, zo wordt gedacht, helpt de overheid je niet als je in de penarie zit.” Het SCP signaleert dit jaar dat „voor een groeiende minderheid de problemen in de politiek aanleiding zijn voor een gevoel van wantrouwen jegens het politieke systeem als zodanig.” ||https://www.nrc.nl//nieuws/2022/08/31/vertrouwen-in-politiek-is-gepolitiseerd-a4140404
2022-09-01||Met extra hulp kon de voormalig dakloze Conrad toch kok worden|| Vanaf het moment dat Conrad (47) kon lopen, wist hij het zeker. Hij zou kok worden. Samen met zijn moeder maakte hij cakes en pastechi’s, Antilliaanse vleespasteitjes van deeg. Daar, aan het aanrecht in Curaçao, leerde hij de basis van het vak. In 2002 vertrok Conrad naar Breda, maar een baan als kok vond hij niet. Hij werkte onder meer in een frisdrankfabriek en saneerde asbest. Intussen bouwde hij schulden op, waardoor hij uiteindelijk zijn huis verloor. Daarna sliep hij bij vrienden op de bank. Via Stichting Maatschappelijke Opvang (SMO) Breda kwam hij in een traject voor dak- en thuislozen terecht. Want Conrad – zijn achternaam, bekend bij de redactie, noemt hij liever niet – wilde weer werken. Hij kreeg bijstand, SMO hielp zoeken naar een huis en hij ging vrijwilligerswerk doen. Zo maakte hij Antilliaanse gerechten in een buurtrestaurant en volgde een koksopleiding in Rotterdam. Maar voor het laatste stapje – een baan vinden – had hij hulp nodig. Conrad is een van de zeventien deelnemers aan het proefproject ‘Werken naar vermogen’. De gemeente Breda, SMO Breda en loopbaanbureau De Linkerbaan proberen er voormalig dak- en thuislozen mee aan een baan te helpen. Dat is nodig, vinden ze, want de problemen waar deze mensen nog altijd mee kampen maken het lastig een werkplek te vinden. Waar een dak- of thuisloze doorgaans eerst huisvesting vindt en dan met hulp van de gemeente op zoek gaat naar een geschikte vacature, hebben de deelnemers aan het proefproject meer ondersteuning nodig. De jobcoach van De Linkerbaan begeleidt de cliënt intensief op de werkplek en kan zo ontdekken met welke problemen hij of zij te maken krijgt, wat de ‘kandidaat’ wil en welke verwachtingen reëel zijn. Ook is er frequent contact met de SMO-mentor en de gemeente. Elke twee weken hebben ze een videovergadering waarin ze de progressie van alle kandidaten doornemen. Steef Badenbroek, jobcoach van De Linkerbaan, ging eind 2021 aan de slag met Conrad. Hij en SMO Breda hielpen eerst diens financiën op orde te krijgen. Daarna gingen ze op zoek naar werk. Een koksbaan in een nonnenklooster nabij de stad ging uiteindelijk toch niet door, waarna Conrad wekenlang borden waste in een Bredaas restaurant – zonder uitzicht op een kokspositie. Soms belde Conrad als hij erdoorheen zat. Badenbroek zorgde ervoor dat hij bereikbaar was. „Die jongen werkt overdag en gaat pas ’s avonds op de bank nadenken. Als hij dan in de stress raakt, neem ik op.” Hij deed dat ook om te voorkomen dat Conrad, het afwassen beu, zou terugvallen in oude, verkeerde patronen. Ze zochten verder. De aanpak van dakloosheid krijgt de laatste jaren nogal wat aandacht. Zo trok het kabinet twee jaar geleden eenmalig 200 miljoen euro uit voor regionale plannen tegen dakloosheid. Breda kwam met een ‘versterkingsplan tegen dak- en thuisloosheid’ waarvoor de gemeente zo’n 1,8 miljoen kreeg. Daarvoor zou ze onder meer extra woonplekken realiseren en de arbeidsparticipatie bevorderen – via ‘Werken naar vermogen’ bijvoorbeeld. Volgens het Centraal Bureau voor de Statistiek (CBS) telde Nederland in 2020 zo’n 32.000 daklozen. Een jaar eerder waren dat er 4.000 meer. De groep precies in kaart brengen is lastig, erkent het CBS. Daklozen ouder dan 65 of jonger dan 18 tellen niet mee in de statistiek, en alle nieuwe aanmeldingen bij opvangorganisaties lijken de papieren daling soms te weerspreken. De cijfers schetsen in ieder geval geen volledig beeld, vertelt Adriëtte van Dongen van SMO Breda. „Sommige mensen hebben wel een slaapplek, bij familie of vrienden op de bank, maar staan nergens ingeschreven. Dat zijn thuislozen.” Het straatteam van de organisatie treft regelmatig mensen die niet bekend zijn bij instanties. Volgens Van Dongen is het voor mensen die dak- of thuisloos zijn geweest lastig een baan te vinden en te behouden. Wie de basis niet op orde heeft – woning, financiën, psychische stabiliteit – functioneert vaak ook moeilijk op de werkplek. „Mensen raken verstrikt in de problemen, komen daardoor een paar keer te laat en verliezen hun baan. Terwijl ze wel aangeven dat hun levensgeluk toeneemt door werken.”  Deze pilot wil een oplossing bieden, zegt Van Dongen. „We kijken naar wat mensen willen, wat ze kunnen. We geven sollicitatietrainingen en kijken mee naar huisvesting en financiën. Het hangt allemaal samen.” Soms aarzelen werkgevers een voormalige thuisloze aan te nemen. Zo iemand draagt een stigma, weet Van Dongen van SMO – maar het gaat lang niet altijd om mensen die niets meer willen of kunnen. „Het kan ook iemand zijn die door het faillissement van een eigen bedrijf dakloos is geraakt. Na een kennismaking verdwijnen vooroordelen.”  Rianne Römkens, mentor bij SMO Breda, zag dat ook tijdens de pilot. Ze begeleidde een vrouw die in een restaurant ging werken. De vrouw kwam tijdens de sollicitatie sterk over, maar viel toch uit. „Door haar geschiedenis kon ze niet goed voor zichzelf opkomen. Daardoor werkte ze in de pauzes door en raakte snel uitgeput.” Dat ze daarachter kwamen, is de verdienste van de pilot, vertelt Römkens. „De jobcoach en de mentor hadden een vertrouwensband opgebouwd met de vrouw. Daardoor wilde ze erover praten.”  De gemeente Breda brengt bij het proefproject zijn contacten met werkgevers in. De gemeente heeft een groot netwerk onder lokale werkgevers, vertelt Jac Daamen, ‘matcher banenafspraak’ bij de gemeente. Hij werkte eerder in de sociale werkvoorziening en begeleidt nu mensen vanuit de bijstand naar werk. Vroeger, zegt hij, was er voor mensen met een ‘achterstand op de arbeidsmarkt’ alleen werk in de groenvoorziening, schoonmaak en productiebedrijven. „Nu zijn er banen in de horeca, administratie, zorg – ook op hbo- en zelfs universitair niveau.” De gemeente maakt inmiddels ook afspraken met dit soort werkgevers om moeilijker plaatsbare werkzoekenden aan een baan te helpen. Zo heeft Daamen al cliënten bij een bierbrouwer gezien en als gids op een rondvaartboot in de stad. De werkgever krijgt een vergoeding of betaalt slechts een deel van het salaris, tot de cliënt volledig kan werken. Daamen is tevreden over de pilot, „al gingen we in het begin té snel. We wilden mensen meteen aan een baan helpen, maar veel van hen vielen toch uit. Het is niet van: ‘hier zijn drie vacatures, schrijf maar.’ Iemand naar werk begeleiden is een vak apart.” Of de intensieve begeleiding na de pilot een vervolg krijgt, is nog een open vraag. Een evaluatie, eind dit jaar, zal daar uitsluitsel over moeten geven. Van de zeventien deelnemers hebben er inmiddels elf werk gevonden of zijn op weg daarnaartoe. De andere zes zijn gestopt, al dan niet tijdelijk.  Baanmatcher Daamen: „Het blijft wel maatwerk – en daardoor kostbaar. Dak- en thuislozen vormen een subgroep; in Breda alleen al zijn zo’n 4.200 huishoudens met een uitkering. Die zouden we een soortgelijke aanpak kunnen bieden, maar dat is theorie.” Want onbetaalbaar. Jobcoach Steef Badenbroek van De Linkerbaan plaatst daar een kanttekening bij. „Het is misschien beter iets meer tijd en geld in een cliënt te steken. Als iemand opnieuw in de bijstand belandt, is de gemeente duurder uit.” De tijd die in Conrad is geïnvesteerd, lijkt in ieder geval lonend. Hij vond samen met zijn jobcoach een baan als kok bij het Catalaanse restaurant Gaudim in Breda. Daar maakt hij nu al zo’n drie maanden de koude gerechten. Binnenkort mag Conrad ook warme gerechten voorbereiden. Hij kijkt vooral uit naar de paella, en hij droomt van een eigen restaurant. „Conrad’s Kitchen: Antilliaans streetfood, maar dan van hoge kwaliteit.”  Hij heeft door het werk weinig stress meer. „De dagen gaan zó snel. Vroeger verveelde ik mij. Ik kon niets, had geen geld.” Dat is anders na zijn eerste loonstrookje. „Nu kan ik weer leuke dingen doen: nieuwe schoenen kopen of met mijn vriendin uit eten gaan.” In november, zo heeft Conrad uitgerekend, heeft hij genoeg geld om naar Curaçao te vliegen. Hij kijkt ernaar uit om zijn ouders weer te zien. „Ik videobel elke dag met ze, maar het is twintig jaar geleden dat ik ze voor het laatst heb vastgehouden.” ||https://www.nrc.nl//nieuws/2022/08/31/met-extra-hulp-werd-ex-dakloze-conrad-toch-kok-a4140387
2022-09-01||Vertrekkend Kamerlid Daan de Neef: ‘De VVD is simpelweg mijn partij niet meer’|| Tweede Kamerlid Daan de Neef (VVD), de vroegere speechschrijver en adviseur van Mark Rutte, vertrekt uit de Tweede Kamer. In een verklaring noemt hij de manier waarop de VVD de crisis in de asielopvang aanpakt „ijskoud”. Hij zegt ook zijn VVD-lidmaatschap op. De Neef (44) kwam pas vorig jaar in de Tweede Kamer. Hij zegt in zijn verklaring dat hij in de VVD al eerder had laten weten grote moeite te hebben met de opvattingen over asiel en migratie, net als de partij-opvattingen over de bio-industrie en dierenwelzijn. De Neef is veganist. Hij is ook fan van death-, black- en doommetal en in Den Haag werd hij gezien als een atypische liberaal. Daar leek hij zelf wel tevreden over te zijn – VVD’ers, vond hij, pasten lang niet altijd in de vooroordelen over hun partij. Nu schrijft hij dat de VVD „simpelweg” zijn partij niet meer is. Bij de ellende die zich afspeelde in Ter Apel – hij noemt de baby die overleed en de zorg die nodig was van Artsen zonder Grenzen – had hij gerekend op „medemenselijkheid”. „Maar die compassie bleef uit.” In Driebergen kwamen VVD’ers dinsdagavond bij elkaar voor een discussieavond over asiel. Daar klonken juist harde woorden van leden uit het hele land omdat ze de VVD-aanpak niet streng genoeg vinden. Een VVD-lid dat de anderen opriep  „rechtvaardiger” te zijn en misschien zelf vluchtelingen op te nemen in huis, werd weggehoond. In de Tweede Kamer voerde Daan de Neef het woord over jongeren en jeugdzorg. Hij vormde een hechte vriendengroep met Esther Ouwehand (Partij voor de Dieren), Lisa Westerveld (GroenLinks) en Peter Kwint (SP). Ze noemden zichzelf ‘de gitarencoalitie’ en gingen samen naar concerten. De VVD drong de afgelopen weken in de coalitie aan op strengere maatregelen om de komst van vluchtelingen te beperken. In Driebergen zei Tweede Kamerlid Ruben Brekelmans dinsdag dat een asielstop wat hem betreft nog steeds een optie is. Rutte IV besloot vorige week dat gezinshereniging van erkende vluchtelingen moeilijker wordt gemaakt.||https://www.nrc.nl//nieuws/2022/08/31/vertrekkend-kamerlid-daan-de-neef-de-vvd-is-simpelweg-mijn-partij-niet-meer-a4140405
2022-09-01||In Indianapolis was korporaal Poetsema het 135e dodelijke slachtoffer van geweld - dit jaar||„Aug. 28: Simmie Poetsema, 26, identified as Dutch soldier killed in downtown Indianapolis.”  Op de lijst met  lokale slachtoffers van  dodelijk geweld dit jaar, bijgehouden door de krant IndyStar, staat zijn naam op plaats 135, tussen  La’Shelle Teasley („Aug. 24, 35, died in shooting on North Tuxedo Street”) en  Aaron Flora („Aug. 29, 23, died after being stabbed on the city’s south side”). Poetsema was korporaal der eerste klasse bij het Korps Commandotroepen en kwam dit weekend  om het leven bij een schietpartij voor zijn hotel in Indianapolis. Een drive-by shooting, zaterdagnacht. Poetsema overleed een dag later in het ziekenhuis, twee collega-militairen raakten gewond maar zijn buiten levensgevaar.  Dinsdag hield de lokale politie    een aantal mannen aan die worden verdacht van betrokkenheid bij de schietpartij. Onder hen  Shamar Duncan, 22 jaar oud, de vermoedelijke schutter. Uit verklaringen in het politiedossier, ingezien door de  IndyStar, zou blijken dat de groep van Duncan  op zoek was naar ruzie.  Zo zag een getuige Duncans groep al eerder op straat een voorbijganger zomaar duwen - die liep weg. Daarna belaagde de groep de drie  Nederlanders die vanuit een nachtclub terug liepen naar hun  hotel. Het drietal probeerde de boel nog te sussen, maar de situatie escaleerde tot een kortdurend gevecht waarbij een van de belagers naar  de grond werd geslagen. Daarna liepen de  Nederlanders  door, maar  de groep van Duncan stapte in  een pick-uptruck, maakte   een U-bocht en  bij de ingang van het hotel schoot Duncan vanaf de achterbank uit het raam.   De drie commando’s waren tijdens de uitgaansavond met verlof en niet als militair herkenbaar, zegt defensiewoordvoerder Mark van de Beek. Ze waren in de VS voor een  oefening in een trainingscentrum in de buurt: het Muscatatuck Urban Training Center,  met daarin een nagebouwde stad. Er trainen veel  buitenlandse militairen vanwege de grootte (400 hectare) en omdat veel oorlogen tegenwoordig in verstedelijkt gebied worden gevoerd.  ‘Simmie’ was opgeleid als hospik en stond volgens defensie bekend als hulpvaardig. Zo was hij vorig jaar in het Afghaanse Kabul aanwezig bij de evacuatie van burgers. Terwijl de chaos rond het vliegveld opliep was het „onder anderen Simmie” die op inventieve wijze een nieuwe toegangsweg naar de luchthaven creëerde waardoor de commando’s  honderden Nederlanders  en Afghanen konden evacueren.    De Amerikaanse minister van Defensie Lloyd Austin heeft inmiddels  in een telefoongesprek met zijn Nederlandse collega Kajsa Ollongren zijn medeleven betuigd. En de burgemeester van Indianapolis, Joe Hogsett, zei in lokale media dat dit type geweld, waarbij mensen hun conflict oplossen met vuurwapens, in zijn stad  „veel te vaak voorkomt”.  „Aug. 29: Cortez Glass, 17, dies in shooting on North Ritter Avenue”. „Aug. 29: Tyrese LaMont Temple, 19, killed in a shooting at a shopping center near West 71st Street.”  De teller staat inmiddels op 138.||https://www.nrc.nl//nieuws/2022/08/31/met-het-doden-van-korporaal-poetsema-staat-de-teller-al-op-138-in-indianapolis-a4140399
2022-09-01||Van de Zandschulp en Van Rijthoven beiden uitgeschakeld in US Open||Botic van de Zandschulp is het woensdag niet gelukt om de derde ronde van de US Open te bereiken. De in New York als 21ste geplaatste Van de Zandschulp verloor in vier sets van de Fransman Corentin Moutet: 6-4, 1-6, 6-2, 6-4. Vorig jaar bereikt Van de Zandschulp, de hoogst geklasseerde Nederlandse tennisser van het moment, de laatste acht van het grandslamtoernooi. Van de Zandschulp werkte een wisselvallige wedstrijd af op Flushing Meadows - hij sloeg maar liefst 58 onnodige fouten. Na de verloren eerste set werd hij door een fysiotherapeut behandeld aan zijn rug en won hij de tweede set overtuigend. Maar vervolgens was het toch aan Moutet, die profiteerde van de haperende service van Van de Zandschulp, die tien dubbele fouten sloeg. Hij won slechts 35 procent van de punten waarvoor hij een tweede service nodig had. Moutet had zich als ‘lucky loser’ geplaatst voor de US Open. Hij verloor in de laatste kwalificatieronde, maar mocht door een afzegging toch aan het hoofdtoernooi deelnemen. In de volgende ronde speelt hij tegen de ongeplaatste Argentijn Pedro Cachin. Tim van Rijthoven slaagde er later op de dag ook niet in om de derde ronde van het toernooi te halen. De nummer 177 van de wereld nam het op tegen de als nummer vijf geplaatste Noor Casper Ruud. Van Rijthoven wist de eerste set te winnen, maar moest daarna zijn meerdere erkennen in Ruud, die de daaropvolgende drie sets vervolgens eenvoudig won.  Het was voor de 25-jarige Nederlander zijn debuut op het hoofdtoernooi van de US Open. In de eerste ronde wist hij nog zeven matchpoints te overleven tegen de Chinees Zhizhen Zhang. Donderdag komt Gijs Brouwers nog in actie, die zich via kwalificatie plaatste voor het toernooi. Hij speelt tegen de als 26ste geplaatste Italiaan Lorenzo Musetti.||https://www.nrc.nl//nieuws/2022/08/31/van-de-zandschulp-kan-stunt-niet-herhalen-en-verliest-in-tweede-ronde-us-open-a4140397
2022-09-01||Column | Het is begrijpelijk dat de AIVD soms ook journalisten afluistert||Maandag las ik in  NRC het artikel over onderzoeksjournalist Stella Braam, die gevolgd werd door de AIVD. Mijn gedachten gingen  naar 2002. Ik belde toen met een vrouwelijke collega en meende een klik te horen, direct nadat zij de telefoon opnam. Omdat ik toegang had tot vertrouwelijke informatie bij twee ministeries, had ik kort daarvoor moeten meedoen aan een AIVD-veiligheidsonderzoek. Word ik nou serieus afgeluisterd, vroeg ik me af. Het idee afgetapt te worden voelde als het begluurd worden door een buurman terwijl je je omkleedt in je eigen huis, want met deze collega besprak ik niet alleen de dagelijkse besognes op het werk, maar ook ons vrijgezellenbestaan. Door de kwestie-Braam moest ik ook denken aan bekenden in Turkije. Zij durven telefonisch geen anti-overheidsuitspraken meer te doen, uit angst afgeluisterd te worden. Zij hebben geen politieke of journalistieke rol zoals Braam, maar zijn braaf arts, psycholoog of ingenieur. Je privé voorzichtig uitdrukken om baanverlies te voorkomen, is iets wat wij ons lastig kunnen voorstellen. Op ons werk zijn de meesten van ons overigens tegenwoordig wel behoedzaam. Omdat de ict-afdeling  mogelijk meeleest, omdat overheidsdocumenten ‘gewobt’ kunnen worden, en sommigen zelfs omdat buitenlandse veiligheidsdiensten kunnen meekijken en -luisteren. De Amerikaanse inlichtingendienst NSA is berucht om het aftappen van politici en bedrijven in ‘bevriende’ landen. Airbus was in Europa een geliefd doelwit; zeer waarschijnlijk heeft  Boeing daarvan geprofiteerd. Ook het telefoon- en berichtenverkeer van Europese politici – Angela Merkel voorop – is op grote schaal afgetapt door de NSA. Ook in Nederland was de Amerikaanse inlichtingendienst hyperactief. In een enkele maand tijd zou de dienst maar liefst 1,8 miljoen telefoontjes onderschept hebben, werd in 2013 bekend. Of de AIVD ons net zo massaal volgt, is maar zeer de vraag. Bovendien is er op de AIVD veel meer controle dan op de NSA. De ‘Commissie Stiekem’ houdt namens de Tweede Kamer toezicht op de Nederlandse veiligheidsdiensten. En iedere Nederlander kan zijn eigen dossier opvragen bij de AIVD.  Ik weet bijna zeker dat zoiets in weinig andere landen kan. Wij kennen sinds 2002 bovendien de Wet op de inlichtingen- en veiligheidsdiensten (Wiv), die in 2017 werd aangescherpt. Journalisten en advocaten genieten sindsdien extra bescherming en kunnen niet zo maar meer getapt worden.  Natuurlijk is het uiterst ongemakkelijk wanneer je van de AIVD een pakket van een paar honderd pagina’s over jezelf ontvangt, zoals Braam. Maar onbegrijpelijk dat de AIVD (en voorganger BVD) haar volgde, is het nou ook weer niet. „Waarom is de AIVD haar precies gaan volgen?”, vraagt NRC-journalist Joep Dohmen zich af in de NRC-podcast over de zaak-Braam. Hij vervolgt: „Wat je eruit kunt opmaken is dat het vooral ging over die Grijze Wolven. Ik kan me dat voorstellen, een veiligheidsdienst wil natuurlijk weten welke groepen actief zijn op het grondgebied van Nederland en de Grijze Wolven is natuurlijk een extreem-rechtse organisatie.” Sinds er Turken in Nederland zijn, zijn hun organisaties uit het moederland hier ook. En die zijn – eufemistisch gezegd – lang niet allemaal liefhebbers van  liberale democratie en rechtsstaat. En dat geldt voor veel meer organisaties en individuen die in Nederland actief zijn. Zeker na de golf van aanslagen in Europa rond 2003-2005 en na 2015  zijn de meesten van ons dan ook maar wat blij dat we inlichtingendiensten hebben die hun werk zo goed mogelijk proberen te doen. In een uitzending van College Tour in 2018 vertelde  directeur-generaal Rob Bertholee van de AIVD dat er in zes jaar tijd vier aanslagen voorkomen waren in Nederland. Dat is me meer waard dan morele verontwaardiging over het  tappen van journalisten –  onder strenge voorwaarden (sinds 2017). Zeker als we weten dat buitenlandse inlichtingendiensten sowieso massaal Nederlands berichtenverkeer onderscheppen zonder dat daar enige controle op is. Onderzoeksjournalisten zijn bang dat hun bronnen hen niet meer vertrouwen nu bekend is dat de AIVD Braam 35 jaar gevolgd heeft. Zou het? Je moet als geheim informant wel heel naïef zijn, zeker na alle publicaties over de NSA, als je denkt dat je mail- en telefoonverkeer met een onderzoeksjournalist niet kan worden afgetapt. En als het werk van onderzoeksjournalisten vanaf nu inderdaad echt een stuk lastiger wordt, was het dan wel verstandig van Braam om met haar dikke dossier naar NRC te stappen? Ze had ook alleen een klachtenprocedure bij de AIVD kunnen opstarten, of kunnen kiezen voor   een gang naar de rechter.  Aylin Bilic is headhunter en publicist.||https://www.nrc.nl//nieuws/2022/08/31/het-is-begrijpelijk-dat-de-aivd-soms-ook-journalisten-afluistert-a4140392
2022-09-01||Inspectiemissie biedt hoop op rust rond kerncentrale van Zaporizja|| Bereiken ze de kerncentrale of niet? Dat was woensdag de belangrijkste vraag voor iedereen die zich zorgen maakt over de veiligheid van de grootste kerncentrale van Europa. De veertienkoppige delegatie van het Internationaal Atoom Energie Agentschap (IAEA) vertrok woensdagochtend vroeg uit Kiev. ’s Middags bereikte het konvooi met SUV’s de zuidelijke stad Zaporizja, naamgever van de kerncentrale. Hemelsbreed is de afstand tussen Zaporizja en Enerhodar, het stadje waar de kerncentrale ligt, 52 kilometer. Over de weg is het echter 122 kilometer, vanwege de verbreding van de rivier Dnjepr tussen beide plaatsen. In Zaporizja zijn al jodiumtabletten uitgedeeld. Dat de ‘IAEA Support and Assistance Mission to Zaporizhzhya’ (ISAMZ) dichtbij de bestemming is, is al een overwinning op zich. Er gingen maanden van moeizame onderhandelingen tussen de VN-instelling, Rusland en Oekraïne aan vooraf. De laatste weken staan ‘Zaporizja’ en de dreiging van een nucleaire ramp steevast op de agenda van overleg tussen wereldleiders. Een ontmoeting tussen António Guterres, secretaris-generaal van de VN, de Turkse president Erdogan en de Oekraïense president Zelensky op 18 augustus in Lviv zorgde waarschijnlijk voor een doorbraak. Probleem is dat Enerhodar, inclusief centrale, sinds maart in Russische handen is. Wie van Zaporizja naar de centrale wil, moet het front oversteken. Dat is zelfs voor de IAEA, vertrouwd met inspectiemissies in Iran en Noord-Korea, een uitzonderlijke situatie. Russische toestemming voor de missie impliceert Oekraïense erkenning dat het gebied Russisch is. Beide landen moesten de veiligheid van de missie garanderen. Deze week kwam daar ook nog het Oekraïense offensief in de naastgelegen regio Cherson bij, met extra kans op beschietingen en vernielde infrastructuur. Onderdeel van het diplomatieke steekspel dat aan de missie vooraf ging, is dat de leden afkomstig moesten zijn uit landen die ‘neutraal’ zijn in de oorlog in Oekraïne. Er zijn geen Britse of Amerikaanse deelnemers. Het weerhield de Russische parlementariër Michail Deljagin er niet van om op de staatstv te zeggen dat hij vreesde dat Poolse en Litouwse delegatieleden mijnen zouden achterlaten in de kerncentrale. De verwachtingen voor de missie zijn hooggespannen. Omdat er al zo lang wordt uitgekeken naar onafhankelijke waarnemers, is er de hoop dat zij de crisis rond een kerncentrale in oorlogsgebied gaan oplossen. Bij het vertrek uit Kiev temperde IAEA-chef Rafael Grossi  de verwachtingen. Grossi: „We hebben een zeer belangrijke taak uit te voeren: de werkelijke situatie inschatten en zo goed mogelijk helpen om de situatie te stabiliseren.”  De delegatie van het IAEA moet het front oversteken om bij de kerncentrale te komen Oekraïense bestuurders verwachten dat de IAEA  concludeert dat Rusland zich moet terugtrekken uit het gebied rond de centrale en dat er een gedemilitariseerde zone moet komen. Kremlin-woordvoerder Dmitri Peskov zei maandag dat daar geen sprake van kan zijn. Rusland denkt dat de inspectie één dag duurt, IAEA en Oekraïne denken dat er meer tijd nodig is. De kerncentrale in Enerhodar werd op 4 maart veroverd door het Russische leger, na beschietingen die de wereld verbijsterden. Sindsdien beschuldigen Rusland en Oekraïne elkaar van aanvallen op de centrale. Van de elfduizend Oekraïense werknemers zijn er  negenduizend gebleven, die er nog steeds werken.   Hun omstandigheden zijn vreselijk, melden Petro Kotin, directeur van het nationale energiebedrijf Energoatom, en Dmytro Orlov, de burgemeester in ballingschap van Enerhodar, de twee belangrijkste bronnen voor de situatie in de centrale. In juli werd een werknemer doodgeslagen door de Russische bezetters. Tweehonderd werknemers worden gevangen gehouden. Satellietbeelden en drone-opnamen laten zien dat Russische militaire voertuigen staan opgesteld onder loopbruggen. Sinds een Oekraïense drone-aanval op 22 juli, bevestigd door het Oekraïense ministerie van Defensie, staan twintig Russische vrachtwagens in twee turbinehallen, naast de reactoren. Dat is een dubbel risico, volgens Kotin. Ze  verhinderen de toegang van de brandweer en kunnen zelf in brand vliegen.  Het grootste risico is echter uitval van de stroomtoevoer, waardoor koelwater niet meer wordt rondgepompt. Zonder koeling is de centrale slechts 90 minuten veilig. Begrijpelijk dus dat er vorige week internationale paniek ontstond toen de laatste externe elektriciteitsleiding uitviel en de centrale van het  stroomnet werd losgekoppeld. Dieselgeneratoren zorgden tijdelijk voor de stroomtoevoer.  Een paar dagen voordat dat gebeurde zei Petro Kotin tegen de Britse krant The Guardian dat hij vreest dat de Russen met opzet de stroomtoevoer beschadigen. De noodsituatie die daardoor ontstaat zouden ze willen gebruiken als rechtvaardiging om de kerncentrale over te zetten van het Oekraïense naar het Russische stroomnet op de Krim. Zo’n riskante switch is nu wat experts het meeste vrezen.||https://www.nrc.nl//nieuws/2022/08/31/hoop-op-rust-rond-kerncentrale-door-inspectiemissie-a4140396
2022-09-01||Nachtelijke telefoontjes, vliegreizen spotten, weigeren te trainen: deadline day in de Eredivisie||23.27 uur, dinsdagavond. Mark-Jan Fledderus, technisch directeur van FC Groningen, zit thuis op de bank. Hij kijkt geconcentreerd, telefoon aan zijn oor. Zijn vrouw Kim zit naast hem met een wijntje. Ze maakt een foto, zet die online. „Blij als het 1 september is”, schrijft ze erbij. Iedere voetballiefhebber begrijpt dat, want wie technisch directeur is van een profclub beleeft de meest stressvolle momenten vlak voor de ‘transferdeadline’ – het moment dat spelers nog gekocht en verkocht mogen worden. Het is dag en nacht bellen, onderhandelen, kopen en verkopen. De volgende ochtend meldden Spaanse en Nederlandse media dat het werk van Fledderus zich heeft uitbetaald. Letterlijk. De Noorse spits Jorgen Strand Larsen wordt verkocht aan het Spaanse Celta de Vigo. Het zou gaan om de grootste uitgaande transfer ooit voor de Groningers: een bedrag van elf miljoen euro, exclusief bonussen. Champagne voor Fledderus. Tenminste: als het woensdagnacht 00.00 uur is en het papierwerk geregeld. Dan kan zijn telefoon uit en mag hij gaan slapen.  Maar eerst nog deadline day. Een dag waarop fans van clubs in de Eredivisie nog vaker dan normaal hun telefoon checken voor de laatste geruchten en – liefst – nieuws over afgeronde deals. Er zijn fans die vluchtschema’s in de gaten houden, anderen letten extra op bij plaatselijke ziekenhuizen waar spelers medisch gekeurd kunnen worden. Loopt aanvaller Anwar El Ghazi daar binnen bij het centrum Topsupport van het Annaziekenhuis in Eindhoven? Een fan tagt journalist Rik Elfrink van het Eindhovens Dagblad. En jawel: niet veel later wordt de transfer van El Ghazi wereldkundig. Er zijn verslaggevers die van transfer(geruchten) hun specialiteit hebben gemaakt. De Italiaan Fabrizio Romano is de belangrijkste. Gerucht of feit – veel nieuws over onderhandelingen tussen clubs, spelers en zaakwaarnemers is het eerste te lezen op zijn socialemedia-accounts. In Nederland hebben lokale en landelijke media speciale verslaggevers op ‘hun’ clubs gezet. Hun taak: iedere snipper nieuws over transfers  naar buiten brengen. Transferkoorts in Nederland, aan de hand van drie (mogelijke) transfers. En waarom lastminute-deals onhandig zijn Op het vliegveld van Sevilla wordt de Argentijnse aanvaller Lucas Ocampos op dinsdagavond opgewacht door verslaggevers en fotografen. Onder hen is José Manuel Rodriguéz, die voor het plaatselijke Be Soccer Sevilla het nieuws over alle spelers van de Spaanse club op de voet volgt. De geruchten dat Ocampos op weg is naar Amsterdam om voor Ajax te tekenen, blijken te kloppen. „Ik heb de afgelopen dagen en vooral vandaag de knoop doorgehakt. Ik vertrek met mooie herinneringen”, zegt Ocampos, terwijl hij zijn tas pakt. Ajax-fans weten dan genoeg: de opvolger van de Braziliaanse buitenspeler Antony – die voor circa honderd miljoen euro naar Manchester United vertrok – is binnen. Maar het loopt anders. In de vroege ochtend melden VI en De Telegraaf dat het mis is in Amsterdam. De raad van commissarissen (rvc) zou niet akkoord zijn met de transfersom van circa twintig miljoen euro die het eigen technisch duo (Gerry Hamstra en Klaas-Jan Huntelaar) is overeengekomen met Sevilla. Waar Ocampos zich dan bevindt, is onduidelijk. Of zijn medische keuring doorgang kan vinden ook. Vanuit Amsterdam geen officiële berichten. ‘Deadline Day-chaos’, kopt VI. En dat was nog voordat bekend werd dat Mohammed Kudus weigerde te trainen om een transfer naar Everton af te dwingen, Ajax opnieuw zou proberen om Hakim Ziyech terug te halen  en Chelsea 50 miljoen euro bood voor  Edson Alvarez. Het is hoogst ongebruikelijk dat een rvc op het laatste moment een transfer blokkeert. Normaal gesproken zijn de commissarissen op de hoogte van aanstaande aankopen, en hebben ze al akkoord gegeven. In dit geval heeft Ajax heel snel moeten handelen. De overgang van Antony naar Manchester United liet vrij lang op zich wachten en kwam pas dinsdag officieel rond. Natuurlijk was er al contact met Ocampos, maar echt doorpakken kon pas na de overgang van Antony – Ajax-trainer Alfred Schreuder hoopte eigenlijk dat de Braziliaan zou blijven. Het zorgde ervoor dat alles onder grote druk moest gebeuren, en dan kan er makkelijker wat misgaan in de onderlinge communicatie. Niet voor niets worden de meeste grote transfers al eerder in de zomer gesloten. Darwin Nuñez (naar Liverpool), Erling Haaland (Manchester City), Robert Lewandowski (FC Barcelona), Raheem Sterling (Chelsea) en Matthijs de Ligt (Bayern München) vonden allemaal al veel eerder deze zomer een nieuwe club.  Met Ocampos en Ajax kwam het goed. Terwijl Ajax volgens VI en De Telegraaf nog een middenvelder (Florian Grillitsch) en doelman (Odysseas Vlachodimos) vastlegde, maakte de club woensdagavond heel laat bekend dat Ocampos wordt gehuurd van Sevilla.  En waarom het lastig is spelers  nog in te passen Er is nog een belangrijke reden dat clubs eigenlijk liever niet op de laatste dag handelen in voetballers. Het is namelijk helemaal niet zo makkelijk om een speler nog in de ploeg op te nemen. Niet voor niets roepen toptrainers al jaren dat de transfermarkt eerder dicht zou moeten. Pep Guardiola (Manchester City) noemde het eerder zelfs „een grote fout” van de Europese voetbalbond UEFA dat de markt nog ‘open’ is terwijl de competities al begonnen zijn. Clubs bereiden zich in de zomer voor op het nieuwe seizoen. Die periode heeft twee belangrijke doelen: een team(gevoel) smeden én spelers allemaal topfit krijgen.  Om dat te bereiken, beleggen profclubs trainingskampen, waarin veel fysieke arbeid wordt geleverd. Fysiektrainers en performancemanagers gaan met spelers aan de slag, zodat ze in staat zijn om het gewenste aantal kilometers af te leggen, op de juiste snelheid, met de juiste intensiteit. Daarvoor worden persoonlijke fitheidsprogramma’s gemaakt, gecombineerd met voedingsschema’s die vaak worden aangepast aan de individuele speler. Daarnaast hebben spelers tactische taken waaraan ze gewend moeten raken – ze moeten leren de plannen van hun trainer uit te voeren, in samenwerking met collega’s op het veld. Dan is het dus niet handig als een speler pas na vier wedstrijden binnenkomt. Zéker niet als die speler al een hele tijd niet meer in een topcompetitie speelt. Neem ex-Ajacied Amin Younes die, zo bleek woensdag  heel verrassend, wordt gehuurd door FC Utrecht. Hij komt voor minimaal een jaar over van Al-Ettifaq uit Saoedi-Arabië, waar hij begin 2022 naartoe ging. Pas als een speler tekent, kan een club beschikken over diens fysieke data. Is hij  (wedstrijd)fit? En is hij eigenlijk wel in staat om de tactische opdrachten uit te voeren die de trainer in gedachten heeft? Het is een probleem waarmee bijvoorbeeld ook Feyenoord-trainer Arne Slot te maken heeft. Hij kreeg in de afgelopen weken pas de beschikking over potentiële basisspelers als David Hancko, Ezequiel Bullaude en Fredrik Bjørkan en moet hen dus nog inpassen, terwijl zijn ploeg al moet presteren in de Eredivisie. En de agendafout van de KNVB „Je zit als club in een spagaat”, zei PSV-trainer Ruud van Nistelrooij afgelopen weekend. Hij had Cody Gakpo net zien scoren in de gewonnen wedstrijd tegen Excelsior, maar wist niet of de aanvaller er de volgende wedstrijd nog bij zou zijn. Voor Gakpo is al de hele zomer interesse uit Engeland. Van Arsenal, Manchester United, Nottingham Forest en – deze club leek op deadline day over te blijven – Southampton. „Ik hoop dat Gakpo blijft. De hoop is groot”, zei Van Nistelrooij dinsdag nog tijdens een persconferentie. Hij vertelde ook hoe ingewikkeld het is om niet te weten waar hij aan toe is. Natuurlijk, aanwinst Anwar El Ghazi kan op de positie van Gakpo spelen. Maar als de tweede aanvoerder van de Eindhovenaren vertrekt, is eigenlijk nóg een vervanger nodig. Grootste probleem voor PSV: een fout van voetbalbond KNVB. De bond had niet in de gaten dat de markt in andere landen, zoals Duitsland, Spanje, Italië en Engeland, een dag langer open blijft en bepaalde de einddatum voor Nederlandse transfers op 31 augustus. De bond had, zoals gebruikelijk, contact met andere bonden en dacht dat iedereen de markt op 31 augustus dicht zou gooien. Dat bleek een misvatting. Een verzoek om dat alsnog gelijk te trekken, willigde de wereldvoetbalbond FIFA niet in.  Het ergste scenario voor PSV: Gakpo wordt pas donderdag verkocht, en de club kan geen vervanger meer kopen. Frustrerend, zei Van Nistelrooij eerder op televisie. Maar: „We zullen het moeten accepteren en er het beste van maken.” PSV speelde woensdagavond om 18.45 uur tegen FC Volendam. Gakpo speelde. En scoorde. Drie keer. Na een uur voetballen werd Gakpo gewisseld. Het stadion gaf hem een staande ovatie. Buitenlandse clubs hadden toen nog 28 uur om hem te kopen. De komende uren, zei Gakpo, worden cruciaal. Verschillende clubs uit Engeland willen hem contracteren. Een verbeterde aanbieding van PSV heeft hij ook nog niet definitief van de hand gewezen, zei Gakpo. „Dit is het moment van de waarheid.” Donderdagochtend werd bekend dat Gakpo heeft besloten bij PSV te blijven. 1 september 8.40 uur: dit artikel is na het sluiten van de transferdeadline geactualiseerd||https://www.nrc.nl//nieuws/2022/08/31/nachtelijke-telefoontjes-vliegreizen-spotten-weigeren-te-trainen-deadline-day-in-de-eredivisie-a4140394
2022-09-01||Uitvallen van koeling is een van grootste gevaren in kerncentrale Zaporizja||Een grote kerncentrale in het zuiden van Oekraïne die midden in het oorlogsgeweld verzeild is geraakt. Hoelang gaat dat nog goed? Zaporizja is de grootste kerncentrale in Europa en bestaat uit zes reactoren die tussen 1980 en 1995 gebouwd zijn. Als ze allemaal aan staan kan de centrale 5,7 gigawatt aan elektrisch vermogen leveren, genoeg om ruim vier miljoen huishoudens van elektriciteit te voorzien. Op dit moment zijn er twee actief – vier zijn uitgeschakeld. De reactoren zijn belangrijk voor de Oekraïense energievoorziening, die zwaar leunt op kernenergie.  Door de beschietingen zijn drie van de vier hoogspanningslijnen die de centrale verbinden met het Oekraïense elektriciteitsnet beschadigd geraakt. Eind vorige week raakte de centrale tijdelijk losgekoppeld van het net doordat de verbinding met de laatste hoogspanningslijn werd verbroken.  De stroomverbinding werd snel hersteld en zondag meldde het internationale atoomagentschap IAEA dat de veiligheidssystemen bij Zaporizja nog werken en dat er geen verhoogde stralingsniveaus gemeten zijn. Maar wat zijn de risico’s als de beschietingen doorgaan en de centrale afgesneden wordt van het stroomnet? De grootste ramp die zich zou kunnen voordoen is dat de koelinstallatie kapot gaat en de reactorkern bloot komt te liggen door een bom of andere explosie. Daardoor kunnen er radioactieve stoffen vrijkomen die zich door de lucht verspreiden in de omgeving. Dat kan resulteren in een kernramp vergelijkbaar met de Fukushima-ramp in Japan in 2011. Afhankelijk van de wind zorgt dat voor een gezondheidsrisico in een gebied van tientallen kilometers rondom de kerncentrale. Een grotere ramp zoals de ontploffing van de kerncentrale in Tsjernobyl in 1986 is onwaarschijnlijker omdat  de huidige Oekraïense reactoren veiliger zijn.  Een van de grootste zorgen is het uitvallen van de koeling. Bij de kernsplijtingsreacties in de reactor ontstaat warmte, die wordt gebruikt om water te verhitten tot stoom. De stoom drijft een turbine aan die vervolgens via een generator stroom produceert. Er is koeling nodig om oververhitting te voorkomen. De Zaporizja-reactoren worden gekoeld met water.  Koelen is nodig als een reactor aan staat. „Maar ook als hij uitgeschakeld is, moet de inhoud nog een aantal jaar gekoeld worden”, vertelt Wim van der Mheen, nucleaire veiligheidsdeskundige van de Nederlandse Nuclear Research & consultancy Group (NRG), aan de telefoon. Verbruikte splijtstof blijft namelijk  nog jarenlang warmte uitstralen. Voor de koeling is stroom nodig.  „Als de netverbinding wegvalt zijn er noodgeneratoren aanwezig die voldoende stroom kunnen leveren om alle koelsystemen te laten werken”, vertelt Van der Mheen. „Meestal moet er bij een centrale genoeg diesel aanwezig zijn om een paar dagen te overbruggen. Zolang de generatoren werken en er genoeg diesel is, is er in principe geen probleem.” Er zijn bovendien meer mogelijkheden om een nucleaire ramp af te wenden, zegt de Sloveense hoogleraar Leon Cizelj, hoofd van de European Nuclear Society, aan de telefoon: „De Zaporizja-centrale is  direct verbonden met een nabijgelegen energiecentrale die ook stroom kan leveren als het nodig is. Het is ook mogelijk om met een van de reactoren de koelsystemen intern van stroom te voorzien.” De stroom voor de koeling is een fractie van wat een reactor produceert.  Zolang de generatoren werken en er genoeg diesel is, is er in principe geen probleem Wim van der Mheen nucleaire veiligheidsdeskundige Mocht de koeling toch volledig uitvallen dan is er kans op een meltdown van de reactorkern. Om te voorkomen dat daarbij radioactieve stoffen vrijkomen in de lucht hebben de zes reactoren elk meerdere beschermlagen van beton en staal. In het zwartste scenario zijn de beschermlagen beschadigd door beschietingen.  Op het terrein van de Zaporizja centrale worden ook verbruikte brandstofstaven opgeslagen. Deze gaan eerst naar een gebouw met grote, stevige waterbassins. Het water koelt de staven en houdt de radioactieve straling tegen. Pompen voeren de warmte af en verversen het water. Als deze pompen uitvallen, dan biedt de grote hoeveelheid water nog bescherming. Van der Mheen: „In het uiterste geval, als al het water verdwijnt, kan een deel van de splijtstof door oververhitting beschadigd raken waardoor er radioactief materiaal kan ontsnappen.” Na een paar jaar in het bassin is de verbruikte brandstof voldoende afgekoeld voor droge opslag, zonder actieve koeling. Het gaat dan naar dikke, betonnen containers die bij de Zaporizja-centrale in de buitenlucht staan. Van der Mheen: „Die containers worden ook gebruikt voor transport en zijn bestand tegen verkeersongevallen en een val van een paar meter hoogte. Ook daarin is het radioactieve materiaal dus vrij goed beschermd.” Radioactiviteit neemt met de tijd af. Dus een verbruikte brandstofstaaf in de droge opslag zendt minder straling uit dan die in een bassin en nog minder dan het materiaal in een reactor. Onschadelijk is het niet. Als de natte of droge opslag van de verbruikte brandstof beschadigd raakt, dan levert dat volgens Cizelj lokaal een gevaar op voor de mensen op het terrein van de centrale.  ||https://www.nrc.nl//nieuws/2022/08/31/uitvallen-van-koeling-is-een-van-grootste-gevaren-a4140393
2022-09-01||Deze Amerikaanse winkelketen is in de greep van ‘memebeleggers’|| Zijn de aandelen van Bed, Bath and Beyond (BBBY) nu minder dan 5 dollar waard? Of toch net iets meer dan 30 dollar? De Amerikaanse winkelketen die qua assortiment lijkt op Blokker, maar dan met veel grotere winkels, stuitert al het hele jaar hard op en neer op de beurs. Reden? BBBY is een ‘memestock’ geworden. Dat is een aandeel waarover – net als bij videogameverkoper Gamestop – een online hype is ontstaan onder anonieme, particuliere beleggers, die zich verzamelen op internetforum Reddit. Bij een memestock kopen de ‘apen’, zoals de Reddit-beleggers zichzelf spottend noemen, massaal aandelen. Zo kunnen ze grote beleggers dwarszitten, die juist via shortposities mikten op een flinke koersdaling. Omdat ‘Redditors’ de beurskoers opkrikken door heel veel aandelen in te kopen, worden  grote beleggers genoodzaakt   aandelen in te kopen tegen die hogere prijs. Met grote verliezen tot gevolg: een zogenoemde short squeeze. Door de memestatus heeft de beurskoers van een bedrijf weinig meer te maken met de werkelijke waarde van het bedrijf. Bij BBBY zit aan de status van de memestock inmiddels wel een luchtje. Dat de Reddit-beleggers hun pijlen hebben gericht op de aandelen van de winkelketen komt door de activistische investeerder Ryan Cohen. Hij is een van de helden in de wereld van memestocks. Of, dat wás hij in ieder geval. De 37-jarige Cohen, rijk geworden met een webwinkel voor dierbenodigdheden en een van de krachten achter de Gamestop-hype, meldde  in maart dat hij via zijn investeringsmaatschappij bijna 10 procent van de aandelen BBBY had gekocht. In augustus kwam daar meer nieuws bij: Cohen meldde dat hij eerder in het jaar aandelenopties had gekocht  waarmee hij speculeerde op nog meer koersstijging. Dat laatste nieuws zorgde  deze maand voor een enorme sprong in de beurskoers, van net onder de 15 dollar naar rond de 30 dollar.  De ‘apen’ op Reddit rekenden er namelijk op dat Cohen met BBBY hetzelfde wilde doen als met Gamestop. Bij dat bedrijf is hij inmiddels president-commissaris en bemoeit hij zich actief met de strategie. Gamestop staat mede daardoor nog altijd flink hoger op de beurs dan voordat het leger Redditors zich op het aandeel stortte. Na de inkoop van aandelen in maart bemoeide Cohen zich inderdaad met BBBY. Zo eiste hij een aangepaste strategie en heeft hij meerdere directeuren laten benoemen. Ook drong hij aan op de verkoop van dochterbedrijf Buy Buy Baby. Maar in augustus, de dag na de melding van de aankoop van aandelenopties, deed Cohen iets onverwachts. Hij verkocht al zijn aandelen in een paar dagen met flinke winst: 68 miljoen dollar. De koers van BBBY zakte flink in.  De verliezers van die aandelenhandel? Veel van de Redditors die in Cohens zuivere intenties geloofden. Zoals een van hen schreef op het forum: „Het voelt heel naar. Alsof je oudere broer je voor lul zet op het schoolplein.” Veel Reddit-beleggers verloren niet alleen hun trots, maar ook fikse bedragen. De actie van Cohen had veel weg van een klassieke – en strafbare  – ‘pump-and-dump’ De actie van Cohen had veel weg van een klassieke – en strafbare  – ‘pump-and-dump’, waarbij met nepnieuws een aandeel wordt opgepompt waarna de brenger van het nepnieuws zelf snel  zijn aandelen verkoopt tegen hoge winsten. Cohen lijkt echter niks strafbaars te hebben gedaan: hij verspreidde geen nepnieuws en meldde binnen de wettelijke termijnen dat hij aandelen en de opties had gekocht. En dat hij ze weer had verkocht.  Bed, Bath and Beyond is ondanks alle Reddit-onrust veel meer dan een meme. Het bedrijf baat 950 winkels uit en heeft 55.000 werknemers. En de keten draait al jaren slecht. Het was niet voor niets dat veel shortsellers hun pijlen hadden gericht op de winkelketen. Het bedrijf heeft moeite met de overgang naar online verkoop en torst een enorme schuldenlast met zich mee. Op Reddit ging het daarom de afgelopen dagen  ineens inhoudelijk over de ingelaste strategie-update die Bed, Bath and Beyond voor de Amerikaanse beursopening   gepland had, woensdag. De ‘apen’ hoopten op goed nieuws, om zo mogelijk nog wat van hun verlies goed te maken. Al werden Redditors die speculeerden over het mogelijke goede nieuws ook direct uitgelachen door anderen: het ging eerder immers helemaal niet om het slechtlopende bedrijf zelf, maar om het uitroken van shortsellers. BBBY kondigde woensdag uiteindelijk veel ingrepen aan. De strategie wordt weer omgegooid: minder eigen merken, meer A-merken. 10.000 medewerkers moeten omzien naar een nieuwe baan en 150 slechtlopende vestigingen worden gesloten. Er zijn nieuwe leningen afgesloten, waardoor het bedrijf voorraden kan blijven aanleggen zodat snel aan de vraag van klanten kan worden voldaan, en er worden nieuwe aandelen uitgegeven – terwijl het bedrijf in de afgelopen twee jaar juist een miljard dollar had uitgegeven aan eigen aandeleninkoop tegen een toen waarschijnlijk veel hogere koers. Dat was allemaal niet het magische goede nieuws waarop de beleggers hadden gehoopt. Het aandeel opende op de Amerikaanse Nasdaq rond de 25 procent lager, en staat nu ruim onder de 10 dollar. Voor de ‘apen’ die waren ingestapt op het hoogtepunt van de achtbaan, en nu zijn uitgestapt, is dat een verlies van ruim twee derde. Een eerdere versie van dit artikel noemde het verlies voor ‘apen’ die op het hoogtepunt waren ingestapt meer dan 200 procent. Dat is hierboven op 1 september aangepast. ||https://www.nrc.nl//nieuws/2022/08/31/deze-amerikaanse-winkelketen-is-in-de-greep-van-memebeleggers-a4140391
2022-09-01||Indiase Britten zijn trots op Rishi Sunak||Opnieuw relevant (24 oktober 2022) Hij voelde trots toen Rishi Sunak in 2020 benoemd werd als minister van Financiën. En dat gevoel kreeg Narinder Singh opnieuw toen Sunak in juli overbleef als één van de twee laatste kandidaten voor het premierschap. „Het zegt iets goeds over het VK. Het laat zien dat je hier op basis van je eigen verdiensten ver kunt komen. Je kunnen wordt herkend en erkend.”  Al een jaar of tien is Narinder Singh (35) lid van de Conservatieve Partij. Hij komt uit Leicester, in het midden van Engeland, zijn ouders komen uit Punjab in India. Singh voert campagne voor Rishi Sunak, ook een Brit met Indiase achtergrond. Hij reist door het land om te helpen flyeren op de avondjes waar Sunak en zijn concurrent Liz Truss in gesprek gaan met de leden: hij deelt stickers uit en geeft antwoord op vragen over Sunaks plannen.   Natuurlijk weet Singh dat Sunak weinig kans meer maakt om vertrekkend premier Boris Johnson werkelijk op te volgen. Liz Truss staat voor in alle peilingen onder de leden van de Conservatieve Partij – zij mogen als enige stemmen. Dit is de laatste campagneweek, maandag wordt bekend wie de nieuwe premier wordt. Als Sunak inderdaad verliest, heeft dat volgens Singh met zijn achtergrond niets te maken. „Hij heeft immers ook flink voor gestaan in de peilingen.” Rishi Sunak, kandidaat voor het leiderschap van de Britse Conservatieven, tijdens een evenement in Birmingham op 23 augustus. Foto Phil Noble / Reuters
 In het Verenigd Koninkrijk zijn inwoners van Indiase komaf veruit het best geïntegreerd van alle minderheden. Op middelbare scholen halen Indiase leerlingen betere resultaten dan ‘witte’ Britse leerlingen. Van de Indiase leerlingen gaat 26 procent naar de beste universiteiten, onder witte Britten is dat 15 procent. Bij migranten uit Pakistan of Bangladesh liggen die aantallen lager en ligt de werkloosheid juist hoger. In de top-zes van rijkste zakenlui van The Sunday Times Rich List staan twee Indiase families.  De kandidatuur van een Indiase Brit – Sunak is in 1980 in het VK geboren, zijn ouders kwamen aan in de jaren zestig en gingen aan de slag als apotheker en huisarts – voor de hoogste politieke baan van het land is een bevestiging van die succesvolle integratie. „Een geweldig teken”, zegt ook Shruti Kapila, hoogleraar Indiase geschiedenis aan de Universiteit van Cambridge. „Het zal anderen inspireren dat het op zo’n hoog niveau multicultureel begint te worden.”  De Conservatieven hebben deze slag gewonnen van oppositiepartij Labour, zegt de hoogleraar ook, terwijl die van oudsher standaard de migrantenstem kregen. De Conservatieve David Cameron hechtte in zijn jaren als premier veel belang aan diversiteit en daar zijn nu de gevolgen van te zien.   Toch speelt Sunaks afkomst wel degelijk mee als niet hij, maar Truss straks wint, zegt Shruti Kapila. De naar schatting 175.000 Conservatieve partijleden die mogen stemmen zijn overwegend wit, welvarend en van middelbare leeftijd. Vier op de tien leden zijn ouder dan 65 jaar, minder dan één op de tien is tussen de 18 en 24 jaar. Kapila: „Het zijn de oudere, traditionele Tories die bepalen wie de macht krijgt. Terwijl Sunak juist bij jongeren populair is. Ouderen ervaren een zeker ongemak met zijn achtergrond. Zij zijn minder bereid hem een kans te geven.”  Haar waarneming klopt met het algemene beeld dat jongeren in het VK opener zijn en minder racistisch dan ouderen. Ouderen stemden in meerderheid voor de Brexit, jongeren stemden juist ervoor om lid van de Europese Unie te blijven. Bij een bescheiden peiling van dagblad The Guardian onder 570  Conservatieve partijleden zegt 2 procent voor Liz Truss te stemmen omdat zij wit is.  Lang niet alle Indiase Britten identificeren zich met Sunak alleen omdat ze toevallig hun afkomst delen. In het westen van Londen ligt Southall, een wijk waar veel Indiërs wonen. Hier staat de naam van het treinstation ook in het Hindi op de borden en op straat spreken sommige voorbijgangers niet meer dan drie zinnen Engels.   Bij een eetkraampje staat Tarandeep Dhanjel met zijn broers en de rest van het gezin te snacken. Ze bestellen deegballetjes met kikkererwten en gepofte rijst. Rishi Sunak gebruikt zijn huidskleur om stemmen te winnen, zegt Tarandeep Dhanjel, „maar als je naar zijn achtergrond kijkt, denk ik niet dat veel mensen hier hem als representatief zien”. Sunak ging naar één van de duurste privéscholen van het land en studeerde daarna in Oxford. „Bij de Conservatieve Partij is eerder belangrijk bij welke klasse je hoort dan je afkomst.” Sunaks vrouw Akshata Murty is één van de rijkste vrouwen van het VK met haar aandelen in technologiebedrijf Infosys, zelf kreeg Sunak voor zijn politieke loopbaan begon als zakenman evengoed behoorlijk betaald. Dhanjel: „Als hij probeert te laten zien dat hij heus normaal is, dan mislukt dat. Zoals laatst toen hij vertelde wat hij bij McDonald’s haalt.” In een interview voor ontbijttelevisie zei Sunak dat hij dan een wrap en hash browns bestelt, maar die wraps blijkt McDonald’s al een paar jaar niet meer te verkopen.  Hoe kan het dat vooral Indiase Britten maatschappelijk succes hebben, in plaats van Pakistanen of inwoners uit Bangladesh? Dat heeft een mengeling aan oorzaken, zegt hoogleraar Kapila. Religie maakt zeker uit; veel Indiërs zijn hindoe of sikh. Moslims krijgen over het algemeen sneller met achterdocht te maken. „De oorlog tegen terreur, van het westen tegen de islamitische wereld heeft daar een grote rol in gespeeld.” Het maakt ook uit dat een flink deel van de Indiërs die nu in het VK wonen daarvoor al naar Kenia, Tanzania of Oeganda waren verhuisd – ook Sunaks ouders – en vanuit daar besloten verder te reizen.  Ze waren bereisder en wereldwijzer dan de Pakistanen, die vaak uit achtergestelde, rurale gebieden kwamen en dus op achterstand stonden bij aankomst. Als gevolg mengden Indiërs zich gemakkelijker,  gingen ze eerder in wijken met witte Britten wonen, terwijl Pakistanen en Bengalen elkaar opzochten en gesegregeerd bleven wonen.  Door de Brexit is het vooroordeel ontstaan dat alle Britten racisten zijn, maar dat klopt gewoon niet Narinder Singh Lid Conservatieve Partij Conservatief Narinder Singh herkent dit soort verschillen. Geloof is zeker een factor, zegt hij ook. Of je als sikh wel of geen tulband draagt, maakt al uit voor hoe je wordt benaderd, zegt hij, „dus ik kan me zeker voorstellen dat bepaalde minderheden sneller met vooroordelen te maken krijgen”.  Zijn klasgenoten uit Pakistan moesten vroeger na school verplicht naar koranles, terwijl hij van zijn ouders boven de gewone schoolboeken moest. De eerste generatie Indiërs had bewijsdrang; zij hadden in hun jeugd maar weinig kansen gekregen en wilden  dat hun kinderen er het beste van maken. „Indiase ouders kunnen pushy zijn. Goed je best doen op school, een studie kiezen waar je iets aan hebt op de arbeidsmarkt: dus eerder rechten of geneeskunde dan iets met cultuur of taal.” Als gevolg heeft van alle artsen in het VK zo’n 12 procent een Indiase achtergrond, terwijl Indiase Britten maar 2,5 procent van de bevolking uitmaken.   Ook als Sunak deze strijd verliest, is het volgens Narinder Singh een kwestie van tijd voor een ander met een migratie-achtergrond premier wordt. „De tijden veranderen. Door de Brexit is het vooroordeel ontstaan dat alle Britten racisten zijn, maar dat klopt gewoon niet. Zolang je hier legaal komt en laat zien dat je bereid bent om hard te werken, zijn ze hartelijk en open.” Niet iedereen in de Londense wijk Southall, waar veel Indiase Britten wonen, identificeert zich met kandidaat-premier Rishi Sunak, die dure privéscholen bezocht en in Oxford studeerde. Foto Justin Griffiths-Williams Puneet Sharma (40) houdt  pauze van zijn werk als chef-kok, verderop in een verzorgingshuis. Twintig jaar geleden kwam hij „gewoon legaal” vanuit India naar het Verenigd Koninkrijk. „Toen was er al een tekort aan arbeidskrachten. Ze hadden niemand en dus kwam ik.”  Natuurlijk heeft hij racisme meegemaakt, zegt hij. In de pub werd een Indiase vriend eens zomaar op zijn neus getimmerd. Van de twintig aanwezigen zeiden zeventien tegen de politie dat zijn vriend was begonnen, terwijl dat onzin was. „Drie waren er eerlijk. Drie.”  Het hangt van jezelf af, zegt Sharma, of de rest van de samenleving je accepteert. „Sommige mensen wonen hier vijftig jaar en spreken nog de taal niet. Je moet het land waar je woont respecteren. Als je het hier niks vindt, pak je het vliegtuig en vertrek je, zo simpel is het.”  Tarun Bhandari (38, rechts) en Timsy Walia (36) komen na hun gebed de sikh-tempel uit. Ze wonen sinds 2011 in het Verenigd Koninkrijk en hebben zich nooit gediscrimineerd gevoeld. Walia: „Op de werkvloer niet,  privé niet. We hebben veel Britse vrienden.”  Ze hebben allebei gestudeerd en gewerkt in New Delhi (hij is consultant, zij doet HR) en vinden de verhouding tussen werk en privé in het VK fijner dan in India. Walia: „Daar zijn zoveel mensen, de concurrentie is veel groter.”   Bhandari denkt wel dat Rishi Sunak gediscrimineerd wordt. „Het wordt alleen niet hardop gezegd. Het is duidelijk dat hij de betere economische voorstellen heeft, en toch wint hij niet.” Vergelijk hem met Hillary Clinton in de Verenigde Staten, zegt hij. „Zij maakte ook goede kans om president te worden, maar het lukte niet.”  Tarandeep Dhanjel (30) komt speciaal voor goede linzen en andere Indiase boodschappen naar Southall, zo eens in de drie maanden. Met zijn ouders en broers kwam hij in 2007 vanuit Kenia naar het VK. Ze woonden twee blokken van hun favoriete supermarkt vandaan, maar zijn verhuisd naar Norwich in het oosten van Engeland omdat ze daar meer huis voor hun geld konden krijgen. „Alleen daar is het nog niet zo multicultureel als hier.”  Dhanjel studeerde geneeskunde in Norwich en werkt nu als huisarts. Racisme heeft hij nooit meegemaakt, zegt hij. In Southall niet – „maar dat is logisch” – en in Norwich ook niet. Komt dat misschien ook  doordat hij hoger opgeleid is en uitstekend Engels spreekt? „We hebben geluk gehad met de mensen om ons heen.” ||https://www.nrc.nl//nieuws/2022/08/31/sunaks-kandidatuur-voor-het-premierschap-zegt-iets-goeds-over-het-vk-a4140390
2022-09-01||Ex-topambtenaar spreekt van &#8216;bikkelen&#8217; in &#8216;verstandshuwelijk&#8217; tussen oliemaatschappijen en Staat||Het behartigen van de belangen van de Staat bij de gaswinning stond voor hem altijd voorop. Maar de veiligheid in Groningen was niet zijn verantwoordelijkheid. Die publieke taak was belegd bij het Staatstoezicht op de mijnen. Dat zei Stan Dessens, jarenlang een belangrijke speler in het zogenoemde ‘gasgebouw’ waarin de oliemaatschappijen en de Staat samenwerken bij de gaswinning in Groningen. Dessens was woensdag in Den Haag opgeroepen voor een vier uur durend verhoor door de parlementaire enquêtecommissie die de gaswinning onderzoekt. Hij schoof in twee periodes aan bij de zogenoemde Maatschap Groningen, het gremium van de ‘olies’ en de Staat waarin de belangrijkste besluiten over de gaswinning werden genomen. In de periode tussen 1988 en 1999 zat hij er als toehorend topambtenaar van het ministerie van Economische Zaken, tussen 2006 en 2017 als vertegenwoordiger van staatsbedrijf EBN. Toen zat hij de vergaderingen van de Maatschap voor. Tegelijk was hij ook nog commissaris bij GasTerra, het bedrijf dat het Groningse gas moest verkopen. ‘Verstandshuwelijk’
De Maatschap was geen „klef clubje” waarvan de leden zaten te „konkelefoezen” over de gaswinning, zei Dessens. „Integendeel, het was soms bikkelen.” Want het was een „verstandshuwelijk” tussen de oliemaatschappijen en de Staat, maar ze wisten dat ze er altijd samen uit moesten komen. Toezichthouder Staatstoezicht op de Mijnen (SodM) pleitte in november 2012 voor een forse beperking van de gasproductie, maar zowel de Nederlandse Aardoliemaatschappij (NAM), die het gas produceerde, als staatsbedrijf EBN keerde zich daar tegen. „Ik vond dat het allemaal wel heel erg snel ging”, zei Dessens. Hij pleitte voor een „uitermate zorgvuldig proces” omdat er „hele grote belangen in het spel waren”. Dat waren zowel internationale belangen – GasTerra was een „cruciale speler op de Europese gasmarkt” en had voor vele miljarden aan exportcontracten gesloten – als binnenlandse belangen: het gas was ook nodig voor de „voorzieningszekerheid” van Nederland. ‘Subjectieve veiligheidsgevoel’ van de Groningers
Nadat het SodM-rapport uiteindelijk naar buiten kwam, kondigde Kamp een grootschalig onderzoeksprogramma naar de gevaren van de gaswinning aan, maar hij beperkte de productie niet. Dessens was het daarmee eens. Hij ging er, net als de NAM en de oliebedrijven, van uit dat er in komende jaren weliswaar meer aardbevingen zouden komen, maar dat de schade beperkt zou blijven. Spijt heeft Dessens vooral dat hij zich „onvoldoende rekenschap” gegegeven heeft van het „subjectieve veiligheidsgevoel” van de Groningers. „In Groningen is een gevoel van onveiligheid ontstaan, van zorg over huis en haard, en daarvan zeg ik nu: dat heeft mij onvoldoende in die tijd beziggehouden. Ik zat te veel in de groef van: het is mijnbouwschade en we kunnen het allemaal  repareren.” Het gasdossier is jarenlang een „sprookje” geweest, besloot hij zijn verhoor, „maar het is een sprookje geworden met een slecht einde. Zo had niemand het zich voorgesteld.”||https://www.nrc.nl//nieuws/2022/08/31/voormalig-topambtenaar-spreekt-van-bikkelen-in-verstandshuwelijk-tussen-oliemaatschappijen-en-staat-a4140385
2022-09-01||Aangepaste Covid-19-vaccins goedgekeurd door Amerikaanse medicijntoezichthouder||De Amerikaanse Food and Drug Administration (FDA) heeft aangepaste Covid-19-vaccins goedgekeurd die beter beschermen tegen de nieuwste Omikronvarianten BA.4 en BA.5. Omdat die subvarianten zo verschillen van het originele coronavirus, hebben de producenten Moderna en Pfizer/BioNTech de vaccins aangepast. Dat heeft de Amerikaanse toezichthouder op het gebied van medicijnen woensdag bekendgemaakt.  De huidige coronabesmettingen in de Verenigde Staten worden in de meeste gevallen veroorzaakt door de nieuwe twee Omikronsubvarianten. Naar verwachting zullen de besmettingen in de herfst en winter verder oplopen. Nu de FDA de nieuwe vaccins heeft goedgekeurd, zal de Amerikaanse regering een nieuwe boostercampagne beginnen. De VS hebben momenteel al 171 miljoen doses van de bijgewerkte vaccins klaarliggen. Het aangepaste vaccin van Pfizer/BioNTech is goedgekeurd voor mensen van 12 jaar en ouder. Dat van Moderna is goedgekeurd voor mensen vanaf 18 jaar.  „Nu we het herfst- en winterseizoen ingaan, met kans op een grotere verspreiding van SARS-CoV-2 op scholen en op het werk, is het belangrijk om bij te blijven met vaccins als eerste verdedigingslinie tegen COVID-19”, zegt de directeur van Pfizer/BioNTech in een persbericht. Als het Amerikaanse Centrum voor Ziektebestrijding CDC donderdag de aangepaste vaccins ook goedkeurt, zouden de boosterprikken al vanaf volgende week beschikbaar zijn. Donderdag spreekt ook het Europees Geneesmiddelenbureau EMA zich uit over aangepaste coronavaccins. ||https://www.nrc.nl//nieuws/2022/08/31/aangepaste-covid-19-vaccins-goedgekeurd-door-amerikaanse-medicijntoezichthouder-a4140371
2022-09-01||Nieuwe natuurbrand zorgt voor déjà-vugevoel in de Peel||De Peel in brand is een van de  geliefdste liedjes van de ook in de rest van Nederland bekende Limburgse dialectformatie Rowwen Hèze. De titel verwijst naar de manier waarop de hemel westelijk van het dorp America bij zonsondergang rood en geel kan kleuren.  Precies op deze plek in natuurgebied de Mariapeel woedt deze woensdag echt brand. Aan het einde van de Zwarte Plakweg verzamelen zich in de loop van de dag steeds meer hulpdiensten met mensen en materieel. Bluswagens rijden in hun achteruit richting rook en vlammen. Op die manier kunnen ze, indien nodig, snel wegkomen. Helikopters van Defensie, twee Chinooks en een Cougar, vliegen af en aan met bluswater dat ze een paar kilometer verderop uit een plas bij de steenfabriek in Liessel halen.  Minder spectaculair: ook een handcrew van de Overijsselse brandweer is ter plaatse. Zij kunnen lopend het gebied in, geen overbodige luxe in lastig doordringbare natuur.   „Het brandt in Limburg, maar door de wind is er voor mensen de meeste overlast aan de Brabantse kant”, vertelt brandweerwoordvoerder Wim Janssen. „Bij Helenaveen krijgen nu een aantal woningen een oproep tot ontruiming.” Eerder op de dag kregen bewoners van een ruimer gebied daar al het advies om ramen en deuren te sluiten.     Het brandt in Limburg, maar door de wind is er voor mensen de meeste overlast aan de Brabantse kant Wim Janssen brandweerwoordvoerder Rond half zeven woensdagochtend ontdekte een vogelspotter de brand. Daarna werd snel groot alarm geslagen. De brand in de buurnatuur, de Deurnesche Peel (ook een veengebied) in het voorjaar van 2020 ligt nog vers in het geheugen. In vijf dagen tijd ging zo’n 710 hectare waardevolle natuur in vlammen op. Daarna bleef het nog twee maanden smeulen. Het was de grootste natuurbrand in Nederland van de afgelopen decennia. Ondanks de inzet breidt het vuur zich in de loop van de dag uit. In de vroege ochtend brandt naar schatting twee hectare. Vlak voor de middag is sprake van twintig hectare, nog geen twee uur later van 34 hectare. Met zogenaamde stoplijnen probeert de brandweer erger te voorkomen. Op het veld vol mensen en materieel spreken leidinggevenden scenario’s voor meerdere dagen door.  Wat moet er aan aflossingen en extra voorzieningen worden geregeld? De brandweerwoordvoerder: „De verwachting is dat we nog even bezig zijn. Al is het maar met nablussen.” Dat kon halverwege woensdagavond beginnen. Bij een politieafzetting in Helenaveen lijdt het humeur van een man op een scootmobiel niet onder de brand. „Ik wil even langs bij mijn dochter. En ik heb mijn eigen bluswater bij me”, zegt hij terwijl hij een flesje uit zijn mandje tilt. De fietsende Bert Zijpveld maakt zich voorlopig ook nog geen grote zorgen. „Ik hoor mensen klagen dat niet snel genoeg is gereageerd. Maar dat geloof ik niet. Ik hoorde vanmorgen heel vroeg al de eerste brandweer-auto.” Zijpveld, die als jongeman werkte in de turfwinning in het veen, heeft thuis uit voorzorg wel al de ramen en deuren gesloten. „Maar het is nog niet zo erg als in 2020. Toen stond het in Helenaveen blauw van de rook. Daarna kostte het maanden luchten om de brandgeur kwijt te raken.”  Voor de Deurnesche Peel werd na de brand in het voorjaar van 2020 een brandbeheersplan gemaakt dat onder meer voorziet in compartimentering van het gebied, meer en stevigere paden en wegen en het verwijderen van een deel van de meest brandbare vegetatie. Voor de Mariapeel is zo’n plan er nog niet.  ||https://www.nrc.nl//nieuws/2022/08/31/nieuwe-natuurbrand-zorgt-voor-deja-vugevoel-in-de-peel-a4140372
2022-09-01||Complotdenker Micha K. wacht slepend proces|| Micha K. (59), recidiverend complotdenker, kondigde zijn terugkeer naar het vaderland vorige week al aan. „Het Ierse feest is afgelopen”, klonk het  in een gesproken boodschap. Het was een bericht zoals hij die vrijwel dagelijks vanuit zijn gevangeniscel in het Noord-Ierse Belfast verspreidde via de website van kunstenaar Rob Scholte.  Na ruim anderhalf jaar juridisch touwtrekken is de Noord-Ierse rechtbank definitief akkoord gegaan met de door het Haagse OM gevraagde overlevering van K. „Nederland, here I come”, zei K. „Hang de vlag maar uit, maar wel de omgekeerde vlag.” Woensdag is K. in Belfast opgehaald door de marechaussee en naar Nederland gevlogen. Hij wordt donderdag door de politie verhoord en vrijdag voorgeleid bij de rechter-commissaris. Het OM wil hem vervolgen voor zes gevallen van opruiing.  Het gaat onder meer om opruiing tot geweld tegen de rechtspraak, opruiing tot ontvoering van en geweld tegen RIVM-directeur Jaap van Dissel, en opruiing tot geweld tegen het AD. Ook al heeft K. ruim een jaar in overleveringsdetentie gezeten, gezien de ernst van de tenlastelegging is het aannemelijk dat de detentie in Nederland wordt voortgezet. De zelfbenoemd klokkenluider wacht een slepend juridisch gevecht. Hij is verdachte in een grote strafzaak en hij moet nog zes maanden uitzitten om eerdere bedreigingen en belaging. De ex-leraar klassieke talen en voormalig medewerker bij NRC en De Telegraaf hield zich de voorbije 20 jaar bezig met de verspreiding van bloederige, exotische complotten via sociale media. Op klokkenluideronline schreef hij over een „pedofielen netwerk” van magistraten en een enkele topambtenaar. Zonder bewijs te leveren stelde K. dat de netwerkleden zich schuldig zouden maken aan „satanische kinderroof”: ze aten baby’s. Micha K. kon lange tijd rekenen op geldsteun van vader Jan en zoon Peter Poot van de firma Chipshol. Deze projectontwikkelaars en eigenaren van veel grond rondom luchthaven Schiphol voelden zich tekortgedaan door in hun ogen corrupte rechters. K. werd ingeschakeld om tegen maandelijkse betaling via internet wraak te nemen door functionarissen die Chipshol dwars zouden zitten, te beschimpen. K. werd regelmatig veroordeeld. Niet alleen voor laster en smaad, ook voor het doen van valse bommeldingen bij het ministerie van Justitie en de landsadvocaat. Alle boetes, dwangsommen en gebiedsverboden wisten K. niet van aanhoudende onrechtmatige gedragingen te weerhouden.  In 2016 werd K. in de Volkskrant „de ongekroonde koning van het gekkenhuis” genoemd. Dat pikte hij niet. Er volgde een kort geding om rectificatie te eisen. K. verloor die rechtszaak. Dat hij als complotdenker niet serieus wordt genomen, is volgens de rechtbank niet geheel onbegrijpelijk. Het komt door de „vergaande en ongefundeerde beschuldigingen die K.al jaren in niet mis te verstane bewoordingen onder de aandacht van het publiek brengt”. K. staat nu onder meer terecht om opruiing tot geweld tegen Bodegraven via het Red Pill Journal. Daarin werd verteld hoe hooggeplaatsten zich  in de jaren 80 in Bodegraven schuldig maakten aan het vermoorden van kinderen. RIVM-directeur Van Dissel zou betrokken zijn bij de „satanische rituele kindermoorden”. Ook de lokale huisarts zou jongens hebben misbruikt.  Voor deze verhalen is geen enkel bewijs. Toch werd de begraafplaats in het dorp na uitzendingen bezocht door tientallen complotdenkers, die geloofden dat er slachtoffers van kindermisbruik begraven liggen. Het gemeentehuis werd beklad, beveiligers  werden ingehuurd. Drie andere mannen die met K. het bulletin maakten dat via sociale media werd uitgezonden – Wouter R. (54), Joost K. (44) en Hans M. (57) –  zijn twee maanden geleden veroordeeld om  opruiing, bedreiging en smaad. Ze maakten zich volgens officier van justitie Wieger Veldhuis schuldig aan „een orgie van verdachtmakingen”. De verdachten hebben in uitzendingen Van Dissel en de arts zonder bewijs beschuldigd deel uit te maken van „een satanisch pedofielennetwerk dat de macht krijgt door genocide op mensen, misbruik van jonge kinderen en  drinken van hun bloed”, aldus de rechtbank.  Medeverdachten van K. – Wouter en Joost – kregen onvoorwaardelijke celstraffen van 18 en 11 maanden. K. moet rekenen op een zwaardere straf, omdat hij ook rechters en journalisten  bedreigde. Dat is strafverzwarend. Op sociale media riep K. op het gebouw van het AD vol te spuiten met graffiti. AD-journalisten moesten „kapot” gemaakt worden.  Rechters verklaarde K. eveneens tot „free targets”. Pak ze aan want anders snijden ze baby’s aan stukken, zei K. De Haagse rechtbank die de strafzaak  behandelt, stelde K. dit jaar in een civiele zaak al aansprakelijk voor een schadevergoeding van 215.000 euro aan de gemeente Bodegraven, als compensatie voor alle overlast die de complotdenkers in Bodegraven hebben veroorzaakt. ||https://www.nrc.nl//nieuws/2022/08/31/complotdenker-micha-k-wacht-slepend-proces-a4140370
2022-09-01||Kabinet neemt afstand van KDW, maar de stikstofdeadline van 2030 staat &#8216;niet ter discussie&#8217;||Als er iets is gelukt in de missie van Johan Remkes als gespreksleider in de stikstofimpasse tussen kabinet en boze boeren, is het dát hij ze weer aan de gesprekstafel heeft gekregen. Begin augustus weigerden  de meest geharnaste boerenorganisaties nog bij de gesprekken aan te schuiven. Ze vonden Remkes niet onafhankelijk genoeg en wilden eerst de stikstofplannen van het kabinet van tafel. Deze woensdag schoven ze allemaal wél aan tafel om met dezelfde delegatie van het kabinet te spreken. En ze bleven uren zitten. Tijdens een van zijn gebruikelijke rookpauzes op de binnenplaats van het provinciehuis van Zuid-Holland in Den Haag, zei Remkes nog vrij somber dat hij „in een wespennest”  was beland. Na afloop van het bijna vier uur durende gesprek was hij een stuk optimistischer. Het begin van het gesprek, zei hij in een korte persverklaring, liep het nog „een beetje moeizaam”, maar „het klaarde heel snel op”. „Er is vooruitgang geboekt”. Remkes kondigde aan dat er over een week of zes „een vervolg” aan het overleg tussen het kabinet en de boerenorganisaties zal zijn. En dat was precies de opdracht die hij begin juli kreeg toen hij door het kabinet voor deze klus was aangezocht. Kort na de in de agrarische sector zo slecht ontvangen stikstofbrief van 10 juni en de daaropvolgende heftige, soms emotionele en zelfs gevaarlijke boerenprotesten moest Remkes ervoor zorgen dat er „beter begrip voor elkaars positie” zou ontstaan, zodat tussen kabinet en boze boeren „weer een constructieve dialoog” gevoerd zou kunnen worden.  Stikstofminister Christianne van der Wal (VVD) was „blij” dat het kabinet met „de volle breedte van de agrarische sector” had gesproken. Premier Mark Rutte (VVD) zei na afloop „heel positief” te zijn. „We gaan dingen verder uitwerken.” De premier was het gesprek zonder nachtrust ingegaan – hij had tot diep in de nacht op het ministerie van Financiën onderhandeld over extra  koopkrachtmaatregelen in de begroting voor volgend jaar. Koffie, dropjes en „twee Dextrootjes” hadden hem op de been gehouden, zei hij lachend.  Inhoudelijk deed het kabinet in het gesprek een aantal handreikingen aan de boeren, waardoor ook LTO-voorzitter Sjaak van der Tak kon spreken van „een positiever houding bij het kabinet”, al had het af en toe nog wel „stevig geknetterd”. De belangrijkste toezegging voor de boeren gaat over de manier waarop stikstofschade aan de natuur wordt gemeten. Nu wordt hiervoor de zogeheten ‘kritische depositiewaarde’ (KDW) gebruikt, de grens die aangeeft dat een bepaalde hoeveelheid stikstof in een gebied tot onherstelbare natuurschade leidt. De boeren zijn al langer ontevreden over de KDW,  zij stellen dat schade aan de natuur uit meer bestaat dan stikstofneerslag. Bovendien kunnen boeren alleen iets doen aan hun eigen stikstofuitstoot en zijn zij niet verantwoordelijk zijn voor alle stikstofneerslag in natuurgebieden. Het kabinet wil nu samen met de boeren onderzoeken of er „een vervangend systeem” voor de KDW kan komen, zei Remkes, die benadrukte dat de KDW’s tot die tijd „niet van tafel” zijn. Premier Rutte zei dat het kabinet „niet getrouwd is met een afkorting”, maar dat een alternatief voor de KDW wel „robuust en juridisch houdbaar” moet zijn omdat de overheid anders opnieuw in problemen kan komen met vergunningen. CDA-leider Wopke Hoekstra nam onlangs in zijn geruchtmakende interview in het AD ook al afstand van de KDW, die hij „gemankeerd” noemde.   Het tempo waarin het kabinet nu afstand neemt van de KDW’s is opmerkelijk: vorig jaar oktober concludeerde het ministerie van Landbouw nog dat er „momenteel geen bruikbare alternatieven” voor het vervangen van de KDW’s zijn.   LTO-leider Van der Tak is blij dat het kabinet wil „wegbewegen” van de KDW en zei dat een alternatief systeem de staat van de natuur „daadwerkelijk integraal” moet kunnen meten. Rutte en stikstofminister Van der Wal konden niet zeggen hoe snel de KDW kan worden vervangen, Van der Tak wil er „zo snel mogelijk” vanaf. De vraag is of een alternatief op tijd komt voor het uitwerken van de huidige stikstofplannen: als het aan Van der Wal ligt dienen de provincies uiterlijk 1 juli volgend jaar hun plannen voor het verminderen van stikstof in. Hoewel er duidelijk toenadering is, zijn er tussen kabinet en boeren ook nog grote „twistpunten”, zei Van der Tak. De belangrijkste is het doel van het kabinet dat de stikstofuitstoot landelijk in 2030 moet zijn gehalveerd. CDA-leider Hoekstra noemde die deadline onlangs plotseling „niet heilig”, wat tot een vertrouwenscrisis in het kabinet leidde. Maar Rutte, Van der Wal én Remkes herhaalden woensdag dat 2030 „niet ter discussie” staat.  Remkes gaat na dit voorlopig laatste gesprek zijn conclusies op papier zetten en komt in de loop van september met een advies. Tot die tijd voeren de boeren geen verdere acties, bevestigden ze woensdag. Daarmee is het Remkes gelukt de grote onrust onder boeren enigszins te dempen. Zelfs de meer radicale boerenorganisaties hadden woensdag na het gesprek lovende woorden voor de bemiddelaar. Mark van den Oever, leider van Farmers Defense Force (FDF), vond dat Remkes zich „behoorlijk onafhankelijk” had opgesteld. Remkes zelf grapte dat geen van de boerenorganisaties met „een motie van wantrouwen” was gekomen. Of Remkes echt voor een grote doorbraak kan zorgen, zal volgende maand blijken. Voor Agractie-voorman Bart Kemp hangt dat vooral van het kabinet af. „Hun veranderende houding moet nu omgezet worden in daden.” ||https://www.nrc.nl//nieuws/2022/08/31/boeren-zien-na-overleg-met-remkes-beweging-bij-het-kabinet-a4140369
2022-09-01||Meisje overleden door afgebroken giek bij Terschelling||Een meisje is woensdag omgekomen door het afbreken van een giek op een schip in de buurt van Terschelling. Dat meldt de politie.  Aan boord waren vijftien mensen, vooral jongeren van een Haagse scholengemeenschap die op excursie waren. De giek, in een loodrechte lijn verbonden met de mast, brak rond het middaguur door onbekende oorzaak af en belandde op het meisje. Volgens Omrop Fryslân was zij dertien jaar oud. Niemand anders raakte gewond. Voor de scholieren is slachtofferhulp geregeld. Het is nog onduidelijk waardoor de giek bezweek. Er zou een verband kunnen zijn met houtrot. Drie jaar geleden waarschuwde de Onderzoeksraad voor de Veiligheid (OVV) al voor het risico op houtrot op schepen van de ‘bruine vloot’, traditionele zeilschepen waar de betreffende boot ook toe behoort. Ernstig rottend hout, zo schreef de Raad, is geen uitzondering en kan dodelijke gevolgen hebben.  Aanleiding voor het onderzoek was een ongeval in 2019 op een scheepswerf in Zaandam. Tijdens een mastinspectie brak de steng plotseling af, waardoor een medewerker om het leven kwam. Dit dodelijke ongeval stond niet op zichzelf. Vier jaar eerder, in augustus 2016, ging het ook mis in Harlingen. De houten mast van een schip in Harlingen brak onverwacht af en doodde drie opvarenden. Zowel de schipper als het onderhoudspersoneel en de keuringsinstanties hadden niet opgemerkt dat de mast in vier jaar tijd van binnenuit was doorgerot. Of er bij het ongeval van woensdag ook sprake was van rottend hout, is onbekend. De politie onderzoekt nog wat er is misgegaan. ||https://www.nrc.nl//nieuws/2022/08/31/meisje-overleden-door-afgebroken-giek-bij-terschelling-a4140365
2022-09-01||Wat vindt NRC | De Russen zouden Gorbatsjov dankbaar moeten zijn||De dood van Michail Gorbatsjov, tussen 1985 en 1991 de machtigste man van de Sovjet-Unie, laat opnieuw zien hoezeer het Westen van het Oosten vervreemd is geraakt. Wordt hij in het Westen op handen gedragen als de man die een einde maakte aan de Koude Oorlog, Oost-Europa van het Sovjet-juk bevrijdde en de Duitse hereniging toestond, in het Oosten, en dan vooral in Rusland, wordt zijn naam door velen door het slijk gehaald. In eerste instantie omdat hij het Sovjet-imperium zou hebben verkwanseld, maar ook omdat hij tijdens zijn bewind met geweld nationalistische protesten in onder meer Georgië, Azerbeidzjan en Litouwen de kop indrukte, waarbij tientallen doden vielen.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Zelfs in Oekraïne, dat in 1992 massaal voor onafhankelijkheid stemde,  kan Gorbatsjov op weinig populariteit rekenen, ook al heeft hij zich in eigen kring fel uitgelaten tegen de daar door Poetin ontketende oorlog. Dat komt vooral doordat hij in 2014 de annexatie van de Krim toejuichte.   Voor progressieve Russen blijft Gorbatsjov echter de man die hun tijdens zijn bewind hun vrijheid heeft teruggegeven na zeventig jaar communistische dictatuur. Zo kon dankzij de door hem toegestane persvrijheid voor het eerst in het openbaar gesproken worden over de miljoenen slachtoffers van het schrikbewind van Stalin. Dat een organisatie als Memorial, die onderzoek doet naar de slachtoffers  van de Stalinterreur, door het repressieve bewind van Poetin verboden is, benadrukt nog eens extra hoe belangrijk de waarden en normen van Gorbatsjovs  politiek van glasnost (openheid) voor het historisch bewustzijn van de landen van de voormalige Sovjet-Unie zijn geweest. Ondanks de omvangrijke kritiek in eigen land zouden veel Russen Gorbatsjov dankbaarheid moeten tonen, hoe rampzalig zijn hervormingen in economisch opzicht vaak ook uitpakten. Tenslotte konden ze na de ineenstorting van de Sovjet-Unie vrij naar het Westen reizen om daar hun geluk te beproeven.  In het Westen zal Gorbatsjov vooral worden herdacht als de man die geleidelijk aan besefte dat het door hem vertegenwoordigde systeem niet deugde. Hij kwam daar achter met voortschrijdend inzicht. Op relatief jonge leeftijd aan de top beland probeerde hij het communisme, waarin hij geloofde, uit het slop te halen door de vastgelopen planeconomie te hervormen. De persvrijheid die daarmee gepaard ging moedigde vervolgens ook de oppositie in de Oost-Europese vazalstaten aan om meer vrijheid te krijgen. Met de val van de Muur in 1989 als gevolg.  Gorbatsjovs charme, waarmee hij conservatieve westerse leiders als de  Amerikaanse president Ronald Reagan en de Britse premier Margaret Thatcher kon overtuigen dat met zijn land serieus over kernwapenbeheersing kon worden onderhandeld, droeg veel aan zijn populariteit in het Westen bij. Dat in augustus 1991 zelfs een staatsgreep van haviken uit Gorbatsjovs eigen regering geen kentering in die pro-westerse politiek teweeg kon brengen, is veelzeggend. Ook al moest Gorbatsjovs grootste politieke rivaal Boris Jeltsin hem te hulp schieten. Dat Gorbatsjov de afgelopen twintig jaar vanaf de zijlijn moest toezien hoe president Poetin zijn erfenis om zeep hielp, zal hij dan ook als een nachtmerrie hebben ervaren. Alsof hij alsnog de Wit-Russische Nobelprijslaureaat Svetlana Aleksijevitsj gelijk moest geven die had gezegd dat  Russen niet met vrijheid kunnen omgaan, omdat ze tot 1989 in een strafkamp zaten.||https://www.nrc.nl//nieuws/2022/08/31/de-russen-zouden-gorbatsjov-dankbaar-moeten-zijn-a4140368
2022-09-01||Opinie | Gorbatsjov in buitenlandse media: een hervormer waarop ieder zijn waarheid kon projecteren||Dmitri Moeratov, hoofdredacteur van de Russische oppositiekrant  Novaja Gazeta en Nobelprijswinnaar, reageerde op de dood van Gorbatsjov met de woorden: „Ze zeggen dat hij de wereld kon veranderen, maar niet zijn land. Misschien is dat waar. Toch heeft hij zowel het land als de wereld een ongelooflijk geschenk gegeven – dertig jaar vrede. Dertig jaar zonder dreiging van een wereldwijde kernoorlog. Wie kan zoiets zeggen?” Maar zo voegt hij eraan toe,  verwijzend naar de oorlog die Poetin is begonnen tegen Oekraïne: „Het geschenk is ten einde gekomen. We krijgen niets meer cadeau. Nooit meer.”  In eigen land stond  Gorbatsjov doorgaans onder zware kritiek omdat velen hem verantwoordelijk stelden voor de ondergang van de Sovjet-Unie.  Op Chinese sociale media was de dood van Gorbatsjov trending, en veel van de reacties waren negatief. Gorbatsjov zou zich moeten schamen als hij in de hemel Marx of Lenin tegen het lijf zou lopen, zei een internetgebruiker.  Hu Xijin, voormalig hoofdredacteur van de Engelstalige partijkrant de Global Times, zegt op Twitter: „In het Westen werd hij geprezen omdat hij de belangen van zijn vaderland verkwanselde. Het Westen kreeg vrede, maar er blijven nog steeds oorlogen uitbreken op het grondgebied van de voormalige Sovjet-Unie: Tsjetsjenië, Georgië, Oekraïne…”  De Britse krant The Guardian  schrijft:  „Gorbatsjov was nooit doof voor kritiek en ofschoon hij altijd zijn democratische geloofsbrieven verdedigde, realiseerde hij zich op den duur dat velen in het land uitkeken naar een ander type leiderschap: ‘Een tsaar moet zich gedragen als een tsaar. En ik weet niet hoe ik dat moet doen’, zei hij eens.” Gorbatsjov was de „doodgraver  van de Sovjet-Unie, ondanks zichzelf”, schrijft Le Monde in het hoofdredactioneel commentaar. De Franse krant noemt het „symbolisch”  dat Gorbatsjov gestorven is op het moment dat in Moskou „de antithese”  van zijn tijdperk zich manifesteert. „Hij maakte een eind aan de oorlog in Afghanistan, Vladimir Poetin begon er een in Oekraïne. [...] De glasnost maakte het mogelijk licht te werpen op de misdaden van het stalinisme, Vladimir Poetin heeft het stalinisme gerehabiliteerd.” Ook de Zwitserse Neue Zürcher Zeitung trekt een lijn naar het heden.  „Gorbatsjov wilde zijn leven inzetten om de vrede in Europa te bewaren. Hij klampte zich niet langer vast aan de macht, terwijl het Sovjet-imperium in verval raakte.  Poetin heeft echter een oorlog laten uitbreken die de droom van ‘Europa als het gemeenschappelijke huis’ van Gorbatsjov heeft verwoest. De tragiek van Gorbatsjov lag steeds  daarin dat hij gewonnen heeft door te falen, maar slechts een minderheid in Rusland deelde die gedachte.” Het Poolse  Rzeczpospolita  schrijft: „De blijvende sympathie van de Duitsers was het laatste sprankje van de ‘Gorbomania’ die eind jaren tachtig het hele Westen overspoelde, en die niemand zich vandaag nog herinnert. De westerse verliefdheid op de (naar USSR-maatstaven) jonge  politicus, die normaal sprak en zich gedroeg, betekende dat hem in de Europese hoofdsteden veel werd vergeven.” De Duitse Frankfurter Allgemeine Zeitung wijst op de verwarring onder Kremlinwatchers eind jaren 90  omdat Gorbatsjov Nieuw Denken en eenzijdig ontwapening beloofde. Voormalig bondskanselier en SPD-leider Willy Brandt hoopte op een tweede fase in de nieuwe ‘Ostpolitik’, de Groenen deelden de verwachtingen van  mensenrechtenactivisten in het Oosten en minister van Buitenlandse Zaken Hans-Dietrich Genscher  (FDP) ging er sneller dan anderen toe over om Gorbatsjov op zijn woord te geloven. De krant concludeert dat „ofschoon de ideologische splitsing het politieke klimaat bepaalde, een ieder op het raadsel Gorbatsjov kon projecteren wat op dat moment goed uitkwam”.  Gorbatsjov had nooit  „de intentie het Sovjet-systeem te vernietigen”, meent The Washington Post. „Maar gedurende een  leven in dat systeem zag hij het verval en de noodzaak tot verandering. Terwijl velen in het Westen de Sovjet-Unie zagen als een onverzoenlijke tegenstander in de Koude Oorlog en een rigide partijhiërarchie, zag Gorbatsjov scheuren en mislukkingen, en trok er lessen uit.” Zijn erfenis is volgens de krant „dat hij de wereld veiliger maakte. Hij hielp de snelheid van de wapenwedloop af te remmen en stond toe dat zich in Europa een vreedzame revolutie voltrok.” Marilyn Berger schrijft in The New York Times: „Weinig leiders in de 20ste eeuw [...] hebben zo’n grote invloed gehad op hun tijd. In iets meer dan zes tumultueuze jaren trok Gorbatsjov het IJzeren Gordijn op, waarmee hij het politieke klimaat in de wereld resoluut veranderde.”   Correctie (1 september 2022): in een eerder versie stond dat de voormalige Duitse minister van Buitenlandse Zaken Hans-Dietrich Genscher van de CDU was; hij was van de FDP – dat is aangepast.||https://www.nrc.nl//nieuws/2022/08/31/gorbatsjov-als-projectiescherm-a4140367
2022-09-01||Factcheck: Zijn stekkerrijders duurder uit dan benzinerijders?||„Stekkerrijder nu duurst uit.” Dat meldde De Telegraaf woensdag, en de aanleiding ligt voor de hand. De stroomprijs is in vergelijking met een jaar geleden sterk gestegen, soms wel verdrievoudigd. Tegelijkertijd is de benzineprijs nog altijd hoog – adviesprijs rond de 2,18 euro – maar dat is hoogstens twee dubbeltjes meer dan de benzineprijs in de zomer van 2021. De  bezitter van een elektrische auto krijgt nog altijd de nodige douceurtjes. De bijtelling voor leaserijders is op dit moment lager, pas in 2026 moet er 100 procent motorrijtuigenbelasting worden betaald en de gemiddelde stekkerauto heeft veel minder onderhoud nodig. „Allemaal waar”, zegt Maarten van Biezen, bestuurslid van de Vereniging Elektrische Rijders, „maar het grote voordeel zat vooral in de gebruikskosten. Subsidies zijn toch vooral compensatie voor de hogere aanschafprijzen.” En niemand weet hoelang elektrisch rijden nog gesubsidieerd blijft.  Door de hoge stroomkosten kan elektrisch rijden nu zelfs duurder zijn dan rijden in een benzineauto. Nieuwe energiecontracten, stelt De Telegraaf, gaan uit van een stroomprijs van 77 cent per kilowattuur (kWh).  Een gemiddelde auto verbruikt zo’n 20 kWh per 100 kilometer, wat op bijna 15,50 euro neerkomt. Wie dezelfde afstand op 6,7 liter benzine rijdt (1 op 15), blijft onder de 15 euro. Conclusie, de stekkerauto is duurder. Het voorbeeld klopt, elektrisch rijden kan duurder zijn. Probleem is alleen dat dé stroomprijs niet bestaat. „Het overgrote deel van elektrische rijders, bijna 70 procent, heeft zonnepanelen”, zegt Van Biezen, „en die rijden dus bijna gratis. Ongeveer 70 procent rijdt in een elektrische auto van de zaak en die   mensen kunnen de kosten vaak bij hun baas declareren.” Maar, stelt Van Biezen, „de tarieven lopen inderdaad naar elkaar toe en daar maken wij ons zorgen over”.  Het tarief van 77 cent komt uit zogeheten modelcontracten die energieleveranciers moeten aanbieden. Maar in deze hectische markt zitten zij, gezien de risico’s, niet op nieuwe klanten te wachten. Wie niet van leverancier is veranderd, zal – ook bij een variabel contract – veel minder dan de genoemde 77 cent betalen. Zelfs de huidige tarieven bij de snellaadstations van Fastned – langs de snelweg is het altijd duurder om te tanken – liggen met 68 cent per kWh lager.  De ANWB waarschuwt in een reactie om de discussie over eventueel elektrisch rijden niet „plat te slaan” tot alleen de kosten voor brandstof. „Zo’n auto koop je voor meerdere jaren, natuurlijk neem je de energieprijs mee, en die is erg afhankelijk van je persoonlijke situatie”, zegt Marco van Eenennaam, expert elektrisch rijden. „Veel mensen hebben zonnepanelen, anderen sluiten dynamische energiecontracten af, waardoor zij kunnen opladen als het tarief laag is.” Van Eenennaam houdt de totale kosten – zoals aanschafprijs, onderhoud en brandstof – van benzine- en stekkerauto’s al jaren voor de ANWB in de gaten. „Vorig jaar zag je de elektrische auto voor het eerst een paar procent goedkoper worden dan de benzineauto als je alle kosten bij elkaar optelt.” Kan de huidige stroomprijs dat weer veranderen? „De uitersten in de stroomtarieven lopen nu zo uiteen, dat het amper nog nut heeft om naar gemiddelden te kijken”, zegt Van Eenennaam. En de ontwikkelingen zijn moeilijk te voorspellen. „Wie oplaadt in de straat betaalt met verschillende laadpassen minder dan 40 cent per kWh. Maar het ligt voor de hand dat dit tarief ook gaat stijgen.” Je moet wel een heel onvoordelig energiecontract hebben, wil elektrisch rijden duurder zijn dan rijden in een auto met een verbrandingsmotor. Maar het verschil tussen ‘elektrisch’ en ‘benzine’ loopt door de recente stijging van de stroomkosten hoe dan ook terug. De stelling, „de stekkerrijder is nu duurst uit”, beoordelen we desondanks als grotendeels onwaar. ||https://www.nrc.nl//nieuws/2022/08/31/factcheck-stekkerrijders-zijn-duurder-uit-dan-benzinerijders-a4140366
2022-09-01||FNV: 16 september in heel Nederland geen streekbussen en -treinen om staking||Vrijdag 16 september rijden er door het hele land geen streekbussen en -treinen. Vanwege een landelijke staking zal het streekvervoerpersoneel die dag het werk neerleggen. Dat heeft vakbond FNV woensdag bekendgemaakt. In aanloop naar de landelijke stakingsdag zullen er ook vier regionale stakingen plaatsvinden. Die zijn op 6 september in Flevoland, Zuid-Holland en Zeeland, 7 september in Noord-Holland en Utrecht, 8 september in Gelderland, Noord-Brabant en Limburg en 9 september in Friesland, Groningen, Drenthe en Overijssel. Regionale vervoerbedrijven staken voor een beter cao, net als het personeel van de Nederlandse Spoorwegen dat de afgelopen dagen met stakingen voor uitvallend treinverkeer heeft gezorgd. De vakbonden van het streekvervoer hadden al in april een ultimatum gesteld aan de werkgevers. Zij eisen onder meer een loonsverhoging van 2,5 procent en meer vaste contracten in plaats van flexibele dienstverbanden. Omdat op die eisen niet is ingegaan, gaat het personeel over tot actie. Marijn van der Gaag, bestuurder van FNV Streekvervoer, zegt dat de sector kampt met personeelstekorten, waardoor de werkdruk hoog is en het ziekteverzuim stijgt. „In alles is te zien dat de directies van de vervoerbedrijven maar één ding voor ogen hebben: bezuinigen, bezuinigen en nog eens bezuinigen”, aldus Van der Gaag. Volgens hem lijdt niet alleen het personeel daaronder, maar ook de reiziger door het schrappen van lijnen. De vakbondsbestuurder vindt de staking vervelend voor reizigers, maar het laat volgens hem zien „hoe hoog de nood is”.||https://www.nrc.nl//nieuws/2022/08/31/fnv-16-september-in-heel-nederland-geen-streekbussen-en-treinen-a4140360
2022-09-01||Nabestaanden van gijzelingsactie op   Spelen van München krijgen 28 miljoen euro smartengeld||Vijf dagen voor een herdenkingsbijeenkomst van de terreuractie bij de Olympische Spelen in München in 1972 hebben de Duitse staat en de nabestaanden van de elf Israëlische slachtoffers woensdag een akkoord bereikt over een schadevergoeding.  Duitsland zal 28 miljoen euro aan de nabestaanden betalen; 8 miljoen daarvan moeten de deelstaat Beieren en de stad München bijdragen. Aanvankelijk dacht Berlijn ruim 5 miljoen te betalen, maar dat werd door de nabestaanden afgewezen als „beledigend” en een „fooi”, zo berichtte de Süddeutsche Zeitung.  Op 5 september is het vijftig jaar geleden dat elf Israëlische sporters en functionarissen tijdens de Olympische Spelen in München werden gegijzeld door een Palestijnse terreurgroep. De nabestaanden vinden dat de Duitse politie fouten maakte bij de bevrijdingsactie, en denken dat de dood van hun familieleden mogelijk voorkomen had kunnen worden. Met de schadevergoeding neemt Duitsland na vijftig jaar eindelijk de verantwoordelijkheid voor de gebeurtenissen, vindt Ankie Rechess, woordvoerder van de nabestaanden en  weduwe van de vermoorde schermer Andre Spitzer. Behalve de financiële schadevergoeding moet er ook een onderzoekscommissie van Duitse en Israëlische historici komen die de gebeurtenissen nog eens zal reconstrueren, en moeten dossiers openbaar worden gemaakt. Nabestaanden hadden lang geen toegang tot alle archieven; zo hoorde de weduwe van Spitzer  pas onlangs dat degene die haar man vermoordde nog vrij rondloopt.   „Het akkoord maakt ook een waardige herdenking mogelijk op 5 september in de aanwezigheid van de presidenten Yitzhak Herzog en Frank-Walter Steinmeier”, zei de advocaat van de nabestaanden Gerhart Baum, doelend op de presidenten van Israël en Duitsland. De nabestaanden van de Israëlische slachtoffers, en vermoedelijk ook president Herzog, zouden niet aan de herdenking deelnemen als Duitsland niet met een goed aanbod was gekomen. Een woordvoerder van kanselier Olaf Scholz (SPD) benadrukte woensdagmiddag het belang van het akkoord met oog op „de bijzondere Duits-Israëlische verhouding”. ||https://www.nrc.nl//nieuws/2022/08/31/nabestaanden-van-de-aanslag-op-de-olympische-spelen-in-munchen-krijgen-28-miljoen-euro-smartegeld-a4140364
2022-09-01||Veel geld, maar nog even geduld bij  kabinetsplannen tegen koopkrachtdaling||Er was een lange laatste onderhandeling van veertien uur voor nodig. Pas om 5 uur op de vroege woensdagochtend waren coalitiepartijen en kabinet eruit hoe ze de uitzonderlijk grote koopkrachtdaling van Nederlanders willen verzachten. Het resultaat: veel geld, maar nog even geduld.  Dit jaar is er niets meer mogelijk, is de nare boodschap. Het geld uit het nieuwe pakket gaat pas in 2023 rollen. Maar daar tegenover staat een groot aantal maatregelen dat ook ver voorbij het komende jaar zal doorwerken, nadat de huidige koopkrachtcrisis hopelijk is geweken. Dit blijkt uit gesprekken met bronnen rond de coalitie en het kabinet. Zo gaat het minimumloon begin volgend jaar in één klap fors omhoog, met 10 procent. Het kabinet had zich al in het coalitieakkoord voorgenomen dat te verhogen, maar zet er nu de turbo op. Het minimumloon gaat daardoor sneller én verder omhoog. Dat moet niet alleen werkende mensen helpen, maar ook gepensioneerden en mensen met een uitkering. Want met het minimumloon gaan ook de uitkeringen omhoog die eraan zijn gekoppeld, zoals het staatspensioen AOW en de bijstand.  Om ook het inkomen van mensen boven het minimum te stutten, wordt het eerste tarief van de inkomstenbelasting verlaagd. Werkenden houden vanaf komend jaar meer van hun salaris over doordat speciaal voor hen een belastingkorting stijgt, de arbeidskorting. Met hoeveel precies wordt pas duidelijk op Prinsjesdag. De huurtoeslag wordt blijvend hoger, net als het kindgebonden budget voor gezinnen met drie kinderen of meer. Dat moet voorkomen dat volgend jaar bijna een op de tien kinderen in armoede opgroeit, zoals het CPB twee weken geleden voorspelde. En dan zijn er nog de tijdelijke maatregelen om de koopkrachtklap te dempen. De accijnzen op brandstof worden nog langer verlaagd, tot halverwege volgend jaar. Er komt opnieuw een korting op de energiebelasting en ook de energietoeslag van rond de 1.300 euro voor kwetsbare huishoudens keert terug. Ook gaat de zorgtoeslag volgend jaar tijdelijk en met een eenmalig bedrag omhoog, een nieuwe toevoeging aan de gereedschapskist om huishoudens te hulp te schieten.  Met alle ingrepen is een bedrag gemoeid van rond de 15 miljard euro, melden bronnen. Dat zou twee keer zoveel zijn als het bedrag dat Rutte IV het afgelopen jaar al uittrok om huishoudens te helpen om uit de financiële problemen te blijven door de inflatie- en koopkrachtcrisis: bijna 7 miljard euro.  Het leeuwendeel van de miljardenpot gaat op aan de tijdelijke maatregelen uit het koopkrachtplan. Toch zal dat de coalitie niet de grootste hoofdbrekens hebben opgeleverd. VVD, D66, CDA en ChristenUnie maakten de afgelopen maanden alle vier duidelijk dat ze meer wilden doen en daarbij de doelgroep wilden uitbreiden naar de middeninkomens, die door de hoge energierekening ook in de problemen dreigen te komen.   Deze eenmalige uitgaven kunnen bovendien vrij eenvoudig betaald worden uit eenmalige meevallers, zoals de hogere opbrengsten van Nederlands aardgas.  De keuzes voor de lange termijn liggen politiek ingewikkelder. Het pakket laat zien dat de vier partijen het eens zijn geworden om de belasting op werken te verlagen en die op vermogen juist te verhogen. De winstbelasting voor bedrijven gaat omhoog, net als sommige belastingen op vermogen: twee ingrepen die bij VVD en CDA gevoelig liggen.   De meeste opbrengsten moeten komen uit de hogere winstbelasting: bedrijven gaan voortaan meer belasting betalen over de eerste tonnen die ze behalen aan winst. Ook groepen met vermogen die tot nu toe relatief weinig belasting betaalden, zoals directeur-grootaandeelhouders, gaan meer belasting betalen. Dat moet een half miljard euro opleveren.   Spaarders in box 3 gaan door het nieuwe pakket eveneens meer belasting afdragen, net als beleggers en particuliere verhuurders. Ook wordt de speciale belastingkorting voor zzp’ers, de zelfstandigenaftrek, sneller afgebouwd.  Tot slot wil het kabinet met een forse belastingverhoging op het winnen van olie en gas afdwingen dat energiebedrijven meer van hun winsten afdragen. De energiebedrijven behoorden de afgelopen maanden tot de grootste winnaars in de economie, dankzij de hoge energieprijzen.  Is het genoeg? De grootste zorg van een deel van de oppositie en vakbond FNV is dat het kabinet niet dit jaar al meer doet om de koopkrachtdreun te verzachten. Het Centraal Planbureau raamde half augustus dat de koopkracht van een doorsnee huishouden met bijna 7 procent daalt dit jaar.  Premier Mark Rutte (VVD) zegt al maanden dat een vroegere reddingsactie simpelweg niet mogelijk is, omdat de systemen of de mensen van de uitvoeringsdiensten dat niet aankunnen.   Het kabinet houdt de hoop dat het nu aangekondigde pakket toch op tijd komt. De koopkrachtklap is vooralsnog lang niet zo hard voor huishoudens die nog een energiecontract hebben met een lagere prijs. Maar de pijn wordt nu al breed gevoeld: meer dan de helft van de huishoudens heeft een contract voor energie of gas met een variabele prijs, meldde consumentenwaakhond ACM dinsdag.  Iedereen wordt op een ander moment geraakt, en niemand even hard. Dat maakt het bieden van effectieve hulp uiterst moeilijk.  Tot nu toe bleken veel van de maatregelen ongericht en onevenwichtig uit te pakken: zo kwam een verlaging van de btw op de energierekeningen vooral hoge inkomens ten goede. In hoeverre het kabinet met deze miljarden nu wel gericht weet te helpen, moet de komende winter, als de verwarming aan gaat en de rekening duidelijk wordt, nog blijken. ||https://www.nrc.nl//nieuws/2022/08/31/veel-geld-maar-nog-even-geduld-bij-kabinetsplannen-tegen-koopkrachtdaling-a4140362
2022-09-01||Ondanks dreigend faillissement blijft Harbour Club gesloten na explosie||The Harbour Club in Amsterdam-Oost, die vanwege een nachtelijke explosie voor de deur onlangs werd gesloten door de burgemeester, moet vooralsnog dicht blijven. Dat heeft de rechtbank Amsterdam woensdag geoordeeld in een kort geding dat was aangespannen door The Harbour Club. Na sluitingstijd werd op 10 augustus om 2.45 uur een zwaar explosief bij de voorgevel van The Harbour Club, een  restaurant en theater, tot ontploffing gebracht. Onder meer de voordeur en ramen raakten beschadigd en veel buurtbewoners schrokken wakker. Vanwege gevaar voor de openbare orde besloot de gemeente  een week later om The Harbour Club  voor een half jaar te sluiten. De eigenaren probeerden die sluiting een week geleden via een  kort geding ongedaan te krijgen. Tijdens de rechtszaak  wezen hun advocaten  er op dat de horecagelegenheid – waar zo’n 260 mensen werken – komend half jaar vanwege de sluiting  een miljoenenverlies lijdt en failliet zal gaan. Ook stelden zij dat de gemeente  bij het sluitingsbesluit geen goede belangenafweging maakte en zich baseerde op een politierapportage die fouten bevat.  De voorzieningenrechter stelt in zijn uitspraak woensdag dat de sluiting gerechtvaardigd is. De gemeente heeft voldoende aannemelijk gemaakt dat het openblijven van The Harbour Club „een ernstig gevaar voor de openbare orde vormt”. De burgemeester heeft daarbij terecht meegewogen dat  er naast de recente explosie vorig jaar ook een explosie plaatsvond na sluitingstijd en dat het pand in 2019 beschoten werd. Het is niet in het voordeel van The Harbour Club  dat  het politieonderzoek naar de recente explosie nog loopt, leert de uitspraak. Omdat nog niet is vast te stellen wie de daders zijn en wat het motief is, bestaat er onzekerheid over de aanleiding van het incident en kan niet worden gesteld dat het gevaar geweken is. In Amsterdam vond deze zomer een serie van zeker twaalf explosies en plofkraken plaats. Ook café In the City aan het Leidseplein werd in augustus door de burgemeester gesloten, na twee explosies. Politiechef Frank Paauw besloot deze maand vanwege die explosies en plofkraken  tot de formatie van twee rechercheteams. Vrijdag werd een eerste, vijftienjarige verdachte aangehouden. Dinsdag volgde de aanhouding van een tweede man die volgens de politie verdacht wordt van „betrokkenheid bij meerdere explosies”. Dat The Harbour Club nu ook zes maanden gesloten blijft,  is niet gezegd. De gemeente Amsterdam wees er tijdens het kort geding op dat de sluiting niet per se zes maanden hoeft te duren en dat The Harbour Club een heropeningsverzoek kan doen. Als bijvoorbeeld duidelijk is dat de criminele dreiging is geweken, kan zo’n verzoek gehonoreerd worden.   De advocaat van The Harbour Club liet na de uitspraak van woensdag weten zo’n verzoek „onmiddellijk” te gaan indienen. ||https://www.nrc.nl//nieuws/2022/08/31/ondanks-dreigend-faillissement-blijft-harbour-club-gesloten-na-explosie-a4140361
2022-09-01||Paradijselijke toestand||Naakt rondslenteren, tennissen of vissen of naakt zittend op rotsen naar een zonsondergang staren en dan  ’s avonds naakt barbecuen — de nudist doet ’s zomers niets liever. Neem Lieke (38). Ze zegt in De Telegraaf: „Naakt recreëren geeft het ultieme gevoel van vrijheid”, en gelijk heeft ze. Maar hier wringt om het zo maar eens te zeggen de teenslipper: de naakt-loper mag dan vrij zijn, mens is die niet. Althans niet volgens de Bijbel. Wat de eerste nudisten Adam en Eva voor de zondeval ook voor mensen waren — haast sciencefictionfiguren — ze waren geen mensen zoals wij, dat wil zeggen dragers van de erfzonde. Die zonde was een feit vanaf het moment dat de slang Eva verleidde en zij samen met Adam opeens zagen dat ze naaktlopers in een naturistencamping waren. De verleiding door de slang vertelt ons veel over de aantrekkingskracht van naakt zijn in de natuur. Eerst siste die slang  zoiets  als, hoezo sterven als jullie zouden eten van de boom in het midden van de tuin? En dan:  „Jullie zullen helemaal niet sterven. Integendeel, God weet dat jullie ogen zullen opengaan zodra je daarvan eet, dat jullie dan als goden zullen zijn en kennis zullen hebben van goed en kwaad.” Juist een leven zonder die kennis, zalig onbewust van de scheidslijn tussen goed en kwaad, is een leven in onschuld, een leven in vrijheid zoals Lieke zegt. Maar wat voor leven is dat dan? Zie ‘nudist’. Het woord stamt af van het Latijnse nudus en behalve ‘naakt’ zegt het verder niet zoveel. En toch ook alles. Dat ontdekte de Amerikaanse fotograaf Diane Arbus toen ze in de jaren zestig nudistencampings bezocht. In haar aantekeningen bij het project, opgetekend door Joost Zwagerman in zijn essaybundel Transito (2006), schrijft Arbus: „Het lijkt net alsof Adam en Eva, na de zondeval, God hebben gesmeekt hen te vergeven; en God, in zijn oneindige vermoeidheid, heeft geantwoord: ‘Goed dan. Blijf in de Hof van Eden. Get civilized. Procreate. Muck it up.’ En dat was precies wat deze mensen hebben gedaan.” Een van haar foto’s is getiteld A Family One Evening in a Nudist Camp (Pennsylvania, 1965, zwartwit). Vader met bril. Moeder in  teenslippers. Tienerdochter met iets dat lijkt op een lange zwembroek en verder niets. Alle drie dragen ze een bril. De setting is een dor landschap. Het gras ziet er hard en stekelig uit in het paradijs.||https://www.nrc.nl//nieuws/2022/08/31/paradijselijke-toestand-a4140359
2022-09-01||Wie aait dat kindje nog drie keer over z’n bolletje? Kinderopvang zit met nijpend personeelstekort|| „Linsey? Nee, die ken ik niet”, zegt de vrouw die de deur opent van kinderopvang Kindergarden in het centrum van Amsterdam, een peuter aan de hand. „Ik ben een invalkracht. Misschien kun je haar even bellen?” Vestigingsmanager Linsey de Waard (29) geeft alle invalkrachten altijd een hand, vertelt ze als ze is gearriveerd. Maar de mevrouw die de deur opende, was vanochtend net aan het voorlezen. De hoge hal van het oude schoolgebouw – in de oorlog zat hier het joods lyceum – biedt uitzicht op twee lege groepsruimtes. Van de groepen die zijn opgeheven: te weinig personeel. Een houten keukentje staat onaangeroerd in de hoek.  Functie: Pedagogisch medewerker Bedrijf: Kindergarden  Locatie: Amsterdam Open sinds: doorlopend  Het personeelstekort in de kinderopvang is nijpend. Op de vestiging waar De Waard werkt, met 120 kinderen op de dagopvang en 70 op de buitenschoolse opvang, staan zeven vacatures open, sommige al zes maanden. Bij heel Kindergarden, met 73 vestigingen in het land, zijn het er 250 – een achtste van het aantal medewerkers. In de hele branche zijn naar verwachting de komende vijf jaar nog eens 32.000 extra medewerkers nodig: 9.000 door  een toename in het aantal geboren baby’s en 23.000 door beleid dat in het coalitieakkoord is afgesproken, zoals het gratis maken van de kinderopvang. Het tekort zorgt voor dilemma’s, vertelt De Waard. „Wij hechten enorm aan pedagogiek, aan kwaliteit en veiligheid. Dat is waarom ik hier graag werk. Ik neem dus niet zomaar iedereen aan. Maar we zijn óók een contract met ouders aangegaan over aantal uren opvang; dat wil ik ook waarmaken.” Daarom is vorig jaar, toen de personeelsproblemen zo groot werden dat er een tijdelijke aanmeldstop kwam én twee groepen werden gesloten, besloten toch met zelfstandigen, zzp’ers, te werken. Tegen de filosofie van de organisatie in. „Ik heb er mijn bedenkingen bij”, zegt De Waard. „Zzp’ers zijn een fijne kortetermijnoplossing waardoor we ouders kunnen voorzien van opvang. Maar zij hebben niet hetzelfde dna als onze medewerkers. Kinderen zien bovendien veel wisselende gezichten. En ik vind het moeilijk dat mensen die superloyaal zijn en al heel lang bij ons werken, veel minder verdienen dan een zzp’er.” Een zzp’er verdient zo’n 45 euro per uur, tegen zo’n 20 euro voor een vaste medewerker. Ik heb mijn bedenkingen bij het inzetten van zzp’ers. Ze zijn een fijne kortetermijnoplossing, maar ze hebben niet hetzelfde dna als onze medewerkers Linsey de Waard Kindergarden Het zzp’erschap is dan ook in trek. Op de locatie van De Waard zijn dit jaar 22 pedagogisch medewerkers gestopt. De meesten omdat ze naar een andere branche gingen, maar de vaakst genoemde reden daarna: voor mezelf beginnen. „Vorig jaar dacht ik: er zijn geen mensen”, verzucht De Waard. „Nu denk ik: ze zijn er wél, ze werken alleen allemaal als zzp’er.” Op het hoofdkantoor van Kindergarden – dat onderdeel is van de Amerikaanse kinderopvanggigant Bright Horizons, met vorig jaar een omzet van 1,8 miljard dollar – werken inmiddels vijf recruiters in plaats van twee, vertelt HR-manager Sanne Soudant. „We zitten er iedere dag bovenop. We zetten videovacatures in, zijn heel actief op sociale media, loven wervingspremies uit. We bieden leerwerktrajecten aan en zetten vol in op zij-instromers. Als je op onze website komt, word je meteen naar binnen gezogen en voor je het weet heb je binnen een week een contract.”  De „grote leegloop” van mensen begon in april 2021 in Amsterdam, zegt Soudant. „Het verspreidde zich als een soort olievlek over het land en alle kinderopvangorganisaties.”  De groepsruimtes van Kindergarden zijn sober ingericht, in rustige kleuren, alles van hout.  „Niet te veel prikkels, dat hoort bij onze visie”, zegt De Waard enthousiast. Er is een grote tuin vol schaduw en groen, een knutselatelier, een gymzaal, een bibliotheek. Twee professionele koks bereiden volkorenpasta met groente in de keuken, voor de lunch. Linsey de Waard (links) van Kindergarden. Foto Olivier Middendorp
 De Waard begon hier als stagiair. Het was „een warm bad”, zegt ze, ze voelde zich meteen thuis. En een heel andere tijd. Ze was, met een ander uit haar klas, de enige die na haar stage direct een baan kreeg aangeboden.  Nu is de krapte zo groot dat in het najaar soms maar één vaste medewerker op een groep staat. De rest: zzp’ers. Het verhoogt de werkdruk voor vaste krachten enorm. „Die kennen de schema’s van de kindjes, hun allergieën. Het ene kindje moet je drie keer over zijn bolletje aaien voordat hij kan slapen, het andere kindje kan niet zonder zijn konijn. Dat soort dingen kun je niet overlaten aan zzp’ers. Dat is onveilig.”  Een neveneffect is dat kindjes zich nu vaak allemaal aan dezelfde medewerker hechten: met het gezicht dat ze het vaakst zien. Wat niet helpt: de soms onnavolgbare regels voor kwalificatie voor de kinderopvang. Wie pedagogische wetenschappen studeert, moet eerst een zij-instroomtraject volgen van negen weken voordat hij voor een groep mag staan. En wie de hbo-studie social work doet, mag alleen op de buitenschoolse opvang staan. „Als die opleiding wordt toegevoegd, heb ik er zo tien stagiairs bij”, zegt De Waard. „En daar kan ik dan weer vaste krachten uit werven. Je hebt echt wel kennis nodig, maar je leert dit vak ook door te doen.”  Voor de continuïteit, zegt ze, zou het goed zijn zzp’ers langere tijd in te huren. Maar dan doet ze de voordelen die vaste medewerkers nu hebben de das om. „Zij kunnen een band opbouwen met de kindjes, met hun collega’s, met de visie van de opvang. Ik wil juist dat het aantrekkelijk is om in vaste dienst te zijn.” Daar probeert Kindergarden van alles aan te doen. Er is een feest, een jaarlijks teamuitje, een welkomstcadeau, een forse cadeaubon voor Kerst. Maar het grootste cadeau zijn de kinderen zelf, zegt De Waard, en ze glimt als ze het zegt. „Er zijn zó veel verschillende kinderen, en die karaktertjes zitten er als baby al in. Het is heel leuk om hun groei te zien. Ook als medewerker voel je je trots als het een dreumes ineens lukt om zijn broek zelf aan te trekken. „Ik haal veel energie uit deze functie”, vervolgt ze, „maar sinds een jaar is het weleens demotiverend. ’s Morgens vroeg sta ik al strak. Dan ben ik aan het puzzelen: er moeten nog twee kindjes afvallen om open te kunnen; als er een ziekmelding is heb ik een probleem en begin ik de dag met teleurgestelde ouders… „Ik ben verantwoordelijk voor het personeel, maar ik heb ook geen antwoord op hoe we dit moeten oplossen.”  Haperende dienstverlening, toenemende werkdruk. Loopt Nederland vast door de nijpende personeelstekorten? Tegenover iedere honderd werklozen staan al 133 vacatures. In de serie De vacature bezoekt NRC zes werkgevers die al meer dan een half jaar een vacature hebben openstaan. Wat zijn de gevolgen? En wat doen ze eraan? NRC vond de vacatures met hulp van vacaturesite Jobfeed, die alle online vacatures verzamelt.||https://www.nrc.nl//nieuws/2022/08/31/wie-aait-dat-kindje-nog-drie-keer-over-zn-bolletje-kinderopvang-zit-met-nijpend-personeelstekort-2-a4140356
2022-09-01||Nederland: het land van de rampspoed||Driehonderdvijftig jaar geleden, het Rampjaar 1672. De Nederlandse Republiek werd van alle kanten aangevallen. Als we de boel onder water zetten, dan blijven de Fransen en Duitsers wel weg, was de gedachte. Niet voor niets heet de nieuwe muziektheaterproductie van Opera Spanga in het Friese Weststellingwerf After the flood.  Regisseur Corina van Eijk vroeg de Amerikaanse schrijver Jonathan Levi om het libretto. „De opera stevent af op een herkenbaar onheil”, zegt Van Eijk tijdens een repetitie in de koeienstal, de speellocatie. „In de laatste scène staat de wereld onder water. Ons land is getroffen door een milieuramp. Angst en tegenspoed beheersen nog altijd ons leven, toen en in 1672. Dreigende oorlog, virussen, de opwarming van de aarde die zorgt voor een stijging van de zeespiegel.” In samenwerking met muzikaal leider Tjalling Wijnstra ontstond het idee om After the flood te maken, een opera die bestaat uit zes mini-opera’s, gecomponeerd door studenten van  conservatoria en componist Floris van Bergeijk, die vaker voor Opera Spanga schreef.  Omdat de opera begint bij schilder Jan Vermeer en eindigt in de toekomst, bedacht Levi bestaande composities te kiezen van vroeger tot nu, van Lully via Beethoven en Stravinsky naar Jolivet. „Op deze manier neemt de muziek het publiek mee in telkens een nieuwe wereld. Barokcomponist Lully representeert de Gouden Eeuw, Beethoven kleurt de scènes over de Kolonie van Weldadigheid en Stravinksy beluisteren we als Kamp Westerbork wordt verbeeld.” De opera voert ons langs drieëneenhalve eeuw vaderlandse geschiedenis met hoogte- en dieptepunten. De speelvloer is de stal. Decorstukken als potkachel, hutkoffer en houten meubilair roepen een sfeer van vroeger op. Videoprojecties nemen ons mee door 350 jaar schilderkunst. Het gewelddadige koloniale verleden in Zuid-Afrika en Nederlands-Indië krijgt een heftige uitbeelding. Nederland: land van rampspoed.   Dat onheilszwangere ervaren ook de zangers die allemaal dubbelrollen spelen. „Voor de personages draait alles om schoonheid, ondanks de verschrikkingen die ze meemaken”, zegt mezzo Klara Uleman. Zij speelt onder meer de rol van een bange vrouw die fout was in de oorlog. „Alles in mijn personage is beschadigd, ik droom soms van mijn rol. Ik ben kaalgeschoren door de Nederlanders en ben bang dat ze mijn huis komen opeisen.” Uleman durft nadrukkelijk niet mooi te zingen, eerder als Nina Hagen te krijsen. „Als je je gevoel voor schoonheid hebt verloren, is dat pas echt een ramp.” Collega mezzo Itzel Medecigo, die vorig jaar een sensuele Carmen vertolkte, valt haar bij. Nu zingt ze onder meer Antje, de vrouw van een arme boer: „Ik zoek de schoonheid in het zingen zelf. We zijn geschoold in het zingen van Verdi, Puccini, zelfs Hindemith en Britten. Nu krijgen we gloednieuwe composities, van studenten nog. Dat geeft een heel andere ervaring. We moeten nieuwe kleuren en klanken leren.” Beklemmend is de rol van sopraan Sabra el Bahri-Khatri als Judit, een Joodse, de enige overlevende van de familie, die terugkeert naar haar thuis op het platteland: „Judit wordt vernederd door de twee vrouwen die er nu wonen, dat is verschrikkelijk. In die scène is de opera keihard. De muziek is van de Russische componist Vlad Chleck: je voelt zijn radeloosheid en woede, door de oorlog die in Oekraïne woedt.” Sinan Vural is naast bariton Sabra’s docent aan het conservatorium van Tilburg. „Ik speel in de laatste scène, het jaar 2072. Mijn rol is die van een gelovige man die hoopt op een mirakel. Maar de ijskappen zijn gesmolten. De flood is onvermijdelijk. Toch willen we allemaal overleven.”||https://www.nrc.nl//nieuws/2022/08/31/nederland-het-land-van-de-rampspoed-a4140358
2022-09-01||Het wordt &#8216;moeilijker&#8217; en &#8216;duurder&#8217; voor Russen om een EU-visum te krijgen||Het wordt voor Russen moeilijker om een visum te krijgen voor landen binnen de Europese Unie. Dat zijn de Europese ministers van Buitenlandse Zaken woensdag overeengekomen in Praag, zei buitenlandchef Josep Borrell op een persconferentie tegen internationale media. Een totale visumstop, waartoe de Oekraïense president Volodymyr Zelensky had opgeroepen, lag ook op tafel maar kreeg niet genoeg steun. Gevolg van het besluit is dat EU-landen „aanzienlijk” minder visa gaan verstrekken aan Russen, aldus Borrell. Het wordt „moeilijker” en „duurder” om een visum te krijgen en het gaat „langer duren”. De buitenlandchef stelt dat sinds juli steeds meer Russen een trip maken naar een buurland. „Ze reizen en winkelen alsof er geen oorlog is in Oekraïne.” Over een totale visumstop konden de ministers het niet eens worden, volgens diplomaten en de Hongaarse minister van Buitenlandse Zaken, Peter Szijjarto. Onder anderen Szijjarto zelf lag dwars. Of hij de huidige maatregel wel steunt, is niet duidelijk. Voor met name oostelijke lidstaten en ook Nederland gaat het besluit niet ver genoeg. Zij pleiten voor een algehele stop op toeristenvisa voor Russen. Duitsland en Frankrijk zijn hier tegen en vinden het weren van alle Russen te ingrijpend. ||https://www.nrc.nl//nieuws/2022/08/31/het-wordt-moeilijker-en-duurder-voor-russen-om-een-eu-visum-te-krijgen-a4140354
2022-09-01||Eigenaar Calvin Klein en Tommy Hilfiger gaat 10 procent bezuinigen op kantoorpersoneel||De zoektocht naar kostenbesparingen zou „onverbiddelijk” zijn, zoveel had topman Stefan Larsson al aangekondigd. Ruim twee jaar na de uitbraak van het coronavirus was PVH, het moederbedrijf van onder andere Tommy Hilfiger en Calvin Klein, de schade van de pandemie weer zo’n beetje te boven. Maar om opnieuw te gaan groeien, had de modegigant een nieuwe koers nodig, zo kondigde Larsson dit voorjaar aan.  Ruim vijf maanden na die aankondiging wordt duidelijk hoe die breed geformuleerde toekomstplannen er in de praktijk uitzien. PVH, dat behoort tot de vijftig grootste modebedrijven ter wereld, gaat de uitgaven aan kantoorpersoneel voor eind volgend jaar met 10 procent terugdringen. Die reorganisatie moet zo’n 100 miljoen dollar (99,95 miljoen euro) per jaar opleveren, wat Larsson wil investeren in onder meer digitale groei en een betere toeleveringsketen. Hoeveel banen door de ingreep verloren gaan, meldt het concern niet. PVH had eind vorig jaar wereldwijd zo’n 31.000 werknemers in dienst, maar een flink deel daarvan werkt in een van de 6.000 winkels die het bedrijf uitbaat in pakweg veertig landen. Ter vergelijking: in 2020 schrapte het bedrijf 450 kantoorbanen in de Verenigde Staten, wat in dat land destijds neerkwam op 12 procent van het totaal.  Naast de Amerikaanse locaties heeft PVH ook kantoren in onder meer Australië, Hongkong en Nederland. In de Amsterdamse haven staat het grootste kantoor buiten de VS, verdeeld over drie kolossale panden die uitkijken over het IJ, waar het bedrijf al zijn Europese activiteiten heeft ondergebracht. Het vroegere Phillips-Van Heusen,  opgericht in 1881, probeert al langer de structuur van het bedrijf te versimpelen. Waar het concern decennialang vooral nieuwe merken toevoegde aan zijn portfolio, stoot het die sinds twee jaar in rap tempo af. De toekomst van het bedrijf ligt bij Tommy Hilfiger en Calvin Klein, zei Larsson eerder, „twee van de meest iconische merken op aarde”. Vlak voor de pandemie deed PVH al afstand van de Amerikaanse merkrechten voor zwemkledingfabrikant Speedo, een jaar later ging de zogenaamde ‘Heritage-divisie’ in de verkoop. Daarin had PVH veel van de kleinere merken ondergebracht die het bedrijf al langere tijd bezat. De divisie werd verkocht aan Authentic Brands Group, tevens eigenaar van schoenenmerk Reebok en de bekende New Yorkse pakkenmaker Brooks Brothers. Financieel kende PVH op datzelfde moment, net als veel sectorgenoten, een uitzonderlijk slechte periode. Mede door winkelsluitingen slonk de omzet in het eerste coronajaar met meer dan een kwart, tot 6,8 miljard dollar. Ook bleef de Tommy-eigenaar met een verlies van bijna 1,1 miljard zitten. Een groot deel van die schade is vorig jaar ingelopen, toen de omzet herstelde tot 9,2 miljard dollar en PVH een miljard winst boekte.  Toch houdt de „macro-economische tegenwind” aan, schrijft Larsson woensdag in de halfjaarcijfers. PVH kondigde daarin aan de vooruitzichten voor dit jaar omlaag bij te stellen. Het modebedrijf heeft veel last van de dure dollar, waardoor de omzet uit andere landen in verhouding lager uitvalt. Gevolg is dat de omzet over het tweede kwartaal met 8 procent inzakte op jaarbasis. Ook in de tweede helft van het jaar rekent PVH op krimp.  Maar zorgelijker nog is dat na de coronapandemie een nieuw gevaar schuilt: PVH verwacht dat klanten door de hoge inflatie minder gaan uitgeven. Daarnaast verkoopt het bedrijf zijn merken ook veel via andere winkelketens, en ook die worden voorzichtiger met inkopen . Voor Larsson is dat reden om zijn toekomstplannen versneld door te voeren, zei hij woensdag.||https://www.nrc.nl//nieuws/2022/08/31/eigenaar-calvin-klein-en-tommy-hilfiger-gaat-10-procent-bezuinigen-op-kantoorpersoneel-a4140357
2022-09-01||Lord of the Rings-serie maakt indruk, maar mist nog eigen smoel||The  Lord of the Rings: The Rings of Power Van: Patrick McKay, J. D. Payne. Met o.a.: Morfydd Clark, Robert Aramayo, Nazanin Boniadi, Markella Kavenagh, Ismael Cruz Cordova. Vanaf  2 september, Prime Video (wekelijks). Gezien: afl. 1 en 2 (van 8). Het kan geen toeval zijn dat The Lord of the Rings: The Rings of Power begint met een spectaculaire proloog. De eerste tien minuten van de serie, de duurste ooit gemaakt, zijn een (her)introductie van een wereld die bedacht is door schrijver J.R.R. Tolkien en eerder in beeld is gebracht in de filmtrilogie van regisseur Peter Jackson. De eerste film van Jackson had ook zo’n proloog. De keuze om de serie zo te openen zal gemaakt zijn om te laten zien dat deze productie veel herkenbare elementen bevat. Niet origineel, maar het werkt wel: het voelt meteen vertrouwd.  Het verhaal speelt zich duizenden jaren vóór The Hobbit en The Lord of the Rings af. „We hadden geen woord voor dood”, zeg de elf Galadriel (Morfydd Clark, een groot talent) in een voice-over. „Want we dachten dat ons licht nooit zou dimmen.” En toen kwamen er duistere krachten en oorlog en leerden de elfen veel variaties op het woord ‘dood’. Galadriel staat in de boeken en films vooral bekend als wijze elf. De jonge versie is actiever: zo maakt ze met haar zwaard korte metten met een trol.  Veel schreef Tolkien niet over de tijd waarin The Rings of Power zich afspeelt, de seriescripts zijn vooral gebaseerd op aanhangsels bij de boeken.  Dat geeft de makers de vrijheid om veel dingen zelf in te vullen en om nieuwe personages te creëren. We zitten in het ‘Tweede Tijdperk’ uit de geschiedenis van Midden-Aarde. De kwaadaardige Sauron lijkt verdwenen. Alleen Galadriel denkt dat er iets mis is. Ze heeft gelijk, want  de serie zal onder meer gaan over de opkomst van Sauron.  Zover zijn we in de eerste afleveringen nog lang niet.  De makers  introduceren veel verschillende verhaallijnen die eerst nog los van elkaar lopen. Zo worden de Harfoots geïntroduceerd, voorlopers van de Hobbits (klein, harige voeten). Een van de Harfoots ontfermt zich over een mysterieus figuur  die  uit de lucht komt vallen. Tegelijkertijd is er de verboden liefde tussen een elf en een mens en leren we   dwergenprins Durin IV en zijn vrouw Disa kennen (een vrolijke noot is hun eerste scène samen).   Terwijl Game of Thrones-prequel House of the Dragon kiest voor een compacte vertelling, pakt The Rings of Power het ambitieuzer aan. Op visueel gebied legt de serie de lat  hoog met prachtige locaties, decors, kostuums en effecten. Met indrukwekkende shots  en een zak met geld van streamingdienst  Amazon Prime Video heb je echter nog geen goede serie.   De kans dat de makers zich vertillen  is aanwezig. Aan het einde van de tweede aflevering voelt de serie al iets te volgepropt.  Ook de eigen smoel ontbreekt nog.   Dat neemt niet weg dat veel aspecten wel werken en dat de eerste afleveringen naar meer smaken.    Dit is een recensie van de eerste twee afleveringen van The Rings of Power. NRC laat de komende weken vier recensenten bij toerbeurt twee afleveringen recenseren. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/31/lord-of-the-rings-serie-maakt-indruk-maar-mist-nog-eigen-smoel-a4140355
2022-09-01||Een dystopie in de woestijn||Onlangs presenteerde de regering van Saoedi-Arabië de ontwerpen voor  De lijn, een superduurzame lineaire stad die moet worden gebouwd in het zanderige noord-westen van het land. In megalomanie overtreft De lijn verre de plannen die de leider van het Derde Rijk Adolf Hitler en zijn architect Albert Speer bijna negentig jaar geleden maakten voor de grondige verbouwing van Berlijn tot Welthauptstadt Germania, zo laten de artist’s impressions zien die hier en daar zijn gepubliceerd. Niet minder dan 170 kilometer lang wordt de door het Amerikaanse bureau Morphosis ontworpen stad voor negen miljoen inwoners, die bestaat twee kaarsrechte, evenwijdige gebouwen met een hoogte van een halve kilometer en  een breedte van 200 meter. De gigantische balken gaan niet alleen ruimte bieden aan enkele miljoenen woningen, maar ook aan kantoren, moskeeën, scholen, winkel- en vermaakcentra enzovoorts. De twee balken vormen een kloof, die vol bomen en andere planten komt te staan. De naar de woestijn gekeerde buitengevels zijn van onder tot boven bekleed met spiegelglas, de kloofzijdes lijken met vele uitkragende bouwdelen op rotsen. Door de kloof gaat een ultrasnel transportmiddel rijden dat de bewoners in twintig minuten van het ene naar het andere eind van De lijn brengt. Met zijn kaarsrechte megabalken lijkt De lijn veel op  Il Monumento Continuo, het beroemde ontwerp van het radicale Italiaanse bureau Superstudio uit 1969 voor kolossale, lineaire steden op Manhattan, in de Alpen en vele andere plekken op aarde. Onveranderlijk bestaat Het doorlopende monument uit witte megabalken zonder ramen. Ze waren bedoeld als kritiek op de eenvormige modernistische dozen van beton, glas en staal die in de jaren zestig overal op de wereld werden neergezet en zich niets van de omgeving of de plaatselijke bouwcultuur aantrokken. „Het waren negatieve utopieën”, zei Superstudio-lid Adolfo Natalini (1941-2020) er later over. „Het waren verbeeldingen van de verschrikkingen die de architectuur in de toekomst in petto had.” Met De lijn hebben de architecten van Morphosis gepoogd de dystopie van Superstudio te veranderen in een utopie. De opdrachtgever, de Saoedische kroonprins Mohammed bin Salman, vindt dat ze daarin zijn geslaagd. De machtigste man van Saoedi-Arabië, die niet bepaald  bekend staat om zijn menslievendheid, noemde De lijn „een revolutie in de stedenbouw die mensen voorop stelt” en „een model voor natuurbehoud”. De Saoedische regering hoopt spoedig met de bouw van De lijn te beginnen. Maar er gaan stemmen op die beweren dat de lineaire woestijnstad een fata morgana is en zeker niet zal worden zoals Morphosis heeft getekend. De geschiedenis laat zien dat ze wel eens gelijk zouden kunnen krijgen: van kleinere megalomane projecten als de Toren van Babel, Hitlers Germania en Stalins Paleis der Sovjets in Moskou is tenslotte ook niet veel terechtgekomen.||https://www.nrc.nl//nieuws/2022/08/31/een-dystopie-in-de-woestijn-a4140353
2022-09-01||Fabrizio Romano: transfergoeroe van 29 jaar met 11,5 miljoen volgers||Voor hunkerende voetbalfans komt transfernieuws (vaak) als manna uit de hemel, met prikkelende gedachten aan een nieuwe linksbuiten die het tij keert.  Als er iemand in is geslaagd om te kapitaliseren op de honger naar transfernieuws, dan is het eenpersoonstransferpersbureau Fabrizio Romano. De Italiaanse voetbaljournalist is met 11,5 miljoen volgers, stand woensdagmiddag, de meest gevolgde sportjournalist ter wereld op Twitter. Hij is 29 jaar oud.  Romano zal pas rusten na 1 september, als de spelersmarkt in de meeste Europese landen sluit (in Nederland door een administratieve fout van de KNVB was die deadline  om 23.59u op woensdag 31 augustus). Langzaam zal hij zijn telefoon dan los laten, mogelijk zelfs een uur achterelkaar. Maar voor het zover is, komt hij eerst nog naar Amsterdam, waar hij zich in een studio in de Heineken-brouwerij tijdens de laatste twaalf  uur van het transferwindow laat filmen. Allemaal te volgen via zijn Twitch-kanaal.  Romano werkt tijdens het zogeheten transferwindow naar eigen zeggen – en afgaande op zijn twittertijdlijn – zo’n twintig uur per dag. Vragen die NRC hem per app stuurt antwoordt hij per voice-message woensdagnacht kwart voor twee. Bij het ochtendgloren, vier uur later, tweet hij alweer over de transfer van Harry Winks naar Sampdoria. Hij had al gezegd dat het moeilijk was om een afspraak te maken in de hectische slotdagen van de transferwindow. „Er komt altijd wat tussen.” Of hij zijn nieuws allemaal zelf boven water haalt blijft speculeren, maar hij haalt in elk geval een hoog betrouwbaarheidsniveau. Zelf heeft Romano ook niet per se de ambitie om de eerste te zijn, zei hij vorig jaar in de podcast 433 The Home of Football. Wel de betrouwbaarste. Zo is hij voor miljoenen voetbalfans een waarmerk geworden. Als Romano „Here we go” schrijft, zijn slogan als een transfer op handen is, is het nagenoeg zeker rond. Clubs wachten altijd pas met een officieel bericht na de medische keuring van een nieuwe speler. Romano’s doorbraak was de primeur over een transfer van de Argentijnse spits Mauro Icardi, in 2013. Twee jaar eerder had hij, op verzoek van Icardi’s zaakwaarnemer, een profiel geschreven over de toen onbeduidende Barcelona-jeugdspeler. De contacten bleven warm. Toen Romano als eerste de transfer van Sampdoria naar Inter wist te melden, was zijn naam gevestigd. Hij kon aan de slag bij Sky Italia en streek neer in Milaan. Daar leerde de geboren Napolitaan   het vak van illustere transfernieuwsjagers, een ambacht in voetbalgek Italië. Romano spreekt zijn talen en onderkende de kracht van sociale  media. Dat de Nederlands-Italiaanse spelersmakelaar Mino Raiola hem informatie toespeelde, lijkt aannemelijk: Romano schreef in een necrologie over zijn vele ontmoetingen met de afgelopen voorjaar overleden zaakwaarnemer. Raiola’s rechterhand José Fortes Rodriguez, die nu een aantal Nederlandse spelers begeleidt, zegt Romano zelf nooit te hebben gesproken. „Maar iedereen kent hem natuurlijk.” Het lijkt soms of alle transfernieuws via Romano’s twitterkanaal loopt. „Hij werkt keihard, dat staat vast. Maar als je weet hoeveel moeite het kost om nieuws rond te krijgen, dat lukt je niet bij vierhonderd clubs tegelijk in heel Europa”, zegt voetbaljournalist Marcel van der Kraan. De chef sport van De Telegraaf zei onlangs in de Telesport Kick Off-podcast dat Romano de „nummer één van de knip en plaksites” is, een geringschattende term voor voetbalwebsites die andermans nieuwtjes recyclen. „Ik blijf volhouden dat Romano in een aantal gevallen niet de credits geeft”, zegt hij desgevraagd. „En dan kom ik gewoon op voor mijn journalisten.”  Aan een onderbouwing van zijn klacht wil Van der Kraan NRC niet helpen, daarvoor zou hij inzage moeten geven in hoe primeurs tot stand zijn gekomen. „Maar het kan niet zo zijn dat wij iets melden, en hij dat twee minuten later ook heeft. Zeker niet als je weet hoe wij dat dan hebben gehoord. Maar: maak het ook niet groter dan het is. Van mij mag het allemaal.” Het valt soms wel op dat Romano luttele minuten na, bijvoorbeeld, De Telegraaf een tweet van soortgelijke strekking plaatst voor een wereldpubliek. Dat sluit natuurlijk niet uit dat hij eigen bronnen heeft. Zo werd Frenkie de Jong afgelopen maandag door een Spaans medium gespot op het vliegveld van Barcelona, op weg naar Londen. De Oranje-internationale geniet interesse van Manchester United en heeft een salarisconflict met Barcelona. Twee minuten nadat De Telegraaf opgehelderd heeft dat het een privéreis betreft, komt ook Fabrizio Romano met een bezwerende tweet dat de trip niets met de transfer te maken heeft. Inmiddels hebben Van der Kraan en Romano elkaar telefonisch gesproken. In de nachtelijke voice-message noemt Romano tegenover NRC de „aanval” van De Telegraaf „verrassend”. „Ze moeten daar ook weten dat ik ontzettend veel contacten heb. Al is het niet verrassend dat mensen jaloers zijn.” Inhoudelijk gaat hij niet in op de kritiek. „Waarom noemen ze niet mijn primeur over Tyrell Malacia van Feyenoord naar Manchester United? Of dat ik al twee dagen van tevoren meldde dat Antony niet zou spelen tegen Sparta”, in de opmaat naar de recordtransfer van de Ajacied naar United. „Dat zou ik ze willen zeggen in hun podcast, maar ik ben nog steeds niet uitgenodigd.”  Volgens verschillende kenners is Romano’s succes te danken aan de hybride-vorm van eigen en andermans nieuws. Ja, hij belt en app zich het schompes en heeft primeurs die alleen maar van direct betrokkenen  kunnen komen. Maar hij wordt ook een ‘tap-in merchant’ genoemd, iemand die de bal (een nieuwtje) nog een laatst tikje geeft. Bijvoorbeeld door bevestiging van andermans nieuws te brengen met een snipper extra. Romano’s status als transfergoeroe maakt hem ook interessant voor zaakwaarnemers, spelers en zelfs clubs. Zo maakte Valencia, om meer reuring te creëren, een kort filmpje waarin Romano de komst van een nieuwe spelers aankondigde. Miljoenenpubliek gegarandeerd. Toen Maya Yoshida naar het Duitse Schalke ging wist Romano te melden dat de Japanner daarbij een aanbieding uit Turkije had afgeslagen. „Zelfs mijn vrouw wist daar niks van”, reageerde Yoshida op Twitter. Waarop Romano haar adviseerde om hem te volgen „voor meer Yoshida-updates”.   Hoe het ook zij: met zijn aanpak, nooit een kritische noot over de praktijken zelf en met een onstuitbare nieuwsgierigheid naar het laatste nieuws, heeft hij de voetbalwereld voor zich gewonnen. De transfermarkt is een jungle, maar hoe dichter bij de top hoe smaller het aandeel van zaakwaarnemerskantoren dat de dienst uitmaakt. Wie daar goede contacten heeft, kan ver komen.  Gezien zijn faam en invloed is het niet ondenkbaar dat hij bij veel grote transfers een ingang heeft.  De zaakwaarnemers van Antony wisten hem afgelopen zondag nog te bedienen met een ‘exclusief interview’ met de speler, een aantal toegestuurde citaten.  Romano noemde zich vorig jaar in de podcast van 433 Home of Football „onderdeel van het systeem”, de voetbalspelersmarkt dus, waarbij hij zijn contacten benadert „als vriend”. Betekent dat ook dat hij meewerkt aan transfers? Dat hij in de vijftig telefoontjes per dag heus wel eens wat informatie uitwisselt die clubs, spelers of zaakwaarnemers kunnen gebruiken? Zelf bestrijdt hij  instrumenteel te zijn in  het faciliteren van transfers. „Ik ben journalist”, zegt hij, „ik wil dat ook helemaal niet”.  Over zijn inkomstenbronnen wil Romano niet uitweiden. Hij doet freelance-klussen voor SkyItalia, CBS Sports (VS) en de Britse krant The Guardian en heeft een betaalde nieuwsbrief. Maar over hoe hij zijn enorme bereik commercieel benut doet hij geen mededeling. Hij heeft één vriend in dienst en een agentschap voor de  productie van zijn YouTube-filmpjes. „That’s it.” De rest, zegt hij, doet hij allemaal zelf.||https://www.nrc.nl//nieuws/2022/08/31/fabrizio-romano-transfergoeroe-van-29-jaar-met-115-miljoen-volgers-a4140351
2022-09-01||Remkes: halvering in 2030 niet ter discussie, wel kijken naar meetmethode||Het doel om de stikstofuitstoot tussen nu en 2030 te halveren, staat niet ter discussie. Dat heeft gespreksleider van het stikstofoverleg, Johan Remkes, woensdagmiddag gezegd na afloop van het tweede gesprek met boerenorganisaties over het stikstofbeleid. Het kabinet wil wel kijken naar nieuwe meetmethoden om stikstofschade te meten, kwam uit het gesprek. Dat zou een alternatief zijn voor de kritische depositiewaarde, de toegestane hoeveelheid stikstof in natuurgebieden.  Alle boerenorganisaties waren door Remkes uitgenodigd om deel te nemen aan het gesprek in het provinciehuis van Zuid-Holland in Den Haag. LTO-voorman Sjaak van der Tak was niet blij dat het kabinet vooralsnog vasthoudt aan de veelbesproken stikstofkaart. „Dat is niet naar onze zin”, zegt hij volgens persbureau ANP. Het gesprek heeft volgens hem „geen definitief resultaat” opgeleverd, maar er zijn wel „beginnende stappen gezet”. Volgens premier Mark Rutte (VVD) - ook bij het gesprek aanwezig - was het een „pittig” maar „zeer open gesprek”. Hij herhaalde dat er geen sprake was van een onderhandeling. „Er was een goede agenda voorbereid, die we hebben doorgenomen”, zei de premier.   Ook de ministers Christianne van der Wal (Natuur en Stikstof, VVD), Henk Staghouwer (Landbouw, ChristenUnie) en Mark Harbers (Infrastructuur en Waterstaat, VVD) waren aanwezig. Volgens minister Van der Wal is de belangrijkste maatregel en „de enige oplossing” voor de stikstofcrisis nog steeds het „dichtdraaien van de stikstofkraan”. Ze is blij dat met „alle partijen van de agrarische sector” is gesproken, zegt de minister na afloop van het gesprek met boerenorganisaties en met biologische boeren eerder deze woensdag. Tijdens het eerste gesprek begin augustus zat alleen boerenlobbyorganisatie LTO Nederland aan tafel als vertegenwoordiger van de boerenorganisaties. Actiegroepen Agractie en Farmers Defence Force (FDF) wilden toen niet deelnemen omdat ze geen vertrouwen hadden „in het door de regering geregisseerde overleg”. De actiegroepen wilden deze woensdag wel deelnemen aan het gesprek als bepaalde agendapunten besproken konden worden, zoals de stikstofkaart en de deadline van de halvering. Agractie-voorman Bart Kemp zei woensdag in zijn toespraak aan het kabinet: „Het is tijd om te kiezen of u richting de toekomst wilt mét de boeren, of in de verhardende patstelling wilt blijven tégen de boeren”. Remkes concludeerde na het eerste boerenoverleg op 5 augustus dat er sprake is van „een stevige vertrouwenscrisis” tussen de agrarische sector en het kabinet. Sommige boerenactiegroepen hebben de afgelopen weken tot vergaande verzetsacties opgeroepen. Dat kwam tijdens het gesprek met Remkes ook kort ter sprake. Volgens Remkes zijn alle partijen het eens dat intimidatie en wetsovertreding niet geoorloofd is.||https://www.nrc.nl//nieuws/2022/08/31/remkes-na-tweede-stikstofoverleg-met-boeren-halvering-in-2030-niet-ter-discussie-a4140343
2022-09-01||Nora Ephron, koningin van de romcom, had ‘altijd een scheermes op zak’||Wat moet het vernederend geweest zijn. 38 jaar, zeven maanden zwanger van je tweede kind, dolverliefd op en tegen beter weten in getrouwd met een onweerstaanbare, onstuimige man – en dan ontdekken dat hij een minnares heeft. Een bekende van jullie, ook nog: deze lange, blonde „giraf” is onlangs nog komen lunchen met haar echtgenoot, waarbij jij je verontschuldigde voor de net-niet-perfecte worteltaart die je had gebakken. Voor journalist, scenarist en regisseur Nora Ephron (1941-2012) was het overspel van haar tweede man Watergate-journalist Carl Bernstein – en de chaos en de financiële stress die  volgde – het dieptepunt uit haar volwassen leven. Maar het zou ook een sleutelmoment in haar carrière blijken. Haar moeder en  grootmoeder waren  ook getrouwd met  players, maar hadden niet de kracht om bij hun ontrouwe mannen weg te gaan. Ephron deed het anders: ze graaide vlak voor Kerstmis 1979 wat spullen bij elkaar en nam met haar eenjarige zoontje Jacob en de pasgeboren Max de trein terug van Washington naar de stad die ze geestelijk nooit echt verlaten had: New York. Eenmaal ‘thuis’ huilde ze zes maanden uit in het huis van vrienden, en begon  te schrijven. Ephron was net van beroep veranderd: ze werkte mee aan filmscripts. Dat was, zelfs als een project uiteindelijk niet van de grond kwam, een lucratiever en logistiek simpeler bestaan dan de journalistiek. Dat werk was haar eerste liefde. Op haar tweeëntwintigste was ze begonnen als stadsverslaggever van de New York Post. Het was er „een dierentuin”, aldus Ephron, met een „seksueel roofdier” als hoofdredacteur. Ze genoot er van het beschrijven van lokale moordzaken, en van non-events zoals de bruiloft van de dochter van toenmalig president Johnson: „Trouwens, er zaten 1.511 rozijnen in de bruidstaart.” Ephron rookte, dronk en pokerde lustig met de mannen mee en geloofde nog in „de waarheid”, schreef ze later. Intussen leerde ze het vak: als kind van twee filmscenaristen was het vertellen van  anekdotes haar met de paplepel ingegoten, maar het vergde oefening en discipline om die stem ook op papier te laten klinken. In 1972 nodigde hoofdredacteur Harold Hayes van maandblad Esquire Ephron uit om te schrijven waarover ze maar wilde. Hij voorzag dat ze  zou kunnen uitgroeien tot een van de boegbeelden van new journalism, de nieuwe, meer literaire stijl van verslaggeven die in zijn blad hoogtij vierde. Vrouwen, luidde het antwoord. Ephron wilde over vrouwen schrijven, maar dan eerlijk, en met humor. De loden ernst waarmee de opkomende vrouwenbeweging zichzelf doorgaans beschouwde, lag haar totaal niet – al was ze  een feminist pur sang. Haar aanpak maakte haar even geliefd als berucht: ze verscheen in tv-shows als een sprankelend dametje in korte jurkjes, maar ze had altijd „een scheermes op zak”, in de woorden van een collega. In 1972, tien jaar na haar afstuderen aan vrouwen-universiteit Wellesley, schreef Ephron zo’n genadeloze reportage over de reünie met haar oude studiegenoten dat sommigen het haar nooit vergaven.  Ephrons beste stukken (in 2013  gebundeld in The Most of Nora Ephron) zijn nog altijd ongelooflijk goed: helder, weloverwogen, met exact de juiste mix van sarcasme en mededogen.  Dit oeuvre alleen al zou een biografie rechtvaardigen, maar Ephron groeide als vijftiger uit tot een wereldberoemd filmregisseur. Ze was de koningin van de romcom en degene die ons „hoop” gaf, in de woorden van haar eerste biograaf, Kristin Marguerite Doidge. Doidge’s onlangs verschenen boek – A Biography, luidt de bescheiden ondertitel – is behalve feitelijk compleet eerst en vooral het werk van een bewonderaar.  Nora Ephron, Carl Bernstein en een gast (1977).   Foto Ron Galella/Ron Galella Collection via Getty Images Ephrons roem groeide stapsgewijs. Haar huwelijk met Bernstein, een charismatische rokkenjager met een Pulitzer Prize op zak en een Hollywood-versie van zichzelf (Dustin Hoffman in All The President’s Men) in de bioscopen, plaatste haar in het volle licht van de New Yorkse society. Tot haar eigen verwarring kreeg ze zelf juist enorme nestdrang. Na de geboorte van baby Jacob in 1978 capituleerde ze voor het oersaaie Washington, waar Bernstein zijn werk had. De liefde voor haar kind overwon, maar haar droom van een ‘pindakaas-met-jam-achtig leven’ spatte nog geen twee jaar later uiteen. Ephrons revanche kwam in geschreven vorm. Haar moeder Phoebe had Nora en haar drie zusjes Delia, Hallie en Amy zowat vanaf het moment dat ze konden praten geleerd om afwijzingen, ongelukjes en ander leed om te smeden tot een goed verhaal. Wie het woord neemt, is aan zet; wie de ander aan het lachen krijgt, triomfeert. Phoebe was een markante, afstandelijke moeder. Ze werkte buitenshuis in een tijd dat dat voor vrouwen allesbehalve gangbaar was. Aan complimenten of liefkozingen deed ze niet; wel las ze de meisjes eindeloos voor uit haar eigen lievelingsboeken (Little Women, The Wizard of Oz). Samen met haar man Henry vormde ze een aantal jaar een succesvol scenaristenduo, dat tekende voor onder meer There’s No Business Like Show Business (met Marilyn Monroe, 1954) en Desk Set (een heerlijk vehikel voor Katharine Hepburn en Spencer Tracy, 1957). Met het ineenstorten van het studiosysteem zagen de Ephrons hun bron van inkomsten abrupt opdrogen. Van de ene dag op de andere, zo herinnerden de dochters zich later, veranderden hun ouders in een vechtend stel alcoholisten. Phoebe raakte zo in verval dat ze op haar 57ste stierf aan levercirrose. Nora, het oudste kind, was vastberaden om het anders te doen. Zij zou ‘winnen’, in de zin van: niet ten onder gaan. De controle terugkrijgen. Aan het woord blijven. In 1983 verscheen Heartburn, Ephrons eerste en enige roman, met een duidelijk herkenbare autobiografische oorsprong: de hoogzwangere kookboekenschrijfster Rachel Samstat ontdekt het bedrog van haar man, columnist Mark Feldman, en verlaat hem met een gebroken hart. Nogal wat critici vonden het een laaghartige wraakoefening: de alom bewonderde Bernstein had hier de rol van een overspelige zak. Maar Heartburn – ‘maagzuur’ in letterlijke betekenis: het boek bevat ook vijftien recepten voor troost-eten – werd een bestseller. Nog altijd vinden vrouwen, of eigenlijk alle bedrogenen, er troost in. Ondanks het drama is het zo licht en geestig dat je als vanzelf iets van Rachels oog voor het absurde overneemt. Dat helpt, bij alles. Ephrons mentor in de filmwereld, Mike Nichols, zag een film in het boek en bemiddelde tussen Ephron en Bernstein over zowel hun echtscheiding als het script. Bernstein wilde per se niet als slechte vader in de film terechtkomen, vanuit de terechte angst dat dit de verhouding met zijn kinderen zou schaden. Dit is maar één voorbeeld van de momenten waarop Ephrons motto ‘Alles is kopij’ haar privéleven en dat van anderen op een akelige manier doorkruiste. Ze kon daarin keihard zijn; pas na de ontmoeting met haar derde man, misdaadjournalist Nicholas Pileggi, ontspande ze iets en kwam er een zachter, zorgzamer aspect van haar persoonlijkheid boven.  Ephron, schrijver en regisseur van de film ‘Julie and Julia’, met Meryl Streep (2009).   Foto Jim Ruymen/UPI/Shutterstock Van die laatste, grote liefde plukt het filmpubliek tot op de dag van vandaag de vruchten: Ephrons drie grootste kassuccessen bevatten allemaal minstens één cynisch personage en staan bol van de sneren over de onmogelijkheid van romantisch geluk, maar ze eindigen idyllisch, zoals het een romcom betaamt. Ephron schreef de scripts voor When Harry met Sally…, Sleepless In Seattle en – samen met haar zus Delia – You’ve Got Mail, en regisseerde die laatste twee ook.  Als regisseur kwamen Ephrons natuurlijke overwicht en controledwang goed van pas: ze leverde vakwerk en zorgde goed voor haar cast en crew. Wie niet voortijdig werd ontslagen vanwege ‘communicatieproblemen’, zoals de productie-assistent die met het verkeerde merk muffins aan kwam zetten op de set van Bewitched (2005), had een vrolijke tijd, met ruimte voor suggesties van de acteurs en een decadente catering. Biograaf Doidge is te veel een fan om ook de schaduwkanten van Ephrons overheersende karakter grondig te onderzoeken. Wie daar het fijne van wil weten, doet er goed aan om Everything Is Copy (2015) terug te kijken op HBO Max: een uitstekende documentaire van Ephrons oudste kind, Jacob Bernstein. Als goede zoon spaart hij zijn moeder nergens. Ze kan het hebben. 1. „Alles is kopij.” (Overgenomen van haar moeder, Phoebe Ephron) 2.  „Pas op voor mannen die huilen. Het klopt dat mannen die huilen gevoelig zijn voor en in contact staan met emoties, maar de enige emoties waarvoor ze gevoelig zijn en waarmee ze in contact staan zijn die van henzelf.” (Uit de roman Heartburn, 1983) 3.  Sally: „Ik wil de taart opgewarmd, en ik wil het ijs er niet bovenop, ik wil het ernaast. En ik wil graag aardbei in plaats van vanille als u dat heeft. Zo niet, dan geen ijs, alleen slagroom, maar alleen als-ie echt is. Als hij uit een blik komt, dan niks.” Serveerster: „Zelfs geen taart?” Sally: „Nee, alleen de taart. Maar dan niet opgewarmd.” (Uit de film When Harry Met Sally…, 1989) 4. Annie: „Toen wisten mensen nog hoe je verliefd wordt. Ze wísten het! Tijd, afstand, niets kon hen scheiden omdat ze het wisten. Het klopte. Het was echt. Het was…” Becky: „… een film. Dat is jouw probleem. Jij wilt niet verliefd zijn, jij wilt verliefd zijn in een film.” (Uit Sleepless In Seattle, 1993) 5.  Joe Fox: „The Godfather is de I Ching. The Godfather is het toppunt van alle wijsheid. The Godfather is het antwoord op iedere vraag. Wat moet ik meenemen op zomervakantie? ‘Leave the gun, take the cannoli’.” (Uit de film You’ve Got Mail, 1998) 6.  „Telkens als ik enigszins in vorm begin te komen, gaat er iets kapot. […] Ik heb mijn onderrug verrekt door sit-ups te doen; ik heb mijn rechterheup verdraaid op de lopende band; ik heb mezelf beenvliesontsteking bezorgd van het joggen; en ik heb mijn nek volledig verwoest, gewoon door me om te draaien in bed.” „Trouw nooit met een man van wie je niet gescheiden zou willen zijn.” „Als je kinderen tieners zijn, moet je zorgen dat je een hond hebt zodat er iemand blij is als je thuiskomt.” (Uit het boek Wat baal ik van mijn hals en andere gedachten over vrouw-zijn, 2006, Nederlandse vertaling Christine Elion) 7.  „Wees niet bang: je kunt altijd van mening veranderen. Ik kan het weten: ik heb vier carrières en drie echtgenoten gehad.” (Tegen de vrouwelijke studenten van Wellesley College, 1996)||https://www.nrc.nl//nieuws/2022/08/31/nora-ephron-koningin-van-de-romcom-had-altijd-een-scheermes-op-zak-a4140349
2022-09-01||Hoe in Venetië fysiek en virtueel in elkaar kunnen overvloeien||Zelfverdediging met een virtualreality-headset op. Het blijkt geen sinecure. Het zweet druipt via het schuimrubber alsnog over mijn wangen. Sinds het filmfestival van Venetië zes jaar geleden met een eigen competitie voor VR-producties begon, is ‘Venice Immersive’ wereldwijd uitgegroeid tot de belangrijkste etalage voor allerlei soorten producties die onder de noemer XR – Extended Reality – vallen.   Dat kan van alles zijn. Bijvoorbeeld filmische werelden in een virtuele ruimte waarvoor je een headset nodig hebt en waar echte geuren aan worden toegevoegd. Zoals in het op het leven van Gabrielle – Coco – Chanel gebaseerde Rencontre(s). Of iets met hapjes, zoals aan de virtuele eettafel van multiplayer-ervaring Okawari. Best spannend als iemand iets in je mond stopt zonder dat je kan zien wat. Tegelijkertijd in de fysieke, zintuigelijke en in een virtuele werkelijkheid zijn, kan zowel bewustzijnsverruimend als licht vervreemdend werken. Hoe smaakt eigenlijk een geanimeerde delicatesse? Hoe werken ogen, neus en mond samen? Hoe fysiek en virtueel in elkaar kunnen overvloeien heb ik net ervaren in Fight Back van Celine Tricart waarin je onder het mom van een potje boksen met schaduwen allerlei zelfverdedigingstrucs leert en de verhalen hoort van vrouwen uit vijf werelddelen die voor zichzelf leerden opkomen, zoals de zogeheten karate-oma’s uit Nairobi. Tricart is een ervaren VR-maker. Net als in haar in 2019 in Venetië bekroonde vluchtelingenfilm The Key kiest zij een abstracte vorm, die pas aan het einde al z’n geheimen onthult. En dan is het alweer voetjes van de vloer in de enerverende multimediamix van dans en mode zoals de live-ervaring van DAZZLE: A Re-Assembly of Bodies. Natuurlijk zijn er voldoende VR-ervaringen die vooral passief zijn. Maar immersief betekent steeds vaker ook een of andere vorm van interactiviteit.    De virtualreality-opera Eurydice, een afdaling in de onderwereld van Celine Daemen.  Twee opvallende Nederlandse projecten zijn er ook. De virtualreality-opera Eurydice, een afdaling in de onderwereld van Celine Daemen, is geselecteerd voor de competitie. In deze feministische versie van de klassieke mythe over Orpheus die zijn geliefde uit de onderwereld gaat ophalen krijgt Eurydice voor het eerst een stem. Vijfentwintig minuten lang dool je door een beeldschone en beangstigende onderwereld in het spoor van Eurydice, een doolhof van lichtgevende stofdeeltjes die alles transparant maken, die op je bewegingen reageren en zo eindeloze mogelijkheden tot verdwalen geven.  Het Nederlandse ontwerpbureau Monobanda (eerder waren zij betrokken bij Maartje Nevejans multimediaproject over absence-epilepsie Ik ben er even niet) neemt deel aan het marktprogramma. Hun Soulpaint brengt kunst en medische wetenschap samen door de deelnemers pijnervaringen en emoties te laten schilderen op een virtueel lichaam. Zowel dat ruimtelijke als het meer therapeutische  element worden steeds belangrijker in digitale immersieve kunst. Na twee jaar pandemie zagen programmeurs Michel Reilhac en Liz Rosenthal dat de grootste innovaties op dit moment plaatsvinden op het gebied van het bouwen van virtuele werelden  en wat wel het ‘Metaversum’ wordt genoemd, een netwerk van aan elkaar gekoppelde virtuele 3D-ruimtes. „Een buzzwoord”, aldus Rosenthal, „een 3D-versie van het internet, waar tijdens de pandemie enorm is geëxperimenteerd met digitale ruimtes en allerlei nieuwe soorten avatars. Op dit moment zit daar geen verdienmodel achter. Het zijn mensen uit de gamingwereld, de architectuur, medisch onderzoek, design die zichzelf niet per se als filmmakers of kunstenaars zien, maar gebruik maken van VR en digitale media in hun beroepspraktijk en via creatief experiment die praktische toepassingen innoveren. Zij zijn de Eisensteins en de Alice Guy’s van onze tijd, om maar twee filmpioniers van 100 jaar geleden te noemen.” De duistere hoekjes van het Metaversum worden verkend in het voor de nieuwe competitiesectie Worlds geselecteerde zowel digi-kritische als satirische Uncanny Alley.   De duistere hoekjes van het Metaversum worden verkend in het voor de nieuwe competitiesectie Worlds geselecteerde zowel digi-kritische als satirische Uncanny Alley.  Een grote vraag voor de toekomst is  wat manieren kunnen zijn om al die verschillende vormen van digitale immersieve werken te presenteren, ervaren en distribueren. De Nederlandse distributeur Babette Wijntjes presenteert dit weekend in Venetië een pilot voor VR-projecten in de Nederlandse filmtheaters. Daarmee neemt Nederland   na de digitalisering van de filmtheaters en de onlinevertoningsmogelijkheden voor artfilms via platform Picl alweer een pioniersrol in. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/31/hoe-in-venetie-fysiek-en-virtueel-in-elkaar-kunnen-overvloeien-a4140350
2022-09-01||Opinie | Rusland is niet onverslaanbaar op Oekraïens  grondgebied||Nu het conflict in Oekraïne zijn zevende maand in is gegaan en alom als een uitputtingsslag wordt gezien, herhalen veel westerse analisten keer op keer dat er vredesonderhandelingen moeten komen, want – wat denkt u? – Rusland is niet te verslaan. Commentatoren van links en rechts gebruiken verschillende argumenten, maar komen tot dezelfde slotsom: Rusland is te machtig en te sterk om op het slagveld onder de voet te lopen. Volgens Henry Kissinger kan Oekraïne beter wat grondgebied aan Poetin afstaan, omdat Rusland nog nooit is verslagen. Edward Luttwak wijst op de 140 miljoen inwoners van Rusland en een grondgebied waardoor het economisch voor zichzelf kan zorgen, en beklemtoont dat de „totale overwinning de verkeerde strategie is; streef niet naar de totale overwinning tegen een mogendheid als Rusland”. Jeffrey Sachs erkent dat „het roekeloos is om over een overwinning op Rusland te praten”. Een aantal auteurs voorziet zelfs dat een Russische nederlaag geen ‘duidelijke overwinning voor het Westen’ zou zijn. Maar veel belangrijker is nog dat deze standpunten worden gedeeld door veel westerse beleidsmakers die nog wel voorstander van financiële en militaire hulp aan Oekraïne blijven, maar die elke mogelijkheid uitsluiten om het worstelende land te voorzien van wapens die doelen in Rusland kunnen bereiken. Vladislav  Inozemtsev  is  directeur van het Centrum voor postindustriële studies in Moskou. Ik acht de hele grondslag van zo’n discussie onjuist. Ja, het is begin september en dus denken we misschien terug aan Napoleon die op 7 september 1812 bij Borodino zijn grande bataille met het leger van de tsaar uitvocht en daarin een grote overwinning zag omdat hij een week later Moskou binnentrok. Of aan de Duitse Wehrmacht die op 13 september 1942 het Sovjet-verzet brak en ten noorden en zuiden van Stalingrad de oevers van de Wolga bereikte, terwijl de voorhoede al in het centrum van de bijna verwoeste stad vocht. En een paar jaar later werden de boosdoeners allemaal verslagen en hielden het Franse en het nazi-rijk beide op te bestaan.  Maar het opmerkelijke is dat al deze gevallen (ook de inval van de Krim-Tataren in de 16de, die van de Polen in de 17de en die van de Zweden in de 18de eeuw) ons niets over de huidige toestand kunnen vertellen. We weten dat de Russische krijgskunst ervan uitgaat dat elk verlies aan mensen, bezittingen en land aanvaardbaar is ter wille van de eindoverwinning, en dat diepgewortelde patriottische gevoelens aan het militair succes bijdragen. Het is juist dat Rusland door geen enkele Europese mogendheid is verslagen, al heeft het voor zijn triomfen wel een ongelooflijke prijs betaald. Maar al deze historische lessen die formeel het betoog van eerdergenoemde westerse strategen staven, komen voort uit de gevallen waarin de Russen hun eigen geliefde vaderland verdedigden. In de meeste andere gevallen, waarin Rusland een andere vijand dan een stam tegenkwam of een binnenlandse opstand onderdrukte, is het veel minder doeltreffend geweest. Sinds het midden van de 19de eeuw verloren de Russen de Krimoorlog van 1854-55, leden ze een vernederende nederlaag tegen de Japanners in 1905, werden ze door de Duitsers tot de rand van de nationale ineenstorting geduwd in 1917, mislukten hun pogingen om Litouwen en Estland te heroveren in 1919, ondergingen ze een formidabele vernedering aan de rand van Warschau in 1920 en werden ze ten slotte bijna verpletterd door de Finnen in 1939-1940. En last but not least verloor de Sovjet-Unie haar laatste slag in 1989, toen ze haar troepen uit Afghanistan terugtrok. Het enige voorbeeld van succesvolle oorlogen die Rusland de afgelopen 200 jaar buiten zijn grondgebied heeft gevoerd waren die tegen de Turken, waarin Rusland sinds het einde van de 18de eeuw vrijwel voortdurend heeft gezegevierd. Ik zou dan ook willen stellen dat vrijwel elk conflict gericht op de verovering van andermans land of elke buitenlandse strijd zonder deel uit te maken van een coalitie van grootmachten (denk aan het beleg van Beijing in 1910 en een heel succesvol gedeelte van de Eerste Wereldoorlog totdat de Februari-revolutie van 1917 uitbrak) door de Russen meestal is verloren – en dat is misschien wel te verklaren doordat dat ze in de meeste gevallen om buitenlandse gebieden te veroveren niet tot mobilisatie overgingen, zoals ze wel altijd deden als ze hun eigen grondgebied verdedigden. Wie nu de Russische oorlog in Oekraïne bekijkt, ziet een patriottische oorlog van Oekraïense zijde en een imperialistische en onrechtvaardige aanval van die van Rusland. Daarom zijn de meeste argumenten die van oudsher werden aangevoerd om de sterke punten van Rusland te verklaren nu volgens mij van toepassing op Oekraïne, waardoor het onverslaanbaar is (iets wat voor veel westerse landen als een verrassing kwam). Tegelijkertijd betekent ‘een Russische nederlaag’ nu iets heel anders dan dat wat  Kissinger of Sachs bedoelen: niemand gelooft ook maar in de mogelijkheid om de Russische troepen te verdrijven en dan de aanval voort te zetten tot het Moskouse Kremlin is ingenomen zoals de Berlijnse Rijksdag. Integendeel – de werkelijke betekenis van een nederlaag van Rusland bij zijn imperialistische aanval is dat het wordt verdreven uit de landen die het probeert te veroveren, zoals in 1855 is gebeurd toen het Russische rijk een poging deed om Walachije te veroveren, in 1920 toen de Sovjets Polen probeerden te heroveren of in 1939 toen ze Finland aanvielen. En volgens mij is dit allemaal volkomen haalbaar nu de Russische troepen aan kracht inboeten en bij de eerste aanvallen op hun posities op de Krim de ‘nieuwe lokale bevolking’ in paniek de benen neemt. Van het verdedigende land dat de Sovjet-Unie in de Tweede Wereldoorlog was, is Rusland veranderd in een imperialistische mogendheid die probeert een vrij en dapper soeverein volk uit te roeien. Daarmee heeft het een pad betreden dat vrijwel onontkoombaar naar een militair fiasco voert en niemand moet haar of zijn publiek het tegendeel willen wijsmaken. Natuurlijk is er een factor die de huidige situatie heel anders maakt dan de vroegere: Rusland is een kernmacht en volgens veel deskundigen kan het zijn kernwapens inzetten als het Kremlin het gevoel heeft dat de oorlog verloren is. Dat mag dan zo zijn, maar ik kan me niet voorstellen dat Rusland ooit voor een grootschalige kernoorlog met het Westen zou kiezen, terwijl het door een ‘beperkte’ inzet van tactische kernkoppen op het slagveld voor eeuwig een outcast in de wereldpolitiek zou worden. Deze factor kan dan ook op geen enkele manier de uitkomst veranderen van een lokale oorlog zoals die in Oekraïne aan de gang is. Ik zou eens te meer willen zeggen dat in de huidige wereld de kernwapens de nationale defensie veiligstellen, maar niet als middel tot een succesvolle opmars kunnen dienen. In mijn ogen ondersteunt dit alles mijn opvatting dat het belangrijkste – en redelijk haalbare – oogmerk van de westerse mogendheden niet zou moeten zijn om argumenten te zoeken die de militaire superioriteit van Rusland bewijzen, maar om de meest doeltreffende manier te zoeken om deze ongedaan te maken. De Russische horden kunnen en moeten militair worden verslagen op Oekraïens grondgebied – en alleen zo’n nederlaag kan de Russische geschiedenis, maar ook het lot van heel Oost-Europa veranderen. Ik wil erop wijzen dat een nederlaag (zoals in 1855 en 1905) of een wijdverbreid gevoel van een naderende ondergang (zoals in 1916-1917 en eind jaren 80) misschien niet zozeer het meest doeltreffende, maar wel het enige echte middel tot diepgaande politieke veranderingen binnen de Russische samenleving lijkt te zijn. Mijn nogal paradoxale conclusie is dan ook dat elke westerse inspanning die aan de militaire vernedering van het Kremlin in de huidige oorlog bijdraagt, het Westen, Oekraïne en zelfs Rusland ten goede zou komen. In de hele Russische geschiedenis hebben militaire overwinningen de dictatoriale en anachronistische regimes van het land alleen maar bestendigd, terwijl de Russische militaire mislukkingen altijd de weg naar verandering hebben geopend – voor Rusland én voor de wereld. Correcties (1 september 2022): aanvankelijk werd vermeld dat Rusland in 1940 Finland aanviel. Dat is gecorrigeerd naar 1939. Daarnaast stond vermeld dat Beijing in 1905 werd belegerd, maar dat gebeurde in 1900. Dat is eveneens aangepast.||https://www.nrc.nl//nieuws/2022/08/31/rusland-is-niet-onverslaanbaar-op-oekraiens-grondgebied-a4140348
2022-09-01||Samir A. tweeënhalf jaar naar de gevangenis voor financiering van terrorisme||Voormalig Hofstadgroep-kopstuk Samir A. is woensdag in de rechtbank van Rotterdam veroordeeld tot tweeënhalf jaar celstraf. Dat heeft de rechtbank woensdag bekendgemaakt. A. zamelde geld in waarmee hij terrorisme financierde. De rechter sprak hem wel vrij van deelname aan de jihadistische organisatie IS. Daarom valt zijn straf aanzienlijk lager uit dan de strafeis van het Openbaar Ministerie, dat zes jaar gevangenisstraf tegen A. eiste. Met behulp van een ondergrondse bankier heeft de 36-jarige A. een groep — overwegend Nederlandse — IS-vrouwen 107.000 euro gestuurd om te ontsnappen uit Syrische gevangeniskampen waar buitenlandse IS-vrouwen en kinderen zitten opgesloten. Hij plande en coördineerde de ontsnappingen.  Volgens de rechtbank stond een deel van hen op de nationale sanctielijst terrorisme en was A. daarvan op de hoogte. „U wist dus dat versturen van geld naar personen op die lijst strafbaar was. U hebt op zijn minst het risico genomen dat het geld terecht zou kunnen komen bij IS en gebruikt zou worden voor terrorisme. Daarmee is sprake van voorwaardelijk opzet”, sprak de rechter, aldus ANP. Samir A. was al langer een bekende van justitie. De Rotterdammer werd in 2004 bekend als kopstuk van de terroristische Hofstadgroep, waar ook de moordenaar van Theo van Gogh, Mohammed B., lid van was. A. werd veroordeeld tot dertien jaar cel wegens het beramen van aanslagen. Sinds zijn vrijlating, in 2013, wordt hij in de gaten gehouden door de politie en de AIVD, omdat hij nog altijd geradicaliseerd zou zijn. Twee jaar geleden werd A. opnieuw opgepakt, op verdenking van terrorismefinanciering. Zelf heeft hij schuld hieraan altijd ontkend: volgens hem ging het om „humanitaire hulp”. „Als je weet dat kinderen ergens dood gaan van de honger, dan help je”, verklaarde hij eerder tegen NRC. Van de vrouwen die hij zou hebben gesteund, zijn er zeven inmiddels terug in Nederland. Vier van hen zijn al veroordeeld voor terroristische feiten, de andere drie worden nog vervolgd. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/08/31/samir-a-tweeenhalf-jaar-naar-de-gevangenis-om-terrorismefinanciering-a4140347
2022-09-01||Voormalig NAM-directeur: &#8216;Draagvlak houden voor gaswinning stond na beving Huizinge voorop&#8217;||Bart van de Leemput vindt dat de Nederlandse Aardoliemaatschappij (NAM), waar hij in de periode 2009-2014 directeur van was, onder zijn leiding voldoende gedaan heeft om haar zorgplicht voor de Groningers na te komen. Dat zei hij tijdens zijn verhoor door de parlementaire enquêtecommissie die de gaswinning onderzoekt, woensdag in Den Haag. De oud-directeur schetste hoe zijn medewerkers na de zware beving in Huizinge, in 2012, „de handen uit de mouwen staken” met het versterken van woningen. Ook hijzelf ging op pad om met inwoners te spreken. De NAM stelde naar zijn zeggen alles in het werk om gevaarlijke situaties, zoals loszittende schoorstenen, aan te pakken. Ook zette de NAM meer mankracht in voor de schadeafhandeling. Voor Van de Leemput was bij dit alles vooral belangrijk dat de NAM „draagvlak” hield om gas te blijven produceren, anders kwam de „leveringszekerheid” in gevaar en zouden Nederlanders in de winter in de kou komen te zitten. Terugkijkend zei hij: „Wij dachten een algemeen belang te dienen.”  ‘Verkeerde analyse’
Wat volgens Van de Leemput niet zijn taak was, was de besluitvorming over de hoeveelheid gas die er werd gewonnen. Dat besluit lag bij de minister van Economische Zaken –in die tijd Henk Kamp (VVD)– zei de voormalige NAM-directeur verschillende keren nadrukkelijk tegen de Tweede Kamerleden die het verhoor afnamen. Daar kwam bij dat de NAM er zelfs na de aardbeving in Huizinge, die een kracht had van 3,6, van uitging dat het veiligheidsrisico van de gaswinning beperkt was. Nog steeds werd er van uitgegaan dat de bevingen niet zwaarder zouden worden dan 3,9. „Dat hebben we verkeerd geanalyseerd”, zegt hij achteraf. De eerste die zei dat de bevingen zwaarder konden worden, was het Staatstoezicht op de Mijnen (SodM). „Daar ben ik behoorlijk van geschrokken”, zei Van de Leemput. Hij haalde er toen andere deskundigen bij, van het KNMI maar ook van aandeelhouders Shell en Esso, om onderzoek te doen. Uit dat onderzoek bleek dat de toezichthouder gelijk had. SodM adviseerde de minister om de gaswinning te verlagen naar 12 miljard kuub, maar de NAM was het daar niet mee eens en adviseerde de minister om de productie niet te verlagen. De NAM stelde zich op het standpunt dat dit de aardbevingen niet zou stoppen, en ze zouden ook niet minder zwaar worden. Ze zouden wel minder snel achter elkaar komen. Van de Leemput vond dat schijnveiligheid. Uit de reacties van de Tweede Kamerleden in de enquêtezaal bleek dat zij het daar niet mee eens waren. „U had daar toch tijd mee kunnen kopen?” zei een van hen. „Tijd voor versterking, voorlichting, onderzoek.”||https://www.nrc.nl//nieuws/2022/08/31/voormalig-nam-directeur-draagvlak-houden-voor-gaswinning-stond-na-beving-huizinge-voorop-a4140346
2022-09-01||Dolfijnen sluiten complexe allianties, op drie verschillende niveaus||Het sociale systeem van dolfijnen is nóg complexer dan gedacht, zo concluderen biologen uit zorgvuldige observaties van 121 mannelijke langbektuimelaars (Tursiops aduncus) in Shark Bay, een grote baai op het meest westelijke puntje van Australië. Omdat de ruim twee meter lange mannetjes onderling op drie verschillende niveaus bondgenootschappen (c.q. vriendschappen, coalities) met elkaar sluiten, spreken de biologen deze week in de PNAS van het „grootste niet-menselijke systeem van bondgenootschappen”. Iedere dolfijnman is in die groep direct of indirect verbonden met iedere andere, zo schrijft het onderzoeksteam onder leiding van Richard C. Connor (University of Massachusetts). Het gaat om de analyse van observaties tussen 2001 en 2006. Het sociale leven van dolfijnen – voortdurend onder water wegschietend in de driedimensionale ruimte van de eindeloze zee – is notoir moeilijk te onderzoeken, ook al omdat ze geen vaste territoria hebben. In het huidige onderzoek werden alle observaties vanaf bootjes gedaan. Als dolfijnen, die individueel herkenbaar zijn aan hun rugvin, tijdens vijf minuten van observatie binnen tien meter van elkaar waren, gold dat als een ‘associatie’, en regelmatige associaties wijzen op een alliantie c.q. ‘vriendschap’. In de enorme Shark Bay (ongeveer even groot als het eiland Sardinië) wordt de daar permanent levende kolonie van langbektuimelaars sinds de jaren tachtig onderzocht, al die tijd onder leiding van Connor. Mannelijke en vrouwelijke dolfijnen leven er vrijwel gescheiden. Het voornaamste contact tussen de seksen bestaat uit het beruchte ‘consorteren’ waarbij drie (en soms twee of vier) mannetjes samenwerken om een vruchtbaar vrouwtje soms dagenlang en met geweld te isoleren van haar groep om seks te hebben. Het wordt wel met groepsverkrachting vergeleken. Dergelijke driemanschappen zijn weer onderdeel van een jaargroep van tien à vijftien mannelijke dolfijnen van gelijke leeftijd. Soms zijn de driemanschappen constant, vaker wisselen ze regelmatig van samenstelling, binnen de jaargroep. Het derde niveau van samenwerking bestaat tussen die jaargroepen. Bij alle vormen van samenwerking is moeilijk vast te stellen wát er precies gebeurt in het water – dat het consorteren van een vrouwtje door die driemanschappen (soms door duo’s) wordt gedaan is bijvoorbeeld nog wel te observeren, maar het geweld dat daarbij wordt gebruikt (ook tegen andere mannetjes) is alleen af te leiden uit wonden die later worden gezien bij betrokken dolfijnen. Het dolfijnenbondgenootschap op het derde niveau is het schimmigst, maar ze lijkt te bestaan uit samenwerking van twee of meer jaargroepen tegen andere jaargroepen, bijvoorbeeld in het verjagen van ‘verstoorders’. In het PNAS-artikel is een lijst opgenomen van die allianties. De zeven leden van de PD-jaargroep worden bijvoorbeeld relatief vaak samen gezien met een of meer van de veertien leden van de KS-groep en of de drie leden van de RHP-groep. Dat sommige jaargroepen nog maar uit drie leden bestaan, tekent de zwakte van het jaargroepensysteem, dat nogal gesloten is: nieuwe leden worden nauwelijks toegelaten. De onderlinge banden worden gelegd tijdens intensief contact in de jeugd. Die jaargroepen blijven decennia in stand, maar hoe ouder ze zijn hoe kleiner ze worden, door de onvermijdelijke sterfte onder de leden. Mede daarom denken de onderzoekers dat het derde niveau van samenwerking is ontstaan, als aanvulling op deze kerngroep. Want in de weidse verspreiding in de enorme baai is het sowieso niet vanzelfsprekend dat er eigen jaargroepleden in de buurt zijn, als ‘vijandige’ mannetjes van andere jaargroepen een consorteringsoperatie gaan verstoren. Dergelijke schermutselingen om vruchtbare vrouwtjes komen veel voor, en kunnen tot flinke verwondingen leiden. ‘Vriendschap’ met andere groepen kan in die situatie de eigen voortplantingskansen behoorlijk vergroten, door eventuele hulp of alleen al gebrek aan vijandigheid. En dat effect van dat derde alliantieniveau is ook gezien. Niet in het directe voortplantingssucces (dat voor contacten binnen de jaargroepen overigens wel gevonden is). Uit het huidige onderzoek blijkt dat dolfijnen die relatief vaak samen met leden van ándere jaargroepen worden gezien, gemiddeld lánger consorteringsoperaties volhouden, door meer hulp van buiten of minder agressie door anderen. Die langere consortering van een vruchtbaar vrouwtje biedt meer kans op bevruchting en dus op nageslacht. De onderzoekers zijn er ook in geslaagd om de complexe dolfijnallianties is getallen te vangen. Terwijl de grootste jaargroep uit 14 dolfijnen bestaat, is een gemiddelde dolfijnman in de onderzochte groep ‘bevriend’ met 22 ánderen, met een maximum van 50. Als ook mannetjes meegeteld worden van buiten de onderzochte 121 dolfijnmannen (de totale populatie is 202 mannnen) en ook het (meer oppervlakkige) contact tijdens voedselzoeken, dan komen de onderzoekers zelfs tot 40 ‘vrienden’ per gemiddeld mannetje, met een maximum van 76. En dat zijn dan alleen de bewezen contacten, in een dolfijnenleven dat slechts voor een klein deel door onderzoekers kan worden geobserveerd. De allianties van dolfijnen zijn ingewikkelder  dan die van chimpansees  Chimpansees hebben ook wel onderlinge bondgenootschappen, maar niet op drie niveaus: chimpmannen werken samen in onderlinge machtscoalities én gezamenlijk binnen de eigen groep – in de jacht en in de verdediging van het territorium. De onderzoekers vinden de complexiteit van de dolfijnallianties meer lijken op die van mensen (mannen én vrouwen), met hun traditionele familiegroepen die in lokale populaties doorgaans nauw samenwerken met andere families, en ook weer nauwe regionale contacten hebben in grotere etnolinguïstische federaties. Het bijhouden van al die sociale verbanden vereist veel cognitieve kracht, zo schrijven de onderzoekers, en ze leggen een verband met de grote hersenomvang van dolfijnen. Het encefalisatiequotiënt (hersenomvang per lichaamsgewicht) is in de dierenwereld het grootst voor mensen (7), maar dolfijnen staan op de tweede plaats, met een quotiënt (4) dat twee keer zo groot is als dat van chimpansees (2). 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/31/dolfijnen-sluiten-complexe-allianties-op-drie-verschillende-niveaus-a4140344
2022-09-01||Jan Joris Lamers, peetvader van de Nederlandse theatercollectieven: ‘Als acteur ben je bij ons ook auteur’||Een gesprek met toneelspeler Jan Joris Lamers is vergelijkbaar met een voorstelling van zijn collectief Maatschappij Discordia. Het verloopt associatief, zoekend, uitwaaierend, en ineens word je verrast met prachtige observaties: „Toneel gaat om het scheppen van understatements. Toeschouwers zijn het dankbaarst voor iets wat ze niet krijgen. Of niet op de manier zoals ze gedacht hadden dat ze het zouden krijgen.” Deze week verschijnt het boek De Collectieven, een unieke theatergeschiedenis, een rijk geïllustreerd tafelboek waarin de opkomst en ontwikkeling wordt beschreven van de theatercollectieven die verantwoordelijk zijn voor het experimentele kleinezaaltheater dat ons huidige toneelbestel kenmerkt. Als oprichter van het Werkteater, en later van het Onafhankelijk Toneel en Maatschappij Discordia, staat Jan Joris Lamers (80) aan de wieg van die geschiedenis. In het boek wordt hij de „grootvader” van de Nederlandstalige theatercollectieven genoemd. In een café in zijn woonplaats Amsterdam blikt hij terug op die tijd. „Ik kom uit de naoorlogse generatie die terechtkwam in een bestuurlijk verouderd systeem en dat niet meer pikte. Het was de tijd van de provo’s, Parijs ’68 en de Maagdenhuisbezetting. Amsterdam was een intolerant dorp, waar homo’s zonder reden werden opgepakt. Je kon het nergens over hebben en al helemaal niet over de oorlog. Voor ons was het duidelijk dat er iets moest gebeuren, en dat was allereerst je bek opentrekken.” Die onvrede lag volgens Lamers ten grondslag aan het verzet dat in 1969 leidde tot Aktie Tomaat: jonge toneelspelers ontregelden het theaterseizoen door tijdens voorstellingen de acteurs te bekogelen met tomaten. De jongeren zetten zich af tegen het hiërarchische schouwburgtoneel dat sinds de Tweede Wereldoorlog het theaterbestel domineerde, waarbij zonder overleg met de spelers, bepaald werd welk repertoire er gespeeld werd. Toneel moest weer communiceren met het publiek, er was behoefte aan experiment. Spelers verenigden zich in non-hiërarchische collectieven, hun voorstellingen werden geëngageerder. De schouwburg werd ingeruild voor het vlakkevloertheater, waarin toneelspelers en toeschouwers dicht op elkaar zitten. Met de oprichting van het Werkteater in 1970, geïnitieerd door Lamers, begint de geschiedenis van het theatercollectief in Nederland. Het gezelschap ging zelf stukken maken en actief op zoek naar nieuw publiek. Voorstellingen speelden vaak op locaties, zoals ziekenhuizen en detentiecentra. „Onze allerbelangrijkste drijfveer was: doordringen bij het publiek. Tot die tijd was de praktijk dat je in een busje werd gestopt, ergens in het land werd gedropt en dan speelde in een zwart gat waar weliswaar mensen zaten, maar waar je niets van merkte. De afstand was veel te groot. We wilden werken zonder vooraf te hoeven vertellen wat eruit zou komen, de ene voorstelling moest uit de andere voortvloeien. Als toneelspeler moest je je ook auteur voelen. We noemden dat het auteursrecht van de interpretatie. Het idee dat de toneelspeler in die mate verantwoordelijk was voor de inhoud, was toen nieuw in Nederland.” Na een jaar vertrok Lamers bij het gezelschap en richtte vervolgens het Onafhankelijk Toneel (1972) op. Later volgde Maatschappij Discordia (1981), waarmee hij nog altijd voorstellingen maakt. Als toneelspeler ben je bij Discordia ook verantwoordelijk voor decor, techniek, administratie en vervoer. Inmiddels kent Nederland tientallen theater- en danscollectieven die zijn geënt op onderlinge gelijkwaardigheid.  Hoe belangrijk is het om als toneelspelers ook samen de bus in te laden? „Dat je met al die dingen bezig bent, maakt dat je veel meer aanspreekbaar bent. Daardoor kun je tijdens het maken van voorstellingen, ook verder komen in een gesprek. Het is overigens niet zo dat iedereen alles doet, maar dat iedereen verantwoordelijk is voor alles. Je hebt als collectief ook oog voor elkaars talenten.” Dus meer dan een principe, is samen zo’n decor inladen vooral heel leuk, benadrukt Lamers. „Ik ben inmiddels wat ouder, dus ze zeggen nu tegen mij: doe maar niet meer. Oprecht jammer vind ik dat.” Voorstellingen van Discordia worden geroemd om de terloopse, anti-theatrale speelstijl. Lamers spreekt zelf niet van een  ‘Discordiaanse’ theaterstijl: „Je stijl verandert steeds door de voorstellingen die je maakt.” Maar er zijn er wel degelijk terugkerende elementen uitgekristalliseerd. Zo zie je bij Discordia geen ingeleefde personages, maar de toneelspelers zelf, die – hardop zoekend en associatief – reflecteren op hun bronmateriaal. Op dit moment zit de groep midden in het maakproces van Dek, een voorstelling over Multatuli, die in oktober in première gaat. Ook dat repeteren gaat zoekend en associatief. „Pas gaandeweg moet blijken waar het stuk over zal gaan. Eerst zat er veel van zijn biografie in, maar inmiddels gaat het meer over de compassievolle hardheid waarmee hij schreef. Als je besluit anderhalf uur  aan Multatuli te besteden, moet je voorzichtig zijn met wat je er wel en niet instopt.” Ook na de première blijft het werk van Discordia zich ontwikkelen: voorstellingen zijn aan het einde van de speelreeks vaak wezenlijk anders dan tijdens de première. Elke zin kan immers op duizenden manieren worden uitgesproken. Die zoektocht is precies wat de groep wil laten zien. „Een bepaalde zin die van onbeschrijfelijk belang is, kan je zo brengen dat niemand weet dat dat zo is. Het is de suggestie die je aan iets meegeeft en de context waarin iets staat, die een zin betekenis geven. Dat is het mooie aan toneel, omdat je daarin verder kan gaan dan bij literatuur. Die rare tussenvorm tussen muzisch, academisch, verbaal en intuïtief is oneindig fascinerend. En als het goed is, en daar zijn we altijd naar op zoek, dan verlies je jezelf, of je raakt juist verankerd in wat er op de vloer gebeurt.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/31/jan-joris-lamers-peetvader-van-de-nederlandse-theatercollectieven-als-acteur-ben-je-bij-ons-ook-auteur-a4140342
2022-09-01||Operazangeres J’Nai Bridges wil graag klassieke rollen zingen:  ‘Kom maar op met de racistische feedback’||Een sportieve, taaie trots straalt ze uit, de Carmen van de Amerikaanse mezzosopraan J’Nai Bridges. „Vrij is Carmen geboren en vrij zal ze sterven”, zingt ze voluit – om dan met het mes van haar afgewezen ex-geliefde José in de borst neer te zijgen in het zaagsel van de arena. Voor J’Nai Bridges is Bizets Carmen met zijn fatale titelrol en dramatische liefdesplot de ultieme opera. Als scholier zong ze de bekende ‘Habanera’ („L‘amour est un oiseau rebelle”) door de gangen van haar high school in de staat Washington. Alle seinen leken toen nog te staan op een ‘gewoon’ leven: studeren met een atletenbeurs (ze speelde op hoog niveau basketbal) en op zondag gospels in de kerk – omringd door vrienden en een extreem betrokken, liefdevolle familie. Maar de muziek trok haar uit haar comfortzone: haar krachtige, volle stem begon op te vallen, en ze werd aangenomen op het conservatorium. „De rest is geschiedenis”, lacht ze – en knakt haar rug met een vermoeide grimas in het pluche van een stoel in een zaal van De Nationale Opera. „Hierna ga ik een uurtje naar de fysio, hopelijk scheelt dat.” Carmen is Bridges lijfrol. Ze zong haar in juli drie keer in de arena van Verona, steeds voor een publiek van tien- tot vijftienduizend extatische operafans. „Verona was ánders”, lacht ze. „Die unieke sfeer van zingen in de openlucht bij zonsondergang, publiek van over de hele wereld, de extreem klassieke productie met echte paarden en flamencodanseressen en wat al niet…..” Op haar Instagram-account  postte ze een filmpje waarop ze op een zwoele zomeravond na afloop van de voorstelling langs de overvolle Veronese terrasjes flaneert, luidkeels toejuicht door het publiek. „In Verona leeft opera echt. Het was een hoogtepunt in mijn carrière tot dusverre.” Bij De Nationale Opera landt Bridges nu in een totaal andere productie: die van regisseur Robert Carsen, eerder (met een totaal andere cast) te zien in 2009 „Deze voorstelling is modern en intiem, de muziek krijgt daardoor alle ruimte en de clichés zijn er helemaal af”, vat Bridges samen. „Daardoor ontstaat voor mij, meer dan wanneer je wordt afgeleid door echte dieren en meer van dat soort spektakel, een confrontatie met de emoties waar het verhaal over gaat. Ik identificeer me sterk met Carmens vrijgevochtenheid en haar rauwe, nietsontzienende eerlijkheid. Sterker: het voelt zelfs alsof ik van haar heb geleerd. Het vastgeroeste beeld van Carmen als kille mannenverslindster deel ik ook niet. Voor mij is ze een zinnelijke powervrouw die weet wat ze wil en meent wat ze zegt.” U wordt door operahuizen omarmd als ideale Carmen. In de eerste helft van 2023 zingt u wéér twee Carmen-producties. Dreigt er geen gouden Carmen-kooi? „Wel een beetje, eerlijk gezegd. Het is dubbel. Carmen was de rol die ik van jongs af aan graag wilde zingen, de muziek past me vocaal én ik heb er de nodige levenservaring voor. Dat allemaal samen is een win-win-situatie. Maar de andere kant is dat niemand maar één rol wil zingen. Ik doe er daarom veel recitals en concerten naast, ook met moderne muziek. Er is net een album uit met spirituals, in nieuwe bewerkingen. Die liederen – ik kan moeilijk uitleggen hoe diep mijn gevoel daarvoor gaat. Het is letterlijk spiritueel; alsof ik mijn voorvaders eer en gedenk tijdens het zingen, terwijl ik mijn eigen emoties uit. Maar goed, de keerzijde is dat deze fase ook voelt als afwachten. Want ik droom wel degelijk van meer, van andere grote operarollen. Bij Verdi, Massenet, Berlioz, Strauss en Bellini.” Zangeres Roberta Alexander wilde graag de Marschallin in Strauss’ Rosenkavalier zingen, maar haar manager vond dat dat een „witte rol” was. Herkent u dat soort typecasting? „Het klopt, veel operahuizen willen nog steeds geen zwarte zangeressen in klassiek “witte rollen” omdat ze bang zijn dat het publiek dan wegblijft. Mijn droomrol is Octavian, in diezelfde opera. Het is er nog niet van gekomen, maar ik blijf hopen dat een huis het er een keer op waagt. Kom dan maar op met de racistische feedback, dat brengt dan in elk geval een discussie op gang. „In de V.S. begint het er na eeuwen van crying and dying op te lijken dat er eindelijk iets verandert. Er is nog veel werk te doen, maar zij die dat werk moeten doen, beginnen het in te zien. Europa loopt achter. Neem jullie Zwarte Piet-discussie; hoe is  het mogelijk dat nog steeds mensen niet inzien dat zo’n traditie racistisch is? Maar om het tot het operabedrijf te beperken: het vergt moed van managers om voorbij kassaopbrengsten te denken en onderdeel te willen zijn van maatschappelijke verandering.” De Nationale Opera gelastte vorig seizoen Verdi’s ‘Otello’ af, omdat de geplande cast en crew geheel wit waren. ‘Otello in een hedendaagse vorm kan alleen in een team van kleur. Er moet ruimte zijn voor een zwart perspectief’, zei directeur Sophie de Lint toen. ,,Uiteindelijk wil je dat casting kleurenblind is. Maar dat vergt een noodzakelijke tussenfase, waarin na eeuwen exclusie van zwarte mensen actieve inclusie moet worden afgedwongen. Dat kan lastig zijn. Dat snap ik. Voor wie het zich kan veroorloven, is het wel relaxed afstand te houden van deze hele discussie. Maar kunst moet onze wereld reflecteren, onze verhalen vertellen, vanuit de steden waarin we leven. En die zijn divers.” In Verona speelde vorige maand een verwante rel: Verdi’s ‘Aida’ werd er gezongen door zwart geschminkte zangers, waarop zangeres Angel Blue ontslag nam uit een andere productie aldaar, van ‘La traviata’. U bleef. ,,Ik sympathiseerde met Blues standpunt, maar ik heb haar voorbeeld niet gevolgd. Ik wilde juist wél doorzingen, omdat ik denk dat ik eerder zo verandering kan afdwingen. Maar mijn motieven waren niet alleen idealistisch. Ik vind ook dat ik het na hard werken had verdiend om daar op te treden.” Was dat een moeilijke afweging? „Ja, dat was het. Maar op dat soort momenten vind ik steun bij mijn hechte familie en bij mentor-achtige wijze vrouwen die ik heb leren kennen via onze community. En ik bel ook wel eens met een van de dominees met wie ik ben opgegroeid, soms bidden die dan met me. Hoe dan ook helpen die gesprekken me mijn gedachten te ordenen en de wereld weer aan te kunnen. Ik hoop dat ik zelf die mentorrol later ook kan vervullen voor de generaties na mij. Eer je voorvaders, pay it forward.” Grappig genoeg zíe je dat aan u af. Wanneer u in Carmen zingt tussen de meisjes van het kinderkoor, begint u te stralen. „Grappig. en het klopt. Als ik hun enthousiasme voel en zie en hoor, springt dat meteen op me over, haha.” Voor iemand die zo intens sociaal is, lijkt het leven van een rondreizende solist me zwaar. „Mijn familie komt naar al mijn voorstellingen! Dat scheelt, en ik vind het geweldig dat dat kan. Maar inderdaad, dit leven kan soms eenzaam zijn. Ik hoop dat ik een partner vind die écht snapt wat een leven als deze eist, en die het met me wil delen.” Mezzosopraan J’Nai Bridges (V.S., 1987) speelde op de middelbare school op hoog niveau basketbal;  soortgelijke discipline heb je bij zingen ook nodig, vindt  ze. Koorzang inspireerde haar tot  een zangstudie aan de Manhattan School of Music en het Curtis Institute; twee albums waarop ze te horen is, wonnen een Grammy. Bij De Nationale Opera debuteerde ze in 2019 in John Adams Girls of the Golden West: ,,een prachtrol”, aldus NRC.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/31/operazangers-jnai-bridges-wil-graag-klassieke-witte-rollen-zingen-kom-maar-op-met-de-racistische-feedback-2-a4140341
2022-09-01||Le Corbusier was ervan overtuigd dat hij het Paleis der Sovjets zou mogen ontwerpen, maar Stalin stak er een stokje voor||Bescheidenheid was niet een van de eigenschappen van Le Corbusier. Toen de Zwitsers-Franse pionier van de  modernistische architectuur in september 1931werd uitgenodigd deel te nemen aan de prijsvraag voor het kolossale Paleis der Sovjets in Moskou dat het merkteken van de Sovjet-Unie moest worden, wist hij zeker dat zijn inzending zou worden bekroond. Weliswaar waren andere bekende buitenlandse architecten, onder wie de Duitse Bauhaus-directeur Walter Gropius, ook gevraagd, maar zij waren geen partij. Ook de Nederlandse architecten H.P. Berlage en J.B. van Loghem, die op eigen initiatief ontwerpen instuurden, achtte hij kansloos. Hij, Le Corbusier, was immers de onbetwiste leider van de Congrès Internationaux d’ Architecture Moderne (CIAM), de Internationale van modernistische architecten. Bovendien had hij, anders dan alle andere buitenlandse deelnemers, goede contacten met de Sovjet-Unie. In 1928 had hij al de prijsvraag gewonnen voor een groot kantoorgebouw met theater in Moskou voor de Unie van Coöperaties. Toen hij als prijswinnaar in Moskou arriveerde, was hij als een held onthaald door zijn Russische constructivistische bewonderaars.  De krant Pravda,  spreekbuis van de oppermachtige communistische partij, noemde hem „de briljantste vertegenwoordiger van het vooruitstrevende architectonische denken”. Een half jaar voordat hij deelnam aan de prijsvraag voor het Paleis der Sovjets, had het Moskouse stadsbestuur hem nog om advies over de toekomst van de hoofdstad van de Sovjet-Unie gevraagd. Zijn 59 pagina’s tellende Réponse à Moscou, waarin hij aanried om, op het Kremlin na, het oude Moskou te slopen en te vervangen door woon- en kantoortorens in een immens park, was beleefd in ontvangst genomen. De door zichzelf gedoodverfde winnaar was dan ook verbijsterd toen de Raad voor de bouw van het Paleis der Sovjets op 28 februari 1932 bekend maakte dat geen van inzendingen werd bekroond en dat slechts drie uiterst behoudende architecten, onder wie de latere winnaar Boris Jofan, mochten deelnemen aan een volgende ronde. Le Corbusier voelde zich „persoonlijk beledigd” en stuurde brieven en telegrammen aan de Raad, maar die werden genegeerd. Nadat zijn ontwerp in de Pravda voor het paleis een „soort grote congreshangar” was genoemd en zijn werk was afgedaan als een uiting van de „esthetiek van de hoge bourgeoisie”, schreef Le Corbusier in een laatste poging om het tij te keren een brief aan Anatoli Loenatsjarski, de vroegere volkscommissaris voor cultuur. Hierin noemde hij het onbestaanbaar dat de Sovjet-Unie koos voor een klassiek Paleis der Sovjets. „Ik weet best dat het volk – en ook de moezjiek [kleine boer]– de paleizen van koningen bewonderen”, schreef hij. „Maar moet het denkende hoofd van de Sovjetrepublieken zich onderwerpen aan de smaak die getuigt van menselijke zwakte? Wij verwachten van de USSR een dominerend, opvoedend en sturend optreden. Zo niet, dan zal er geen USSR meer zijn.” Nadat was gebleken dat Loenatsjarski niets voor Le Corbusier kon betekenen, stuurde de CIAM, met de Nederlandse architect Cornelis van Eesteren als voorzitter, ten slotte een lang telegram aan Stalin, de almachtige leider van de Sovjet-Unie. De afwijzing van Le Corbusier’s ontwerp was „een belediging van de geest van de revolutie”, aldus de CIAM, die dreigde met de afzegging van het komende, vierde CIAM-congres in Moskou als Le Corbusier’s ontwerp niet werd bekroond. Stalin was niet onder de indruk van het dreigement.  Integendeel, hij verafschuwde modernistische architectuur en vond het dan ook geen enkel probleem dat de westerse modernisten niet in Moskou zouden komen vergaderen. Wat Le Corbusier en Van Eesteren niet wisten, is dat Stalin zelf achter de afwijzing van Le Corbusier’s ontwerp zat. De prijsvraag was een schijnvertoning: al gauw had Stalin de Raad duidelijk gemaakt dat zijn favoriete architect Boris Jofan het paleis moest ontwerpen, zo blijkt uit het onlangs verschenen Stalin’s architect. Power and survival in Moscowvan Deyan Sudjic. De inzendingen van alle andere architecten kon Jofan gebruiken als mogelijke bronnen van goede ideeën, opperde Stalin. Met het Paleis der Sovjets is het uiteindelijk niet veel geworden. In 1937 begon de bouw ervan op de plek waar zes jaar eerder op last van Stalin de Verlosserskathedraal was opgeblazen. Na de inval van nazi-Duitsland in de Sovjet-Unie in 1941 werd het staalskelet van het toen nog lang niet voltooide paleis omgesmolten tot anti-tankobstakels. Na de Tweede Wereldoorlog werd de bouwput omgebouwd tot een openluchtzwembad dat in het begin van de 21ste eeuw plaats maakte voor de herbouwde Verlosserskathedraal.||https://www.nrc.nl//nieuws/2022/08/31/le-corbusier-werd-afgewezen-een-belediging-van-de-revolutie-a4140340
2022-09-01||OVV: Defensie schoot inderdaad &#8216;ernstig&#8217; tekort bij mortierongeluk Mali||De conclusie dat het ministerie van Defensie „ernstig” tekort is geschoten bij het mortierongeluk in Mali in 2016, gaat nog steeds op. Dat meldt de Onderzoeksraad voor Veiligheid (OVV) woensdag na aanvullend onderzoek. Tijdens een missie in Mali ontplofte destijds een mortiergranaat vroegtijdig, waardoor twee Nederlandse militairen om het leven kwamen en een derde zwaargewond raakte.  Daarnaast wisten verschillende instanties dat achterstallig onderhoud de oorzaak was van het ongeluk, maar dat brachten ze niet naar buiten. De organisaties hielden vast aan eigen onderzoeken, ook toen bleek dat die hoogstwaarschijnlijk niet konden kloppen, aldus de OVV. Een rapport een Britse Defensieafdeling, dat in 2019 in opdracht van het OM was gemaakt, onderschreef de conclusies van de OVV. Maar dat rapport werd niet met Defensie gedeeld. „Gelet op de bevindingen in het rapport was het te verwachten geweest dat het OM het rapport na lezing meteen in 2019 met Defensie, in de rol als verantwoordelijk werkgever, had gedeeld”, staat in het rapport dat woensdag is gepubliceerd. De granaat in kwestie was in 2006 in grote haast aangeschaft met hulp van de Verenigde Staten. Omdat ervan uit werd gegaan dat Amerikanen alleen met veilige granaten werkten, zijn controles destijds overgeslagen. Het advies van een munitietechnicus om de voorraad waar de bewuste granaat toe behoorde niet te gebruiken, werd door Defensie genegeerd. In de tien jaar erna is de mortier nooit onderzocht. Na het ongeluk bleek uit technisch onderzoek dat de granaat zwakke plekken had.  De raad trok deze conclusie in 2017 ook al, maar het Openbaar Ministerie (OM) besloot niet over te gaan tot strafrechtelijke vervolging van individuele medewerkers omdat de Koninklijke Marechaussee, die eigen onderzoek deed, niet tot exact dezelfde conclusie kwam. Het OM vond daarom dat niet kon worden bepaald of het ongeluk het gevolg was van „handelen of laten van één of meerdere personen”. De OVV besloot in januari van dit jaar aanvullend onderzoek te doen, nadat radioprogramma Argos in september vorig jaar een uitzending maakte over het uitblijven van strafrechtelijk onderzoek. Toenmalig minister van Defensie Jeanine Hennis (VVD) trad af in een debat over het eerste OVV-rapport. Het overlijden van de twee militairen was volgens haar onverteerbaar. „Het is mijn verantwoordelijkheid en die neem ik ten volle.” Het rapport van de raad was doorslaggevend in die beslissing, zei ze naderhand. Ook toenmalig commandant der strijdkrachten Ton Middendorp trad af.  Nederland nam vanaf juli 2013 deel aan de VN-missie Minusma in Mali. Het doel van de missie was om de nasleep van een militaire staatsgreep en oprukkende moslimextremisten en opstandige Toearegs te bestrijden. Die nomadengroep kwam in 2013 gewapend in opstand tegen het regime en pleegde daarbij bloedige aanslagen. De OVV stelde in het eerste rapport dat de politieke wens om mee te doen aan deze missie ondanks ernstige tekorten bij de krijgsmacht mede ten grondslag ligt aan het fatale ongeluk.||https://www.nrc.nl//nieuws/2022/08/31/ovv-defensie-schoot-inderdaad-ernstig-tekort-bij-mortierongeluk-mali-a4140338
2022-09-01||Grote natuurbrand in Limburgs hoogveengebied De Peel||In het natuurgebied De Peel nabij het Limburgse dorp Griendtsveen woedt nog steeds een grote natuurbrand. Dat heeft de plaatselijke brandweer gemeld op Twitter. Volgens persbureau ANP gaat het om een oppervlakte van 43 hectare. De gemeente Horst aan de Maas heeft een noodverordening afgekondigd voor het gebied van de brand, waarmee het verboden terrein is geworden voor iedereen behalve mensen die werken aan de bestrijding van de brand. De brandweer maakt zich zorgen over de snelle verspreiding van de brand. Uit voorzorg vroegen hulpdiensten bewoners van een aantal huizen vlakbij De Peel om hun huis te verlaten. Daar geeft nog lang niet iedereen gehoor aan, zei de voorzitter van een lokale bewonersvereniging tegen ANP. „Mensen zijn nog echt niet bezorgd. De brand is nog te ver weg en relatief klein. Bovendien wordt iedereen goed geïnformeerd door de brandweer.”  Om de brand te blussen is een groot aantal blusvoertuigen, enkele Defensie-helikopters en een team dat is gespecialiseerd in natuurbrandbestrijding ingezet, meldt 1Limburg. Om te waarschuwen voor de rook die richting Noord-Brabant trekt, is er een NL Alert uitgegaan in die regio. De rook van de brand trekt in lichte mate over de A67, maar de snelweg hoeft volgens de brandweer nog niet afgesloten te worden, meldt persbureau ANP. Van de brand werd rond 06.30 uur melding gedaan door vogelspotters, aldus 1Limburg. In de loop van de dag werd het vuur snel groter: rond 08.00 uur besloeg de brand nog twee hectare, nu is dat al ruimschoots het twintigvoudige. Om verdere uitbreiding te voorkomen is de brandweer bezig met een stoplijn. Dat is een grenslijn die nat wordt gehouden. Vlak bij de brand zijn ramptoeristen gespot. De Veiligheidsregio Limburg-Noord gebiedt iedereen weg te blijven uit het gebied, en thuis ramen en deuren dicht te houden.||https://www.nrc.nl//nieuws/2022/08/31/grote-natuurbrand-in-limburgs-hoogveengebied-de-peel-advies-om-ramen-en-deuren-te-sluiten-a4140339
2022-09-01||Gorbatsjovs geheime briefwisseling over kruisraketten met Lubbers||Het was een geheime briefwisseling op het hoogste niveau. Die tussen premier Ruud Lubbers en Sovjetleider Michail Gorbatsjov in de zomer van 1985. Brieven over en weer aan ‘zeer geachte heer Secretaris-Generaal’ en aan ‘geachte heer Premier’. De correspondentie kan gezien worden als ultieme poging de nucleaire wapenwedloop, symbool van de Koude Oorlog,  een beslissende wending te geven. Met behulp van  Nederland.  De brieven werden op aandringen van toenmalig oppositieleider Joop den Uyl (PvdA) gedeeld met de Tweede Kamer. De qua toonzetting opmerkelijke briefwisseling kreeg destijds amper tot geen aandacht omdat de Nederlandse politiek op dat moment volledig in de ban was van het kabinetsbesluit de kruisraketten definitief te plaatsen. Even leek Den Haag prominent mee te spelen op het wereldtoneel. Dat was begin jaren tachtig toen de spanning tussen Oost en West tot nieuwe hoogten steeg door de voorgenomen plaatsing van 572 Amerikaanse middellange afstandsraketten met kernlading (kruisraketten) in Europa. Het westerse antwoord op de plaatsing van op West-Europa gerichte nucleaire SS20-raketten door de Sovjet-Unie.  In Nederland waar volgens de NAVO-verdeelsleutel 48 van de 572 kruisraketten gestationeerd zouden moeten worden, was een brede protestbeweging ontstaan vanuit kerken tot diverse  partijen. Premier Lubbers, in 1982 met zijn ‘no nonsense-kabinet’ aangetreden, maar ook leider van het over deze kwestie intern verdeelde CDA,  trachtte een oplossing te vinden waardoor Nederland de raketten niet zou hoeven te plaatsen. De bondgenoten in het Westen keken vol zorg toe. Als Nederland zou afhaken speelde dit de Sovjet Unie in de kaart, was de vrees. Nog één keer waarschuwde Nederland de Sovjet-Unie van Michail Gorbatsjov voor de laatste maal. Premier Ruud Lubbers schreef 12 juli 1985 de Sovjetleider een vertrouwelijke brief. Onder strikte geheimhouding omdat, zoals Lubbers schreef, „het ons ernst is”  en hij wilde dat de geadresseerde de briefopmerkingen „in alle rust en ernst” zou overwegen.  Kern van Lubbers’ boodschap: het besluit of Nederland al dan niet zou overgaan tot plaatsen van kruisraketten was in handen van de Sovjet-Unie.   Op 1 juni 1984 hadden de Sovjets  378 middellange afstandsraketten  opgesteld staan. Zou anderhalf jaar later, op 1 november 1985,  blijken dat er aan Sovjet-zijde niet meer raketten bij waren gekomen, dan zou Nederland  afzien van de plaatsing van 48 Amerikaanse kruisvluchtwapens. De datum van 1 juni 1984 sloeg op de dag dat het kabinet Lubbers na een jarenlange heftige discussie in parlement en samenleving had besloten dat in navolging van andere NAVO-landen ook Nederland op de Sovjet-Unie gerichte kruisraketten ging plaatsen. Een besluit met een ontsnappingsclausule: Nederland zou de raketten niet plaatsen als  de Sovjet Unie geen nieuwe raketten zou opstellen.  De brief van Lubbers van juli 1985 aan de enkele maanden eerder aangetreden Gorbatsjov was een laatste  poging Nederland te kunnen afhouden van het besluit.  Niets dat Lubbers liever wilde.  De kruisraketten hadden Nederland en hem verscheurd. Vandaar die brief,  volgens Lubbers geschreven „in de geest van veertig jaar bevrijding, vaststellende dat onze volkeren die toen samenwerkten nu in vrede moeten kunnen leven met zo laag mogelijke niveaus van bewapening”.  Gorbatjovs eveneens „zeer geheime” negatieve antwoord volgde een maand later. Ja, „de vicieuze cirkel van de bewapeningswedloop op het Europese vasteland” moest verbroken worden. De Sovjet-Unie was ertoe bereid maar „helaas” vond geen enkel initiatief „positieve weerklank bij de VS”. De Sovjet-Unie plaatste raketten in antwoord op de Amerikanen die hetzelfde deden. „De NAVO-lidstaten waren ervoor gewaarschuwd”, aldus Gorbatsjov aan Lubbers. Hij kwam met een tegenverzoek aan de „geachte heer premier”. Er waren nog steeds mogelijkheden „de gevaarlijke loop der gebeurtenissen te onderbreken en de dreiging van een nucleaire confrontatie welke zich boven Europa en de wereld heeft samengepakt af te wenden”. Ieder land was volgens hem geroepen een bijdrage te leveren „in deze edele zaak”. Veel hing af welke positie Nederland  innam in de „kardinale vragen van de Europese veiligheid”. Terwijl de deadline (1 november 1985) dichterbij kwam, schreef Gorbatsjov een brief aan Lubbers waarin hij er op wees dat het aantal middellange afstandraketten in de Europese zone van de Sovjet-Unie veel minder was dan tien jaar eerder. Waarop Lubbers een week later Gorbatsjov antwoordde dat slechts het sinds 1 juni 1984 op West-Europa gerichte aantal geplaatste  Russische raketten bepalend was voor het Nederlandse besluit. Dat waren er meer dan de 378 die op de peildatum stonden.  „Dat zo zijnde veroorloof ik mij toch U in de geest van onze eerdere correspondentie andermaal de mogelijkheid voor te leggen ook voor de Sovjet-Unie als geheel het niveau van juni vorig jaar (378) in acht te willen nemen. In dat geval ziet Nederland af van plaatsing.” Dat deed Gorbatsjov niet. En dus liet het kabinet enkele weken later, op 1 november 1985, de Tweede Kamer weten dat de stationering van 48 Amerikaanse kruisraketten op de militaire vliegbasis in Woensdrecht in gang zou worden gezet.  Ze kwamen er nooit. In oktober 1986 kwamen Gorbatsjov en de Amerikaanse president Ronald Reagan overeen alle nieuwe Russische en Amerikaanse kernwapens uit Europa terug te trekken. Eind 1987 werden de bouwwerkzaamheden voor de raketinstallaties gestaakt.||https://www.nrc.nl//nieuws/2022/08/31/gorbatsjovs-geheime-briefwisseling-over-kruisraketten-met-lubbers-a4140337
2022-09-01||Justitie VS: Trump probeerde FBI-onderzoek tegen te werken door verbergen documenten||Volgens het Amerikaanse ministerie van Justitie bestaat er bewijs dat Donald Trump „waarschijnlijk” geheime documenten heeft verborgen in zijn residentie in Florida. Dat staat in een door CNN gepubliceerd stuk van het ministerie, ingediend op woensdag. De voormalig president probeerde op die manier „waarschijnlijk” het FBI-onderzoek naar hem tegen te werken. Daarom ondertekende het ministerie een huiszoekingsbevel, waarbij de FBI meer dan honderd documenten heeft gevonden waar staatsgeheimen in staan. In het ingediende stuk van 36 pagina’s gaat het ministerie van Justitie met nog niet eerder bekende details in op de manier waarop Trump het onderzoek naar hem tegenwerkte. Zo zou het Trump-team in juni hebben gelogen dat de oud-president alle staatsdocumenten die hij had meegenomen naar Mar-a-Lago, zijn residentie in Florida, al had teruggegeven. Toen FBI-agenten diezelfde maand naar de villa kwamen om documenten op te halen, zou het Trump-team hen „expliciet hebben verboden” dozen in één van de opslagruimtes te doorzoeken. Het Amerikaanse ministerie van Justitie kwam met de nieuwe details in een stuk voor de hoorzitting over het verzoek van Trump om een zogenoemde special master aan te stellen. Dat is een onafhankelijke controleur die in uitzonderlijke gevallen kan worden aangesteld om in beslag genomen documenten door te nemen en zo te controleren of de FBI haar onderzoek juist uitvoert. De zitting over die zaak vindt morgen plaats. Door de nieuwe informatie te openbaren hoopt het ministerie van Justitie te voorkomen dat de special master wordt aangesteld. Op 8 augustus deed de FBI een nog nooit eerder bij een voormalig president vertoonde onaangekondigde huiszoeking op het landgoed van Trump in Florida. Uit een eerder vrijgegeven huiszoekingsbevel en een lijst met in beslag genomen voorwerpen is gebleken dat een deel van het in Trumps residentie gevonden materiaal de status ‘topgeheim’ had, dat volgens protocollen in overheidsfaciliteiten moet worden opgeborgen. Daarmee heeft Trump mogelijk de spionagewetgeving geschonden.||https://www.nrc.nl//nieuws/2022/08/31/justitie-vs-trump-probeerde-fbi-onderzoek-tegen-te-werken-door-verbergen-documenten-a4140336
2022-09-01||‘Ik hoorde niet thuis in de wereld van succesvolle mannen met mooie auto’s en dure horloges’||Oscar Larik (48) uit Bunnik bewoog zich, via zijn payrollbedrijf en zijn netwerk, in de wereld van het grote geld.  Maar hij paste er niet, besefte hij. Larik  verkocht zijn bedrijf en  begon een galerie en café.  Galeriehouder en cafébaas Oscar Larik (48) uit Bunnik had een payrollbedrijf, was lid van een club voor succesvolle jonge mannen – de Ronde Tafel – en frequenteerde skyboxen. Tot hij het geklets over geld zat was. Zijn leven moest meer zijn dan een nieuwe Tesla, een groter huis of een interessante investering. „Ik ben altijd jaloers geweest op kunstenaars. Jaloers omdat zij het lef hebben om iets te maken zonder concessies te doen. Zonder te weten of de wereld op ze zit te wachten. Zonder zich druk te maken over wat een ander ervan vindt. Al heeft jaloezie een negatieve connotatie. Het is bewondering. Ik bewonder kunstenaars omdat ze het lef hebben om de urgentie die zij voelen om iets te creëren, te volgen. „Sommige mensen vinden dat ook ik lef heb. Omdat ik mijn goedlopende bedrijf heb verkocht en een galerie en een café ben begonnen. Ik vind zo’n label lastig om te accepteren. Ik denk dan meteen: zo moeilijk is het niet om je leven om te gooien. Al kom ik steeds dichterbij de aanvaarding dat ik dingen doe die veel mensen gaaf vinden. Die anderen ook zouden willen doen, maar niet durven. Aan die acceptatie werk ik. „Ik kon vijf jaar geleden niet anders dan een ander pad op gaan. Ik was met een goede bekende in zijn Aston Martin cabrio naar de skybox bij PSV geweest. Op de heenreis had ik in de auto nog vrolijke selfies gemaakt. In de skybox waren enkel mannen. En weer ging het de hele tijd over geld. De een ging daarin investeren, de ander vloog de volgende dag naar Monaco om te gokken met vrienden. Er is niks mis met die mannen; het zijn leuke kerels. Maar toen ik thuiskwam, kon ik alleen maar janken. Ik voelde mij zo niet thuis in die wereld. De volgende dag heb ik mijn compagnon gebeld en mij ziekgemeld. Ik zat er helemaal doorheen. Via de huisarts kwam ik bij een psycholoog terecht en die stuurde mij naar een haptonoom. Ik was daar sceptisch over. Maar bij die leerling van Ted Troost viel het kwartje. Ik moest mij op een stoel achterover laten vallen. En dat was een metafoor voor wat er zou gebeuren als ik uit mijn bubbel van succesvolle mannen met mooie auto’s en dure horloges zou stappen. Ik vond het eng. Doodeng. Maar ik heb mij laten vallen. En dat leverde een bult op mijn hoofd op. Dat was alles. Daardoor begreep ik dat ik kon gaan doen wat ik wilde. Dat ik mij niet groot hoefde te houden voor mijn ouders, mijn vrienden en mijn omgeving. Ik heb meteen mijn compagnon gebeld en gezegd dat ik de tent wilde verkopen. Hij pakte het heel goed op. Daar ben ik hem nog steeds dankbaar voor. „Ik hoorde helemaal niet in die wereld. Ik vind delen namelijk een veel leukere insteek van het leven dan pakken. Ik was altijd al de man die onder zijn lamswollen trui een T-shirt van de alternatieve rockband Pixies droeg. En bij de Ronde Tafel, een club voor succesvolle mannen tot 40 jaar, noemden ze mij altijd ‘die linkse’ en ‘die rooie’. Terwijl ik helemaal niet uit een links nest kom. Al hebben mijn ouders mij wel bijgebracht oog te hebben voor anderen. Elke Kerst schoof er wel iemand aan die net gescheiden was of anderszins problemen had. Dat was bij ons thuis normaal. Kunstenaars hebben het lef iets te maken zonder concessies te doen  „Mijn vader was kaakchirurg en mijn moeder tennislerares. Een welvarend gezin in de Achterhoek. Elitair, misschien wel. En verwend, zeker. Als ik een nieuwe Lacoste-trui wilde, kreeg ik die gewoon. Ik ben de oudste. Mijn zusje is vijf jaar jonger. Op school maakte ik er een potje van. De mavo, de havo en de mts. Ik heb het allemaal gezien. Uiteindelijk heb ik mijn vwo-diploma gehaald via het particuliere Luzac-college. En ik zat natuurlijk op hockey. En ik tenniste. Pas toen ik als gesjeesd student voor een uitzendbureau ging werken, kwam ik in aanraking met mensen die geen cent te makken hadden. Ik weet nog dat ik mijn ouders belde en zei: ‘Die mensen bestaan echt!’ „Ik kocht altijd veel kunst toen ik nog goed verdiende. En ik steunde sommige kunstenaars. Als ze krap zaten, gaf of leende ik ze geld. Dan kreeg ik later wel weer een schilderij of ander werk. Toen ik mijn galerie begon, mocht ik daardoor meteen veel mensen vertegenwoordigen. Ook kunstenaars van naam. Dat was dik twee jaar geleden een fijne start. En  wat ook hielp was dat mijn vrouw meteen ‘doen!’ zei toen ik met dit plan kwam. Wij zijn al sinds mijn achttiende samen, en zij heeft mij altijd gesteund.  „Kunst geeft mij lucht. Geeft mij ruimte om te denken en de banaliteiten van het leven te relativeren of te bediscussiëren. Ik vind het leven namelijk een tamelijk zinloze exercitie. En dat is niet negatief bedoeld. Dat is gewoon hoe ik in het leven sta. Kunstenaars raken voor mij precies die essentie: zij laten zich leiden door de urgentie die ze voelen. En maken zich niet druk of dat zinvol of zinloos is. Ik ben absoluut geen kunstenaar. Door ruimte te bieden aan kunstenaars heb ik een manier gevonden om zinvol bezig te zijn.”||https://www.nrc.nl//nieuws/2022/08/31/ik-hoorde-helemaal-niet-in-die-wereld-van-het-grote-geld-a4140334
2022-09-01||Raisa Gorbatsjova was de eerste, enige First Lady van de Sovjet-Unie||De eerste, de enige en de laatste First Lady van de Sovjet-Unie. Raisa Gorbatsjova was alles waarvan veel Sovjetvrouwen slechts konden dromen: ze reisde naar het buitenland, droeg mooie kleding,  ontmoette interessante mensen. En er werd naar haar geluisterd, in eerste plaats door haar eigen echtgenoot Michail Sergejevitsj Gorbatsjov. Hij adoreerde haar vanaf het allereerste moment dat hij haar zag. „Ik had het gevoel dat ik mijn hoofd verloor, ik wilde Raisa zien en zijn waar zij was”, schreef hij in zijn memoires. Het duurde wel even, voordat de jonge Gorbatsjov het hart van zijn Raisa had veroverd. Ze ontmoetten elkaar op een dansavond op de universiteit van Moskou, waar zij allebei studeerden: hij rechten en zij Marxistisch-Leninistische filosofie. Later zou hij zich de voile op het hoedje dat ze droeg herinneren. Voor Michail Sergejevitsj was het liefde op het eerste gezicht, maar de knappe en ontwikkelde Raisa had vele bewonderaars en zag hem eerst niet staan. Toch won de plattelandsjongen het van zijn stadse concurrentie en ze trouwden in 1954.  Na hun afstuderen verhuisde het koppel naar Stavropol in het diepe zuiden, niet ver van Gorbatsjovs geboorteplaats. Raisa ging er communistische filosofie doceren, haar man maakte een bliksemcarrière in de partij. Ze kregen een dochter: Irina Michajlovna Virganskaja. Zij herinnerde zich het gezin als hecht, niet al te warm gezin, waar de nadruk lag op kennis en politiek. „Als papa thuiskwam luisterden we naar zijn verhalen over collectieve schapenboerderijen, over branden, waar hij naartoe was geweest en met wie hij had gepraat. Als mama thuiskwam begon ze over haar studenten. Ik praatte over mezelf. We waren erg hecht, hoewel er in hun beroepsleven ook zaken waren waarover niet werd gesproken.”  Ondanks hun status vormden de Gorbatsjovs een gewoon gezin dat woonde in een communaal appartement. In plaats van naar een privéschool voor partijkinderen stuurden ze hun enige kind naar een gewone Sovjetschool. Pas na hun verhuizing naar Moskou werd het gezin een echte ‘Kremlin-familie’. Vanaf de verkiezing van haar echtgenoot tot partijsecretaris ontpopte Raisa zich tot de eerste, de  enige en de laatste First Lady van de Sovjet-Unie. Haar naar Sovjet-maatstaven chique en wereldse levensstijl kon de goedkeuring van de gemiddelde Sovjetburger niet wegdragen. Véél te ijdel, véél te elegant Toch kon haar naar Sovjetmaatstaven chique en wereldse levensstijl de goedkeuring van de gemiddelde Sovjetburger niet wegdragen. Véél te ijdel, véél te  elegant. Een oordeel waarin een flinke zweem van jaloezie besloten lag, zoals wel bleek uit de populariteit van Raisa’s roodgeverfde haren, een kleur die Russische dames algauw kopieerden en de geschiedenis in zou gaan als ‘Raisa-rood’. Eind jaren tachtig waren in Russische kapperszaken de pakjes rode henna uit Iran niet aan te slepen. Het ontlokt de LA Times in 1988 de analyse: „De situatie toont de problemen waarmee Sovjetvrouwen te maken krijgen die de westerse standaard op het gebied van mode en stijl willen volgen. Mevrouw Gorbatsjov is een even elegant als ongewoon rolmodel, maar de gemiddelde vrouw heeft niet dezelfde toegang tot internationale producten als zij.”  Ze werd in 1932 in het Siberische plaatsje Roebtsovsk geboren als Raisa Maksimovna Titorenko. Toen ze drie jaar was werd haar vader, een spoorwegingenieur, gevangengezet wegens het bekritiseren van de collectivisering van de landbouw. Haar grootvader, eenvoudige boer, werd op 20 augustus 1937 door Stalin als ‘volksvijand’ geëxecuteerd. Haar achternaam verried een Oekraïense afkomst die ze deelde met haar man. De familietrauma’s openbaarden zich tijdens de augustuscoup van 1991, precies 54 jaar na de dood van haar grootvader – een toeval dat Raisa grote angst inboezemde.  Die nacht, tijdens de gijzeling van het echtpaar in Foros op de Krim, durfde ze niet te gaan slapen. „Ik ben bang om  in te slapen en dan wakker te worden op een totaal andere plek, ver hier vandaan, en dat iedereen vermoord zal zijn”.  Raisa kwam uit voor haar mening en maakte korte metten met stereotypen over hoe vrouwen zich hoorden te gedragen. Ze werd erom bewonderd, al riep haar betweterigheid ook ergernis op. Zoals bij haar eerste bezoek aan de VS, in 1987, waar ze haar kennis over uiteenlopende thema’s etaleerde en Nancy Reagan de opmerking ontlokte: „Wie denkt die dame wel niet dat ze is?”  Als een echte First Lady zette Raisa zich in voor goede doelen – toen nog een novum. Ze zette zich in voor zieke kinderen en richtte zich op de positie van vrouwen. „Iedere vrouw droomt van een eigen politieke carrière en haar eigen plaats in het leven”, zo luidt een van haar bekendste  uitspraken.  In 1997 richtte ze de Raisa Maksimovna Club op, om deelname van vrouwen in de politiek te stimuleren. Vandaag de dag zijn het haar kleindochters – celebrities in Moskou – die zich over de stichting ontfermen.   Raisa overleed op 20 september 1999 op 67-jarige leeftijd in het universiteitsziekenhuis van Münster aan leukemie. De ziekte waar zij lang tegen had gestreden was twee maanden eerder bij haar geconstateerd. Michail, nog altijd even verliefd op zijn vrouw, kwam de klap nauwelijks te boven. „Nooit in mijn leven voelde ik me zo eenzaam. Ik hoop dat wij elkaar zullen weerzien.” Dat moment is aangebroken. Gorbatsjov zal volgens zijn wens naast zijn  Raisa worden begraven op de beroemde  Novodevitsji-begraafplaats in  Moskou.   Correctie (31 augustus 2022): In een eerdere versie van dit artikel stond dat de augustuscoup in 1999 was. Dit moet zijn 1991 en is hierboven aangepast. Dat was niet precies 61 maar 54 jaar na de dood van de grootvader van Raisa Gorbatsjova.||https://www.nrc.nl//nieuws/2022/08/31/eerste-enige-first-lady-van-de-sovjet-unie-a4140333
2022-09-01||‘Misschien bén ik mijn voorvader, de eerste Surinaamse dichter Rustwijk’||In Het waarom beantwoord vertelt Mathieu Wijdeven hoe hij de ontdekking doet dat zijn betovergrootvader G.G.T Rustwijk een Surinaamse schrijver, activist en theatermaker was, eens bekend, maar nu vergeten. Hij zoekt uit wie hij was, wat resulteert in een serie uitsnedes van de theatrale lezing van vijf uur die Rustwijk gaf in Theater Thalia in Paramaribo op 19 juni 1911, over de armoede, achterstand en ziekte in Suriname, die bestreden dienden te worden. De bedoeling was een Nederlandse commissie die Suriname bezocht te voeden met informatie en ideeën. Tussendoor becommentarieert Wijdeven heel soms de situatie, waarin een man van kleur optreedt voor voornamelijk witte mensen. Typerend zinnetje: „Om te overtuigen moest hij onderdanig zijn, omdat hij wist: dat is wat ze willen.”  Raoul de Jong.  Foto Hilde Harshagen De dichtbundel van zijn betovergrootvader vond hij pas een paar jaar geleden, in de boekenkast van zijn ouders. Wijdeven: „Dat wekte mijn interesse. Volgens mijn moeder was het de eerste dichtbundel van een Surinamer. De tekst is een soort detective-achtige zoektocht naar het Suriname van die tijd, zijn leven en alles eromheen. Zijn moeder was nog een totslaafgemaakte. Zij behoorde tot de eerste generatie vrijgemaakte mensen van kleur.” Wijdeven kwam er ook achter dat zijn voorvader kritisch was op de omgang van de Nederlanders met Suriname. „In zijn theatrale lezing, ‘Het waarom beantwoord’, ook de titel van mijn tekst, voert hij een monster op. Dat noemt hij Het Wee, een octopusachtig wezen, met op de armen de problemen van die tijd: verboden onderzoek, verkeerd beleid, watergebrek, intimidatie, verouderde wetten.” Die kritiek maakt dat de lezing ook actueel is, zegt Wijdeven. „Anton de Kom beginnen mensen te kennen als criticus van het Nederlands kolonialisme, maar hij maakt deel uit van een bredere kring critici. Die kritiek is in de doofpot gestopt. Ontwikkelingen als Black Lives Matter worden nu  afgedaan als modieuze trend, maar de traditie van verzet is veel ouder en groter.” Zijn zoektocht start Wijdeven midden in een persoonlijke crisis. „Ik was op zoek naar een fundament, naar iets om me aan op te trekken. Dat zijn vaak de momenten dat je iets vindt. Deze ontdekking was een soort sprookje, een mysterie, waar ik me graag op wilde storten.” MATHIEU: „Dit is het moment waarop G.G.T. toeslaat. Op bladzijde 36 komt zijn geheime agenda naar boven. Met een reeks praktische voorstellen: nieuwe wetten, betere riolering, meer aandacht voor de kleine landbouw. En dan, uiteindelijk, een eigen gemeenteraad. Tadaaa! Net als Demarara, Brits-Guiana. 
G.G.T. RUSTWIJK: „Zij zorgen voor de reinheid, de goede orde en de reparatie der openbare wegen, straten, dammen, sloten, loozingen, pleinen, sluizen, kokers, bruggen, steigers en grachten (…)” MATHIEU: „Geef ons dan een eigen gemeentebestuur! Hij brengt het als een onschuldig voorstel, maar het heeft een enorme impact. Stel je voor, dat eindelijk de mensen van het land zelf mogen beslissen over wat er in hun land gebeurt.” De jury van de Toneelschrijfprijs looft de ingenieuze constructie van de tekst, een mengeling van zijn zoektocht en de lezing van Rustwijk. „Raoul de Jong heeft me daarbij gecoacht. Hij werkte toevallig aan een verhaal dat hier op lijkt en kon veel in een context plaatsen. Ook mijn regisseur Maarten van Hinte en schrijver Sanneke van Hassel hebben  geholpen.” Zijn betovergrootvader bezigt een plechtig, wat statig Nederlands. „Het is pas een eeuw geleden, maar toch klinkt de taal oud. Toch wilde ik het zonder aanpassingen laten horen, want dan voel je de schoonheid. Je hoort dat hij een dichter was. Dat vergt wat uitleg en bij het spelen moest ik wat rustiger door zijn zinnen heen, maar het maakt de fantasie los om zijn woorden te gebruiken.” Van zijn oudtante hoorde Wijdeven dat een geest zeven generaties leeft, waarop hij zich afvroeg of hij wellicht G.G.T. Rustwijk ís. „Ik vind het spannend om me op die manier tot hem te verhouden. Het staat ook voor mijn complete overgave aan hem. En het staat voor het terugvorderen van de geschiedenis, het terugbrengen van het verdrongen Surinaamse perspectief. Wij zijn het heden van die mensen. Die verantwoordelijkheid voel ik.” ‘Het waarom beantwoord’, van Mathieu Wijdeven/Productiehuis Theater Rotterdam speelt op 1 en 2 september op het Nederlands Theater Festival, Theater Bellevue, Amsterdam. Info tf.nl  Beeld uit ,Rosa., uitgevoerd door TG Vagevuur.  Foto Sien Verstraeten In zijn toneeltekst ,Rosa. geeft de Vlaamse schrijver en regisseur Koen Boesman (1979) uiting aan zijn fascinatie voor de activiste Rosa Luxemburg (1871-1919). „Ze liep mank, was vrouw, Joods, geboren in Polen: geen gunstige uitgangspositie. Maar ze promoveerde, werd vooraanstaand lid van de socialistische beweging, sprak op internationale conferenties, verzette zich tegen de Duitse keizer en tegen de oorlog van 1914-18, waardoor ze in de gevangenis raakte, en bleef toch doorschrijven. Ze is zo dapper. Haar verhaal moet verteld worden, vond ik.” Politieke strijdster werd ze al jong. Ze ziet op straat mannen die zijn opgehangen omdat ze socialist zijn. „Dat moment beschouw ik als een keerpunt. Maar ze signaleert ook de ontreddering van de armen. Onrechtvaardigheid raakt haar. Als 14-jarige schrijft ze al in gedichtjes dat ze de machtigen een geweten wil schoppen.”  Koen Boesman.  Foto Erik Van Grieken Rosa Luxemburg sprak heldere taal, zegt Boesman. „Ze kon een menigte van werkmensen meekrijgen.” Haar redenaarskunst wordt geïllustreerd met een verhaal over een meubelmaker die voor een baas gaat werken. Zo legt ze de giftige werking van het kapitalisme bloot aan mannen in het café. „Daarin was ze uniek. Net als haar politieke lijn binnen het communisme: een democratische variant, met veel inspraak van onderaf, en met vrede en samenwerking als basis. Ze verzette zich ook tegen de aanpak van Lenin in Rusland.” Haar onafhankelijke denken zorgde er ook voor dat ze met veel mensen ruzie kreeg en hoogstwaarschijnlijk werd vermoord door of dankzij haar socialistische kameraden. Die kwamen in 1919 in Duitsland aan de macht. Ze wordt van een brug in het water gegooid in de Tiergarten in Berlijn. Boesman fixeert haar in die val, en laat haar van daaruit terugkijken en praten met de mensen uit haar leven. „Dat beeld van haar val is een goed theatraal vertrekpunt. Ze vraagt zich af: heb ik juiste keuzes gemaakt, hoe ben ik hier terecht gekomen, is mijn overtuiging dit waard? Het is een prettige manier om historische informatie over dat turbulente tijdperk over te brengen. Het is fijn als het publiek een leuke avond heeft, maar ook als het na afloop iets slimmer weer buiten staat.” MATHILDE: „Ge kunt doordrammen, Rosa. Doctor Rosa.” ROSA: „Wij aanvaarden te veel in stilte. Waarom hebt gij niet geraasd met donder en bliksem? We zijn veel te mild.” MATHILDE: „Het gaat u uw kop kosten.” ROSA: „Ik leef het leven in de storm. Ik moet wel. Ik moet altijd iets hebben dat mij met huid en haar verslindt.” KLARA: „Straks krijgt ge het weer aan uw hart. De dokter heeft u gewaarschuwd. Ge moet het kalmer aan doen.” Boesman plukte onder meer tekst uit haar brieven. Vanuit de gevangenis schreef ze bijvoorbeeld over wat ze zag, wolken en planten. „Dat zijn brieven waar je je aan kan optrekken als je zelf in de put zit, want ze bleef in de diepste ellende altijd de schoonheid vinden.” De belangrijkste en mooiste zin in het stuk is volgens de auteur: ‘Ik sta hier en ik kan niet anders.’ „Ze moet vechten, met de pen. De zin zit in een lied en als de zangeres hem zingt, is dat een kippenvelmoment. Dat is de strekking van het stuk: houd vast aan je overtuiging, ook al is het moeilijk en stormt het om je heen.” Hij vergelijkt Rosa Luxemburg op dat punt met „hedendaagse heldinnen” als AOC (de Amerikaanse politica Alexandria Ocasio-Cortez), de  Zweedse klimaatactiviste Greta Thunberg en de Wit-Russische activiste Svetlana Tichanovskaja. „Allemaal dappere vrouwen. Mannen leiden de wereld, maar de vrouwen moeten hem redden.” Aan het schrijven ging een bijzonder proces vooraf. „Aan schrijvers vragen we of we ze in een theatrale context mogen brengen die zich verhoudt tot het thema van de voorstelling. Deze keer was de vraag: mogen we u zes uur in een cel opsluiten op het podium? Een fractie van de tijd dat Rosa gevangen zat, maar het geeft een idee. De zes vrouwelijke schrijvers kregen materiaal van en over Rosa Luxemburg mee. Dat leverde bijdragen op met verschillende thema’s en invalshoeken en dat heeft mij weer geïnspireerd bij het schrijven. Net als de teksten van Rosa Luxemburg die in de tekst verweven zitten. Dus ik ben niet de enige schrijver van het stuk. Er zijn meerdere bronnen.” ,Rosa. (de leestekens in de titel verwijzen naar haar brieven) speelde afgelopen seizoen in België, maar nog niet in Nederland, al wil Boesman dat graag. „Misschien dat deze nominatie een springplankje kan zijn.”  ‘Trojan Wars’ uitgevoerd door HNTJong.  Foto Bowie Verschuuren Noël Fischer, regisseur bij HNTjong, vroeg Peer Wittenbols om een toneelstuk, gebaseerd op een klassieker, dat moest dienen voor een theatermarathon. En het moest gaan over de oorlog. Dat werd de Ilias van Homerus. Wittenbols: „Ideaal aan de Ilias is dat het personages heeft die blanco de oorlog ingaan en daar beschadigd uitkomen, als ze er al uitkomen. Ik heb verhaallijnen en personages uit de Ilias gebruikt, maar het verhaal verder naar mijn hand gezet.” Een cruciaal verschil dat hij noemt is dat Achilles in Trojan Wars bij aanvang een puber is. In deel 1 van het drieluik vieren hij en zijn vrienden feest. Deel twee is de eigenlijke oorlog, met alle veldslagen. Deel drie komt weer geheel uit de koker van Wittenbols, want dat is een gang door het dodenrijk. „Het is jammer dat de Ilias ophoudt als iedereen dood is. Terwijl de naweeën van oorlog zo groot zijn. Ik wilde laten zien dat mensen die helden worden genoemd na hun dood voor eeuwig met twijfel en schuld blijven zitten. En dat oorlogsverhalen vaak een geromantiseerde versie van gruwelen weergeven.” HELENA:  „Ik ben een lekker wijf. Is dat mijn schuld? Heb ik daar om gevraagd? Om kerels die zich niet kunnen beheersen, als ze mijn borsten zien. Ik heb borsten want ik ben een dier, een vrouwtjesdier. Ik moet straks kindjes voeden. Maar wat doet de man? Die wordt er haast krankzinnig van. Ik ben geen perzik. Geen mandarijn. Ik ben geen poes die bedelt om een aai. Borsten hebben, fijn!? De helft van de tijd doen ze pijn! De mannen moesten eens weten hoe ik stink als ik alleen ben. En dat willen ze niet weten. Ze willen betoverd worden. Mooie Helena… De wereld staat in brand om jou…” Opvallend is ook dat Wittenbols de goden naar de achtergrond drukt. „De verantwoordelijkheid voor alle ellende ligt bij de mens. Langzaamaan verdwijnen de goden uit het stuk en wordt zichtbaar dat het de mensen zijn die de beslissingen nemen. Achilles en zijn vrienden zijn jongens die zin hebben in oorlog. Ze laten zich meeslepen, maar dan gaandeweg gaat hun geweten knagen.” Wittenbols bracht veel humor in zijn toneeltekst. „Ik zoek altijd naar een balans tussen grappen en tragiek. Waar je de humor toelaat krijgt het drama de ruimte.” Een komische scène schrijft hij door te laten zien dat het de personages grote ernst is, legt hij uit. „Er is een scène met twee geneesheren die klagen over hun drukke dagen aan het slagveld. Ze komen niet aan hun boterhammetje toe, omdat er steeds een bataljon met gewonden arriveert. Die ambtelijke houding wordt grappig als ze oprecht klagen.” Komisch is daarbij ook het jeugdige taalgebruik. Als Helena – de door de Trojanen ontvoerde vrouw om wie de oorlog wordt gevoerd – terug is in Griekenland, laat ze blijken dat het allemaal niet aan haar lag, met de woorden: „Ik ben een lekker wijf. Is dat mijn schuld?” Wittenbols: „Mijn kinderen hadden tijdens het schrijven de leeftijd van de personages en ik heb veel geleend van wat ik hoorde: de dynamiek, het eigen vocabulaire. En bij het herlezen van wat ik schreef, dacht ik aan hoe de tekst in de oren van mijn zoon zou klinken.” Met het feit dat het een tekst was voor 14-plus besloten de makers geen rekening te houden. „Een zaal met 900 kinderen geboeid houden, klinkt toch al als een zelfmoordpoging. De opdracht aan mezelf was om de tekst zo beeldend te schrijven dat ze zelfs naar een monoloog van vier minuten zouden luisteren. Toen dat lukte, voelde ik wel wat ongepaste trots.”  ‘TAL’, uitgevoerd door collectief BOG. Collectief BOG schreef met TAL een klankconcert dat leest en klinkt als een eigentijdse variant op de sonische kunstwerken van bijvoorbeeld Paul van Ostaijen (‘Boem Paukeslag’) en Jan Hanlo (‘Oote’). TAL bestaat uit losse woorden, korte zinnetjes, kreten en veel herhaling, veelal rond het woord ‘bal’, maar zonder ogenschijnlijk verband. Hoofdstuk twee begint bijvoorbeeld met: „Dit is de bal. De Bal Is. Dit is. Dit is de bal.” (de tien verschillende sprekers zijn genummerd) 10: „Dit ben ik…”  6: „C’est moi…”  10: „En dat is de bal.” 6: „Et ça c’est la balle.” 10:  „Dit ben ik en dat is de bal.” 6: „C’est moi et ça c’est la balle.” 10: „Dat is de bal en dit ben ik.” 6: „Ça c’est la balle et ça c’est moi. Et moi, je suis ici.” 4: „Ik ben hier.” 9: „Hier ben ik.” 8: „Dit ben ik en ik ben hier.” 3: „Dit ben ik, ik ben hier, nuut.”  2: „Hier, nuut?” 3: „Hier, nuut!”  2: „Hier, nuut…”  3: „Ik ben hier en de bal…”  6: „Boule.”  3: „Die is daar.” 8: „Ik ben hier.” 4: „Ik ben hier.” 8: „En ik ben hier en de bal is daar.” 4: „Hier.” 8: „Daar.”  4: „Hier.”  8: „Daar.” De tien acteurs die de tekst ritmisch uitspreken zijn ook de tien auteurs. Dat zijn de vier leden van de kern van BOG: Lisa Verbelen, Sanne Vanderbruggen, Judith de Joode en Benjamin Moen, plus muzikant Jens Bouttery. Later voegden zich daar vijf tweetalige acteurs bij, die scènes meeschreven. Drie van hen beantwoorden (in een vergelijkbaar ritmisch patroon) de vragen. Bouttery: „TAL is een taalconcert. De tekst is muziek en de muziek dient ook de tekstuele inhoud.” Verbelen: „Het is een spel met taal in een voorstelling over spelen.” Vanderbruggen: „Taal wordt vaak gezien als een obstakel en een vorm van  miscommunicatie. Maar er is van alles mogelijk als je taal benadert als een spel.” Vandaar dat ze TAL spelen op een tennisveld. Bouttery: „Het tennisspel heeft vreemde, onnavolgbare regels, net als grammatica. Die analogie sprak ons aan.” Verbelen: „Vaak schieten woorden tekort. Dat heeft iets triestigs. In TAL zie je wat je er wel met taal mee kan.” Vanderbruggen: „Niet door te verdwalen in een abstracte uitleg, maar door het mechanisme van de taal open te leggen en te etaleren.” Bouttery: „Een voorbeeld is dat mensen fouten maken die in de taal gehandhaafd worden. Dat is een manier waarop taal zich ontwikkelt.” Verbelen: „In het begin van de voorstelling zegt iemand ‘nuut’ in plaats van ‘nu’ en zo blijven we het dan zeggen.” Hoe schrijf je zo’n taalconcert? Bouttery: „We hadden al eens een lidwoorden-lied gemaakt. Nu is er een dit-en-dat-lied. De beweging van de taal in het stuk is analoog aan hoe taal zich voortbeweegt of groter, hoe een groep of de samenleving zich voortbeweegt, als een zwerm vogels.” Er zit ook zekere structuur in het stuk, zegt Vanderbruggen. De tekst is thematisch geordend. Vanderbruggen: „We zetten alle stappen waarin je taal kunt opknippen, te beginnen bij uh en uhm.” Verbelen: „Er is een hoofdstuk met werkwoorden, met metaforen, met het geven van namen, met eigenschappen, met abstracties (dat de bal rond is, maar ook mooi). Die hoofdstukken hebben we in een lijn van simpel naar complex geplaatst.” Bij vlagen wordt het ook geestig. Verbelen: „Dat gaat vanzelf. Het concept is vrij absurd. Taal is ook absurd.” Vanderbruggen: „We schreven TAL toen er net corona was en je elkaar niet kon ontmoeten. De taal voelde zwaar en gewichtig. In reactie wilden we, als we dan bij elkaar kwamen, het leuk hebben.” Vier nieuwe Nederlandstalige toneeltekstenzijn genomineerd voor de Toneelschrijfprijs 2022. Het gaat om: ,Rosa. van Koen Boesman, TAL van het collectief BOG, Het waarom beantwoord van Mathieu Wijdeven en Raoul de Jong en Trojan Wars van Peer Wittenbols. De jury, onder voorzitterschap van de Vlaamse theatercriticus Els Van Steenberghe, selecteerde de teksten als de beste die in de afgelopen twee jaar in première gingen.  De Toneelschrijfprijs wordt uitgereikt op 2 septembertijdens het Nederlands Theater Festival. De auteur van de bekroonde tekst ontvangt 10.000 euro. De andere genomineerden ontvangen elk 1.000 euro. Een van de vier genomineerde toneelteksten wordt bovendien vertaald in het Frans. De Toneelschrijfprijs is een samenwerking tussen Literatuur Vlaanderen, het Nederlands Letterenfonds, de Taalunie en het Fonds Podiumkunsten. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/31/misschien-ben-ik-mijn-voorvader-de-eerste-surinaamse-dichter-rustwijk-a4140332
2022-09-01||Integriteitscommissie VVD onderzoekt kandidatuur partijvoorzitterschap Onno Hoes||De integriteitscommissie van de VVD gaat onderzoeken of Onno Hoes op de juiste manier is aangewezen als kandidaat voor het partijvoorzitterschap. Dat bevestigt een woordvoerder van het partijbureau aan NRC na berichtgeving in De Telegraaf. Ook gaat de commissie onderzoeken of sprake is van belangenverstrengeling vanwege zijn voorzitterschap bij de NVM, een belangenorganisatie voor makelaars. Als waarnemend partijvoorzitter vergadert Hoes al maanden mee met de partijtop, onder meer over het kabinetsbeleid omtrent de woningmarkt.  De aanleiding voor het onderzoek is volgens de woordvoerder één vraag van een VVD-lid. De integriteitscommissie heeft op basis van die melding, waarvan de precieze aard niet bekend is, geconcludeerd dat er genoeg reden is om te onderzoeken of de procedure rondom de kandidatuur van Hoes eerlijk is verlopen. De commissie gaat beoordelen of hij goed gescreend is, en of hij als waarnemend voorzitter al bij partijtopvergaderingen had mogen zitten gezien zijn voorzitterschap bij de NVM. In een reactie aan De Telegraaf zei Hoes eerder dat hij zich van geen kwaad bewust is en dat hij per half oktober niet meer in dienst zal zijn bij de NVM.  Het onderzoek, dat volgens de woordvoerder twee weken gaat duren, komt voor Hoes op een slecht moment. Op 15 september wordt bepaald of zijn kandidatuur voor het voorzitterschap definitief is. Daarna gaan partijleden stemmen voor een nieuwe voorzitter. De twee andere kandidaten zijn raadslid in Assen Bert Homan, die zich voor de derde keer kandidaat stelt, en voormalig vicevoorzitter Eric Wetzels. In zijn tijd als burgemeester van Maastricht werd de integriteit van Hoes ook betwist. Hij stapte in 2014 op nadat hij meermaals in opspraak was gekomen, onder andere omdat hij meerdere affaires had terwijl hij getrouwd was met RTL-Boulevard presentator Albert Verlinde.  Correctie: In een eerdere versie van dit artikel stond dat Onno Hoes de huidige burgemeester is van Haarlemmermeer. Dat klopt niet. Hij was van 2017 tot 2019 waarnemend burgemeester van Haarlemmermeer. Dit is hierboven aangepast. ||https://www.nrc.nl//nieuws/2022/08/31/integriteitscommissie-vvd-onderzoekt-kandidatuur-partijvoorzitterschap-onno-hoes-a4140330
2022-09-01||DUO blokkeerde paspoortverlenging van 2.700 wanbetalende oud-studenten||Ruim 2.700 oud-studenten die in het buitenland wonen konden de afgelopen tien jaar hun paspoort niet verlengen vanwege een te hoge betalingsachterstand op hun studieschuld. Dat heeft de Dienst Uitvoerend Onderwijs (DUO) woensdag aan NRC bevestigd na berichtgeving van Trouw. Door paspoortverlenging te blokkeren wil het instituut de oud-studenten ertoe bewegen weer contact op te nemen over hun studieschuld. Iets minder dan een kwart van de 100.000 oud-studenten met een studieschuld staat niet meer op de radar van DUO. Het overgrote deel van die groep heeft een betalingsachterstand: in totaal zo’n 20.000 studenten. Pas wanneer de betalingsachterstand de 5.000 euro overschrijdt, laat DUO het paspoort opnemen in een register. Wie daarin staat, heeft contact met DUO nodig voor paspoortverlenging. Dat stelt het instituut in staat alsnog betalingsregelingen te treffen. De afgelopen jaren klonk meermaals kritiek op de wijze waarop DUO omgaat met wanbetalers. In 2019 tikte de Nationale Ombudsman de dienst op de vingers omdat deze bij het treffen van betalingsregelingen geen rekening hield met de financiële positie van oud-studenten. Nu DUO dat sinds 2020 wel doet, gaat het beter — ook volgens de Nationale Ombudsman. Het blokkeren van paspoortverlenging ziet DUO als een „laatste redmiddel”, een redmiddel dat volgens de ombudsman „proportioneel” is als iemand zich bewust aan zijn wettelijke betalingsplicht onttrekt.||https://www.nrc.nl//nieuws/2022/08/31/duo-blokkeerde-paspoortverlenging-van-2-700-wanbetalende-oud-studenten-a4140329
2022-09-01||Achter het hek van Ter Apel stond een handjevol mensen naar het schouwspel aan de talkshowtafel te kijken|| Met al die expliciete beelden zal het vast niet kunnen, maar toch zou ik BNNVARA in overweging willen geven de volgorde van de dinsdagavond-programma’s om te draaien. Eérst Sekskliniek en dán Vier handen op één buik. Beginnen met het ‘adviesprogramma’ en  daarna de ‘reality’  om te laten zien wat er gebeurt als je niet luistert. In mijn programmering hadden we dan eerst vijf twintigers de televisie-kliniek zien bezoeken. Twee van hen, jongens, vonden condooms „onpersoonlijk” dan wel „kut”. Dus wat kwamen ze bij Soa-arts Menne doen? Testen op geslachtsziektes. Stoer. Twee ‘patiënten’ kwamen met orgasme-problemen. Eén meisje, Merel, zei tegen huisarts Leroy dat ze nagenoeg niets meer voelde tijdens de seks met haar vriendje, ze was bang dat er iets „stuk” was. Een ander, de non-binaire Maart, zei tegen sekscoach Inge dat er „daar beneden” iets niet lukte, althans niet als er iemand anders bij was.  Blijkbaar zijn seksproblemen ook oneerlijk verdeeld over de seksen. O ja, er kwam nóg een jongen, Jason, biseksueel, en zijn grootste probleem was de grootte van zijn piemel. De sekscoach liet met houten poppen zien hoe hij zijn lengte linksom dan wel  achterom kon benutten. Handig. Ondertussen  bleef ik me afvragen waarom deze twintigers zich leenden voor dit programma. Het is netjes gemaakt hoor, daar niet van, en misschien willen ze met hun deelname echt iets  betekenen voor anderen. Maar hallo zeg, het fragment waarin Merel ronduit zegt dat haar „clitoris gevoelloos” is, heb ik wel dertig keer voorbij zien komen in de aankondigingen vooraf. Ongevoelig maakt niet onkwetsbaar, toch? De aflevering van Vier handen op één buik van gisteravond bewees onbedoeld het nut van een programma als Sekskliniek en van condooms. Twee twintigers, met samen vijf kinderen. Meli (20) is in verwachting van haar derde en vierde kind, de 21-jarige Geronimo heeft nog een kind met een andere moeder. Met de bus naar het ziekenhuis omdat ze wat geks voelt. Bevallen met 27 weken, twee mini-mensjes in de couveuse. Godlof een nieuw huis toegewezen krijgen, verhuizen met de tram. Hulpmoeder Kim Kötter regelt een stage voor haar op een basisschool, ze mag haar baby’s meenemen. Dankbare   blijdschap  bij Meli. Zoiets liefs heeft nog nooit iemand voor haar gedaan.  Op het veldje buiten het asielzoekerscentrum van Ter Apel, waar normaal gesproken een paar honderd asielzoekers overnachten, stond gisteravond de buitenstudio van Op1. In een halve dag gepiept. De buitenslapers sliepen voor één nachtje elders. Kon ook geregeld worden. Aan tafel de locatiedirecteur, de COA-baas, een CDA-raadslid, de eigenaresse van een dameskledingzaak uit Ter Apel en PvdA-kamerlid Kati Piri. Allemaal zeiden ze wat ze al weken zeggen en soms jaren. Er is een probleem met  aanloop, toeloop en doorloop van hulpzoekende mensen.  Een lándelijk probleem, niet alleen het hunne. Aan tafel geen staatssecretaris Eric van der Burg (VVD) om een begin van een oplossing te verkondigen. Ook geen asielzoekende binnen- of buitenslapers trouwens. Ja, achter het hek stond een handjevol mensen naar het schouwspel aan tafel te kijken.  Twee voormalige vluchtelingen en Roos Ykema van opvangorganisatie MiGreat zaten eerst ook aan die tafel. Daarna konden ze alleen vanaf de tweede rij zinnige dingen roepen, als het koor in een tragedie. Mohammed Saadulla, voormalig asielzoeker in Ter Apel, nu voor Artsen zonder Grenzen terug in het kamp: „Als we een tv-studio kunnen opzetten in een dag, waarom kunnen we dan geen noodopvang bouwen?” Hij is dokter, en een dokter leert: „Treat first what kills first.”  Eerst schone bedden, wc’s  en bescherming tegen de vier elementen. Dán praten over wie er mogen doorlopen.   Correctie (31 augustus 2022): In een eerdere versie van dit artikel stond abusievelijk de naam Roos Ypma van opvangorganisatie MiGreat. Dit moet zijn Roos Ykema en is hierboven aangepast.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/31/achter-het-hek-van-ter-apel-stond-een-handjevol-mensen-naar-het-schouwspel-aan-de-talkshowtafel-te-kijken-2-a4140331
2022-09-01||Gazprom schort gastoevoer via Nordstream 1 opnieuw tijdelijk op||Het Russische staatsgasbedrijf Gazprom heeft de toelevering van gas via Nordstream 1 opnieuw tijdelijk stopgezet. Dat melden internationale persbureaus woensdag. Gazprom zegt de gastoevoer tijdelijk op te schorten vanwege onderhoud dat niet van te voren was aangekondigd. Tot en met komende zaterdag stroomt er daardoor geen gas van Rusland naar Duitsland. De gastoevoer is sinds juli, ook vanwege onderhoud, teruggeschroefd naar nog maar 20 procent van de voorheen dagelijkse hoeveelheid. Eerder deze maand zei de Duitse minister van Economie en Klimaat Robert Habeck volgens persbureau Reuters dat Nord Stream 1 „volledig operationeel” is en dat er geen technische problemen zijn, zoals het Kremlin beweert. Europese overheden, die hun afhankelijkheid van Russisch gas sterk proberen terug te dringen, vrezen dat Rusland de verminderde gastoevoer inzet als vergelding voor de Westerse sancties voor de Russische invasie in Oekraïne. In juli werd Nordstream 1 al tien dagen afgesloten vanwege onderhoud. De Europese Commissie vreesde destijds dat de gastoevoer helemaal niet meer hervat zou worden. Gazprom had Europese klanten per brief laten weten vanwege „uitzonderlijke” omstandigheden niet te kunnen garanderen dat de leveringen na de werkzaamheden hervat konden worden. Onder meer door de onzekerheid over de levering van gas zijn de energieprijzen sinds de oorlog in Oekraïne fors gestegen. De Europese Unie onderzoekt maatregelen om de energieprijzen te drukken. ||https://www.nrc.nl//nieuws/2022/08/31/gazprom-schort-gastoevoer-via-nordstream-1-opnieuw-tijdelijk-op-a4140328
2022-09-01||Inflatie naar nieuwe hoogte: 13,6 procent in augustus||De inflatie is in augustus naar een nieuw hoogtepunt gestegen. Berekend op basis van de Europees geharmoniseerde methode, was het dagelijkse leven in Nederland deze maand 13,6 procent duurder dan in augustus vorig jaar, maakte het CBS woensdagochtend bekend. Ten opzichte van vorige maand is er sprake van een fikse stijging: toen was de inflatie nog 11,6 procent.  De torenhoge energieprijzen zijn veruit de belangrijkste oorzaak van de hoge inflatie. Gas werd afgelopen maand nog duurder dan het al was; in het algemeen is energie deze maand bijna 90 procent duurder dan in augustus vorig jaar. Steeds meer mensen voelen dit direct in hun portemonnee, door de variabele energiecontracten die in toenemende mate worden afgesloten. De inflatiecijfers die het CBS woensdag heeft gepubliceerd zijn berekend op basis van de Europees geharmoniseerde methode, waarmee inflatiecijfers in verschillende Europese landen kunnen worden vergeleken. Volgende week publiceert het CBS de Nederlandse consumentenprijsindex, waarin ook de woonkosten zijn verwerkt; pas dan kan worden vastgesteld of de inflatie deze maand het record van 11,1 procent in 1975 heeft verbroken.||https://www.nrc.nl//nieuws/2022/08/31/inflatie-naar-nieuwe-hoogte-136-procent-in-augustus-a4140327
2022-09-01||Het leven van oud-Sovjetleider Michail Gorbatsjov in beeld||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/31/het-leven-van-oud-sovjetleider-michail-gorbatsjov-in-beeld-a4139150
2022-09-01||Coalitie en kabinet bereiken akkoord over begroting||De coalitiepartijen en het kabinet hebben een akkoord bereikt over de begroting voor komend jaar. Dat zeggen premier Mark Rutte (VVD) en vicepremier Sigrid Kaag (D66) woensdagochtend na een marathonoverleg van veertien uur. Het akkoord komt net op tijd voor de belangrijke deadline om de plannen naar de Raad van State te sturen voor advies. Woensdagavond stemt de ministerraad formeel voor de plannen.  Rutte en Kaag gingen niet in op de inhoud van de begrotingsplannen. Die worden bekendgemaakt op Prinsjesdag, de derde dinsdag van september. Een belangrijk thema in het overleg was de ondersteuning van huishoudens in de stijgende kosten voor levensonderhoud. Volgens persbureau ANP zei Rutte hierover slechts dat de begrotingsplannen „goed zullen zijn voor de koopkracht van Nederlanders”.  De coalitie en het kabinet onderhandelen al enkele weken over de begroting. De fractievoorzitters van coalitiepartijen VVD, D66, CDA en ChristenUnie kwamen dinsdag om 15.00 uur bij elkaar op het ministerie van Financiën. Aan het begin van de avond schoven minister-president Mark Rutte en vicepremiers Sigrid Kaag, Carola Schouten en Wopke Hoekstra aan. Iets voor 5.30 uur woensdagochtend meldden Rutte en Kaag dat er een akkoord bereikt was. Kaag zei volgens de NOS dat de overleggen „intensief” waren. Rutte zei tegen de NOS dat de overleggen in de nacht van dinsdag op woensdag zo lang duurden omdat de vraagstukken „complex” waren. ||https://www.nrc.nl//nieuws/2022/08/31/coalitie-en-kabinet-bereiken-akkoord-over-begroting-a4140326
2022-09-01||Waarom de langverwachte opvangcrisis in Ter Apel niet voorkomen werd||De opvang van asielzoekers in Nederland is totaal vastgelopen. De afgelopen weken sliepen honderden mensen gedwongen buiten bij het aanmeldcentrum in Ter Apel. Het COA waarschuwt al jaren voor deze problemen. Verslaggever Romy van der Poel zocht uit hoe het zo mis heeft kunnen gaan. Is de aanhoudende stroom vluchtelingen het probleem, of is deze crisis het gevolg van politieke keuzes?||https://www.nrc.nl//nieuws/2022/08/31/waarom-de-langverwachte-opvangcrisis-in-ter-apel-niet-voorkomen-werd-a4140324
2022-09-01||Wereldleiders reageren op overlijden Gorbatsjov: &#8216;een unieke staatsman&#8217;||Verschillende wereldleiders hebben gereageerd op de dood van de voormalig president van de Sovjet-Unie Michail Gorbatsjov, die dinsdag op 91-jarige leeftijd overleed. Zo schrijft premier Mark Rutte op Twitter dat de wereld „een moedig hervormer met immense invloed op de geschiedenis” verliest. „Als wegbereider van het einde van zowel de Koude Oorlog als de wapenwedloop kreeg hij de Nobelprijs voor de Vrede. Mijn gedachten zijn bij zijn nabestaanden”, schrijft Rutte. De Amerikaanse president Joe Biden blikt in een lange verklaring terug op de nalatenschap van Gorbatsjov, die „een man met een opmerkelijke visie” genoemd wordt. „Dit waren de daden van een zeldzame leider - iemand met de verbeeldingskracht om te zien dat een andere toekomst mogelijk was en de moed om zijn hele carrière op het spel te zetten om die te verwezenlijken. Het resultaat was een veiliger wereld en meer vrijheid voor miljoenen mensen”, aldus Biden. President van de Europese Commissie Ursula von der Leyen noemt Gorbatsjov „een betrouwbare en gerespecteerde leider” in een verklaring op Twitter. „Hij speelde een cruciale rol bij het beëindigen van de Koude Oorlog en het neerhalen van het IJzeren Gordijn. Hij opende de weg voor een vrij Europa. Deze erfenis zullen wij niet vergeten.” Volgens VN-chef António Guterres was Gorbatsjov „een uniek staatsman die de loop van de geschiedenis heeft veranderd.” De Franse president Emmanuel Macron zegt grotendeels hetzelfde over de Russische oud-president. „Zijn inzet voor vrede in Europa veranderde onze gemeenschappelijke geschiedenis”, schrijft Macron op Twitter. De Britse premier Boris Johnson verbindt de dood van Gorbatsjov aan de oorlog van Oekraïne. „Ik heb altijd bewondering gehad voor de moed en integriteit die hij aan de dag legde om de Koude Oorlog tot een vreedzaam einde te brengen”, aldus Johnson. „In een tijd van Poetins agressie in Oekraïne, blijft zijn onvermoeibare inzet voor het openstellen van de Sovjet-samenleving een voorbeeld voor ons allen.” Ook de Russische president Vladimir Poetin heeft gereageerd op de dood van Gorbatsjov, meldt het Russische persbureau TASS. „Vladimir Poetin betuigt zijn diepste medeleven met het overlijden van Michail Gorbatsjov. In de ochtend zal hij een telegram met condoleances sturen naar de nabestaanden en vrienden”, zegt zijn woordvoerder.||https://www.nrc.nl//nieuws/2022/08/31/wereldleiders-reageren-op-overlijden-gorbatsjov-een-unieke-staatsman-a4140323
2022-09-01||Verdachte dodelijke schietpartij Indianapolis aangehouden||De politie in de Amerikaanse stad Indianapolis heeft een verdachte aangehouden in verband met de schietpartij afgelopen weekend waarbij een Nederlandse commando om het leven kwam. Dat meldt de lokale politie. Het gaat om een 22-jarige man die verdacht wordt van moord. Hij blijft voorlopig in hechtenis. De schietpartij was in de nacht van vrijdag op zaterdag. Drie Nederlandse militairen, die vlak bij Indianapolis op training waren, hadden vrij en gingen de stad in. Zij zouden volgens lokale media ruzie hebben gehad in een bar en vervolgens naar hun hotel zijn gelopen. Daar werden ze beschoten. De inmiddels overleden commando werd in kritieke toestand naar het ziekenhuis gebracht, zijn collega’s raakten lichtgewond.  Kajsa Ollongren, (Defensie, D66) noemde de schietpartij „zeer verontrustend”, volgens persbureau AP. „We doen veel trainingen met onze militairen in de Verenigde Staten, en we verwachten echt niet dat dit gebeurt”, zei Ollongren. Haar Amerikaanse collega-minister van Defensie Lloyd Austin zou inmiddels contact met haar hebben opgenomen. Volgens Ollongren is er daarnaast „goed contact” tussen de Nederlandse marechaussee en de politie in de Amerikaanse stad. Volgens de lokale politie hebben verschillende getuigen zich na de schietpartij gemeld met onder meer videomateriaal, waardoor de verdachte maandag aangehouden kon worden. De politie zegt later met aanvullende informatie over de arrestatie te komen.||https://www.nrc.nl//nieuws/2022/08/31/verdachte-dodelijke-schietpartij-indianapolis-aangehouden-a4140322
2022-09-01||Column | De drie boodschappen van Scholz||Ouderwets las de redenaar één uur lang vanachter een lessenaar zijn blaadjes voor. Zonder armgebaren, stemverheffing of pathos. Toch luisterde het publiek maandag aandachtig, want hier sprak de Duitse bondskanselier en hij was ervoor naar de eerbiedwaardige Karelsuniversiteit in Praag gereisd. Onderwerp: de toekomst van Europa. In alle nuchterheid sprak Olaf Scholz sterke Europese ambities uit. Alleen al vanwege de locatie oogde de rede als een verlaat Duits antwoord op Emmanuel Macron. In 2017 presenteerde de toen net aangetreden Franse president vanuit een andere oude universiteit, de Parijse Sorbonne, een waaier aan Europese plannen. Een lyrisch appel, gericht aan bondskanselier Merkel. Zij antwoordde echter nooit en liet de zaak betijen (totdat de coronapandemie haar in 2020 alsnog tot ingrijpende gezamenlijke stappen noopte). Dat was voor de Russische oorlog, die alles in Europa in beweging heeft gebracht. Al kort na de inval vond Scholz het juiste woord erbij – ‘Zeitenwende’, historisch keerpunt. In de hoofdstad van Tsjechië, dat dit half jaar EU-raadsvoorzitter is, begint hij aan een Europese uitwerking. Hoffelijk, evenwichtig en onspectaculair markeert deze rede enkele Duitse kernposities, waar ook Den Haag nauwkeurig naar moet kijken. „Europa beweegt oostwaarts”, is de eerste van de drie hoofdboodschappen. Zonder mitsen en maren omarmt de Duitse bondskanselier het toetredingsperspectief dat Oekraïne, Moldavië en ook Georgië in juni kregen. Die belofte brengt de EU ooit tot gene zijde van de Zwarte Zee. Aan drie oostelijke EU-staten in een andere wachtkamer –  Bulgarije, Roemenië en Kroatië –  belooft Scholz steun voor toetreding tot de Schengenruimte, een stap die Den Haag en Parijs sinds lang blokkeren. Eveneens tot tevredenheid van zijn Tsjechische gastheren en hun buren – diep meelevend met de strijd – herbevestigt hij de militaire steun aan Oekraïne: de Bondsrepubliek blijft wapens leveren aan Kiev én helpt met het vullen van gaten die vallen in Midden- en Oost-Europese wapendepots nu zij oude Sovjetspullen naar het front sturen. Wetend dat Tsjechië, net als Slowakije, momenteel een pro-Europese regering heeft, voelde Scholz zich vrij genoeg om zijn zorgen over het „illiberale” tweetal Polen en Hongarije uit te spreken. Het zit hem dwars dat zij elkaar wederzijds kunnen beschermen met een veto tegen strafmaatregelen voor de ander: dat moet anders.  Diplomatiek voegt hij eraan toe dat een open dialoog over rechtsstatelijke gebreken in alle lidstaten (de Nederlandse Toeslagenaffaire bleef ongenoemd) ook zinvol is. Met dit symbolisch sterke Praagse optreden schudt de Duitse bondskanselier de argwaan van zich af dat zijn land heen wil walsen over de belangen van al die kleine en middelgrote landen tussen Berlijn en Moskou. Uiteraard is oud zeer in de regio over Duitse pijplijndeals met Gazprom  niet in één keer weg, maar het helpt wel. Scholz’ tweede hoofdboodschap: Europa moet intern sterker worden. Oostwaartse uitbreiding tot „30 à 36 lidstaten” – behalve om de drie Zwarte-Zee-landen gaat het dan om zes Balkan-toetreders – vraagt om institutionele hervorming. Scholz herhaalt het pleidooi uit het Duitse coalitie-akkoord voor afschaffen van het veto in de Raad van ministers, bijvoorbeeld inzake sancties. Aan het beginsel van één Eurocommissaris per lidstaat tornt hij niet. Boeiend is het Duitse denken over het Europees Parlement, waar het als bevolkingsrijkste lidstaat sterk staat. Scholz stelt voor het ledental (op 751 gemaximeerd in het EU-verdrag) niet op te hogen bij komende uitbreidingen. Dat wordt dus inschikken voor de huidige lidstaten. En vooral de kleinere. De kanselier wil namelijk dat „elke kiezersstem ongeveer een vergelijkbaar gewicht heeft”. Aangezien de Bondsrepubliek 96 EP-zetels heeft op ruim 80 miljoen inwoners, en het ruim honderd maal kleinere Luxemburg 6, baat dit de grootste lidstaten. Aan de vraag of het, gezien ieders veto, überhaupt tot een verdragswijziging zal komen, waagde de spreker zich niet. Derde hoofdboodschap: vergroot Europa’s geostrategische weerbaarheid. Dat zit hem in defensie – waar Scholz een Luftbrigade  en een militair hoofdkwartier bepleit en Duitse inzet voor een snelle interventiemacht toezegt – maar ook in vermindering van technologische en industriële afhankelijkheid. Met een schuin oog naar Xi Jinpings masterplan Made in China 2025, waarin deze  in 2015 grootse ambities vastlegde, oppert de bondskanselier ons eigen Made in Europe 2030, om achterstand op „Silicon Valley, Shenzen en Singapore” in te halen, bijvoorbeeld in de halfgeleiderindustrie. Het klinkt bijna Macroniaans. Maar laten we het dan ook doen. Dat is de nuchtere Scholz aan zichzelf verplicht. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/08/31/olaf-scholz-positioneert-zich-in-europas-midden-a4140287
2022-09-01||Column | Bloemen voor Caroline||Caroline van der Plas heeft een prijs gewonnen. Ik had het nooit geweten als we niet in het Radiohuis (NPO/Mediapark) bij de klapdeuren op elkaar waren gebotst. Ze was met een heel feestcomité, inclusief journalist Ton F. van Dijk die bij Sven Kockelkmann het juryrapport had voorgelezen. Haar gezicht stond op feestelijk. Ze kende mij van columns en verder was ze ook een keer onze gast in Media Inside, waar ze Gijs Groenteman en mij volledig wegspeelde.  Sindsdien kan ik haar niet meer onderschatten. „Dag Maarten”, zei ze. Hoewel het niet altijd een compliment is om met Maarten van Rossem te worden verward, kwetste het niet. Even later was ze er weer, ze was toch even omgekeerd om mijn naam goed te zeggen. „Jij bent natuurlijk, Marcel!”, zei ze. „En jij bent Caroline!”, deed ik veel te ad rem terug.  Ik keek naar de bos bloemen in haar hand. Gaven ze haar bij Radio 1 nou ook al bloemen? Was ze misschien voor de duizendste keer te gast geweest? Was ze in de peilingen de grootste partij van het land? „Nee, een prijs”, zei ze en ze trok een certificaat uit haar tas. „Meest ijverige Kamerlid.” Ze moest weer door, ze had haast, nog veel te doen, ze was niet voor niets het meest ijverige Kamerlid. Ik kon het allemaal opzoeken, ze was voor twaalven al twee keer bij Radio 1 voorbijgekomen, waarvan dus één keer bij Sven Kockelmann. Ik keek de uitzending terug. Het gezicht van Caroline toen ze hoorde dat ze maar liefst 18.200 punten had gescoord, het geknik toen werd gezegd dat ze het leeuwendeel (9.185) binnen had gesleept op het onderdeel volksvertegenwoordiging. Ze was blij dat het eindelijk eens inzichtelijk werd gemaakt hoe hard ze werkte en dat ze meer was dan ‘dat mens op televisie’. Het is moeilijk te geloven, omdat we haar iedere avond zien, maar televisie doet ze er dus bij. Grappig weetje: ze was in haar eentje ijveriger dan de fracties van JA21, FVD, Groep Van Haga en Volt. Het ging er in als koek, ze was in het zonnetje gezet en laat het maar aan haar over om „dit diploma” heel ijverig uit te venten.  Heel flauw om te zeggen dat een tien voor ijver weliswaar een verdienste is, maar dat het je nog niet de slimste van de klas maakt. Tegelijkertijd zijn ijverige tegenstanders het moeilijkst te bestrijden. Ze doen zo erg hun best dat je er bij voorbaat al moe van wordt. ||https://www.nrc.nl//nieuws/2022/08/31/een-tien-voor-ijver-a4140283
2022-09-01||Column | Gewurgd door reuzenslangen||‘Vakantie vieren op een vulkaan’. Zo omschreef Merijn de Waal zaterdag in NRC het gevoel van deze zomer. Tegen een decor van asielwanbeleid, stikstofcrisis, oorlog, klimaatcatastrofe en inflatie dronken we cocktails en pakten we onze koffers in; ik ook. Vorige week vloog ik met twee schoolvriendinnen naar Florence. De urenlange Schipholrij voelde als verdiende zelfkastijding.  We speculeerden wie van ons  last zou krijgen van het Stendhalsyndroom: op school had onze geschiedenisleraar, Bonno, ooit verteld hoe toeristen in Florence bevangen kunnen raken door de schoonheid van alle kunst. Flauwvallen bij Michelangelo’s David, hartkloppingen door de Venus van Botticelli.  In de Galleria degli Uffizi was het vooral de drukte die me overrompelde. Sjokken van Da Vinci naar Caravaggio, mensenmassa’s in selfiestand. Maar bij een beeld van de Trojaanse priester Laocoön,  gewurgd door reuzenslangen, werd ik plotseling écht onwel. Net op tijd bereikte ik de toiletten. Op het koele marmer naast de wc kwam ik bij zinnen. Was het de pizza margherita geweest of toch Laocoön? In Haarlem fietste ik vroeger dagelijks langs een replica van het beeld. Nu, oog in oog met het origineel, had ik weer even de stem van Bonno gehoord. Over Laocoön, die waarschuwde voor het paard van Troje. Tevergeefs. Niemand geloofde hem toen hij zei dat het houten paard hun ondergang zou worden.   Terug van vakantie was la dolce vita snel voorbij. Artsen zonder Grenzen in Ter Apel. Een gefaalde VN-top over oceaanbescherming. Deals met stikstofmakelaars om de A27 bij Amelisweerd tóch te verbreden. Ik las het stuk van De Waal en dacht aan de film Fire of Love, over het echtpaar Maurice en Katia Krafft. Teleurgesteld in hun medemensen ontwikkelden de twee een vurige liefde voor vulkanen. In spectaculaire archiefbeelden balanceren ze in sciencefictionpakken op kraterranden. Ver van de maatschappij sloten ze de mensheid weer in hun hart. Ze maakten films om te waarschuwen voor vulkaanuitbarstingen, in de hoop dat regeringen bijtijds omwonenden zouden evacueren. Tevergeefs. Pas nadat de Kraffts in 1991 zelf omkwamen, werd er geluisterd.  „Ongelooflijk” noemde seismoloog Annemarie Muntendam-Bos het deze week in de parlementaire enquête over Groningen, dat er niet was geluisterd toen het Staatstoezicht op de Mijnen adviseerde de gaswinning te verlagen. Maar in een wereld vol struisvogelpolitiek is daar niets ongelooflijks aan. Waarschuwingen zijn gericht aan dovemansoren (maar een expert die níét waarschuwt wordt de zondebok:  geologen die in 2009 de aardbeving bij het Italiaanse l’Aquila niet juist voorspelden, werden  aanvankelijk veroordeeld tot zes jaar cel).  „Vertrouw het paard niet, Trojanen”, zei Laocoön terecht – en hem werd voorgoed de mond gesnoerd.  ||https://www.nrc.nl//nieuws/2022/08/31/gewurgd-door-reuzenslangen-a4140320
2022-09-01||Voormalig inspecteur-generaal doet boekje open||Een minister die adviezen van de toezichthouder in de wind sloeg, topambtenaren die de toezichthouder op het matje riepen en heimelijke opnames die werden gemaakt van vertrouwelijke gesprekken. Met een monotone stem deed Jan de Jong, voormalig inspecteur-generaal bij het Staatstoezicht op de Mijnen (2003 – 2014), dinsdag in een drie uur durend verhoor voor de parlementaire enquêtecommissie in Den Haag een opzienbarend boekje open over zijn ervaringen in het Groningse gasdossier.  Na de beving in Huizinge in 2012 vond er volgens De Jong „een paradigmawisseling” plaats – de bevingen leidden niet alleen tot kleine schade aan huizen, maar ook tot onveilige situaties voor bewoners. „Die paradigmawisseling kwam alleen door ons onderzoek en door niemand anders”, zei De Jong dinsdag. Veiligheidswaarschuwingen van andere instituten zoals kennisinstituut TNO, gaswinner NAM en het KNMI bleven uit volgens De Jong: „Wij waren de roepende in de woestijn.” De Jong presenteerde het SodM-onderzoek naar de beving in Huizinge aan toenmalig minister Henk Kamp (Economische Zaken, VVD). „Ik zei tegen hem dat hij onmiddellijk moest optreden” – de gaswinning moest „zoveel als realistisch mogelijk” omlaag. Volgens De Jong sprak Kamp van „groot bier” en zou de minister het met de coalitie bespreken. Kamp besloot tot veertien onderzoeken, die een jaar in beslag namen. De ‘paradigmawisseling’ betekende overigens niet dat het productieniveau werd verlaagd. Kamp besloot in 2013 de gaswinning te verhogen naar het hoogste niveau sinds halverwege de jaren zeventig, vertelde De Jong. „Daarvoor waren een strenge winter en een lage productie uit de kleine gasvelden de reden. Maar het was geen koude winter, we konden dat jaar – en dat weet ik als liefhebber van schaatsen – maar één dag schaatsen. En de productie van de kleine velden was als gepland.” De Jong merkte in die jaren dat het SodM „als buitenstaander” werd weggezet. Toen hij in een NRC-interview waarschuwde voor mogelijke bevingsschade in de stad Groningen werd hij op het matje geroepen door de topambtenaar van Economische Zaken, Maarten Camps. „Hij vond dat we te actief met de pers bezig waren. Het contact met Camps was heel gespannen, hij maakte zich ontzettend zorgen over de communicatie.” En daar bleef het niet bij. Na een gesprek tussen zijn woordvoerder en die van het ministerie en de NAM, kreeg De Jong van Camps een transcript voor ogen. Het was het uitgeschreven gesprek tussen de woordvoerders.  Weet mijn woordvoerder wel dat het gesprek was opgenomen, vroeg De Jong aan Camps. De ambtenaar zelf weet niet van wie de opnames zijn. De Jong vermoedt dat de NAM heimelijk opnames had gemaakt. „Ik ben boos weggelopen, ik vond dat verschrikkelijk. Het was bijna Sovjet-achtig.”||https://www.nrc.nl//nieuws/2022/08/31/voormalig-inspecteur-generaal-doet-boekje-open-a4140309
2022-09-01||Wat vindt NRC | Pakistanen hebben een punt als ze vinden dat rijke landen moreel verplicht zijn om overstromingshulp te bieden||Duizend doden, een half miljoen mensen in opvangkampen en zeker tien miljard dollar aan schade. Hoe dramatisch ook, maar al te vaak brengt dit soort nieuwskoppen over een ver land als Pakistan niet bijzonder veel teweeg. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Een tweede blik leert echter dat er alle reden is te kijken naar de enorme overstromingen in Pakistan. Het staat nog niet onomstotelijk vast, maar veel  wijst erop dat die gedeeltelijk het gevolg zijn van klimaatverandering. Bij de bevolking roept dat terecht vragen op over de verantwoordelijkheid voor de ramp. De geografie van Pakistan varieert van de eeuwige sneeuw op de K2 (8.611 meter, maximumtemperatuur rond deze tijd -20 graden) tot de zinderende vlaktes van Sind in het zuiden, waar de Indus in de Arabische Zee uitmondt. Deze diversiteit is een grote rijkdom, maar in tijden van klimaatverandering ook een grote kwetsbaarheid.   Dat geldt ook voor de andere landen in de regio: India, Bangladesh, China, Nepal, Bhutan. Aan het eind van de eeuw zal een derde van het gletsjerijs in de Himalaya gesmolten zijn, ook als de opwarming van de planeet beperkt blijft tot 1,5 graad. In de komende decennia leidt dit tot grotere kans op overstroming van de Indus en andere rivieren, daarna tot meer droogte voor de bijna twee miljard mensen in dit gebied.  Ook extreme weergebeurtenissen komen al vaker voor. Delen van Sind behoren tot de heetste op aarde, met temperaturen die  de vijftig graden kunnen passeren.  Volgens de autoriteiten staat nu een derde van Pakistan (en daarmee een oppervlakte van zo’n zes keer Nederland) onder water. De overstromingen zijn veroorzaakt door moessons met een veelvoud van de gebruikelijke hoeveelheid regen. Die regens waren weer het gevolg van een reeks hittegolven in de voorafgaande maanden, een fenomeen waarmee grote delen van het noordelijk halfrond deze zomer kampten. Zo’n dertig miljoen mensen zijn getroffen. Het water kan moeilijk weg, meer regen wordt verwacht. Hulp komt vooral van lokale organisaties. De overheid is niet toegerust op de omvang van deze overstromingen, internationale hulp moet nog goed op gang komen.  Voor een deel is deze ramp zeker te wijten aan de Pakistaanse overheid, die na de zware overstromingen in 2010 onvoldoende heeft gedaan om de bevolking weerbaar te maken. Zo werd bebouwing van rivieroevers toegestaan en is er te weinig opgetreden tegen ontbossing. Bovendien lijken de leiders van het land soms drukker met hun onderlinge vetes dan met de belangen van burgers. De staat wordt overeind gehouden met leningen van het IMF en ook die relatie verloopt moeizaam. Maar dat doet niets af aan een andere, pijnlijke waarheid: Pakistan is verantwoordelijk voor slechts 0,4 procent van de wereldwijde CO2-uitstoot sinds 1959, tegenover 15 procent voor de Europese Unie en 21,5 procent voor de Verenigde Staten. „Extreem oneerlijk” noemt de belangrijke Pakistaanse krant Dawn het feit dat Pakistanen met hun levens betalen voor een probleem dat deels is veroorzaakt door rijke landen. Het valt te voorzien dat naarmate extreme weergebeurtenissen zullen toenemen in aantal en ernst, ook dit soort klimaatwoede zal groeien. Veel Pakistanen vinden dat rijke landen nu moreel verplicht zijn hun te hulp te schieten. Ze hebben een punt. ||https://www.nrc.nl//nieuws/2022/08/31/pakistanen-hebben-een-punt-als-ze-vinden-dat-rijke-landen-moreel-verplicht-zijn-om-overstromingshulp-te-bieden-a4140292
2022-09-01||Column | Empathische brieven||Deze zomer las ik op aanraden van een bevriende lezer een schitterend boek waarvan ik vergeten was dat het bestond: Een aangename postumiteit van de Vlaamse schrijver Herman de Coninck. Het bevat de brieven die hij schreef van 1965 tot 1997, het jaar waarin hij, 53 jaar oud, onverwachts overleed.    Ik waardeerde wat ik tot dan toe van hem had gelezen – gedichten, essays, literaire interviews (onlangs gebundeld) – maar een brievenboek van ruim 800 pagina’s leek me te veel van het goede. Ik had beter kunnen weten, want dit boek, in 2004 bij De Arbeiderspers verschenen, werd destijds door de kritiek gunstig ontvangen. Helaas bleef het daarbij; het werd niet meer herdrukt en is alleen nog antiquarisch en als e-book verkrijgbaar. Brievenboeken kunnen je als lezer op den duur tegenstaan, omdat de schrijver zich te veel herhaalt en al te zelfingenomen wordt. Bij De Coninck niets van dit alles. Hij was een hartstochtelijk briefschrijver die altijd  probeerde zijn brieven een persoonlijke toets te geven, of hij nu zijn moeder schreef, of een inzender  voor het literaire blad Nieuw Wereldtijdschrift waarvan hij hoofdredacteur was. Elke brief in dit 444 brieven tellende boek – in totaal liet hij circa 15.000 brieven na – is zorgvuldig gestileerd en leest als een brokje tijdloos proza. De Coninck was geen schrijver van verhalend proza, misschien was de brief daar een substituut voor. De toon varieert van zachtmoedig – dat vooral – tot mild spottend. Ook als hij zich kwaad maakt, probeert hij beheerst met argumenten zijn gelijk te halen. Zijn brieven kunnen openhartig en intiem zijn, bijvoorbeeld over zijn  liefdesleven en zijn alcoholisme. „Kristien (Hemmerechts, zijn laatste echtgenote – F.A.) heeft al wel een paar keer gezegd: ‘Als je me echt graag zou zien, zou je stoppen met drinken.’ Ze bedoelt dat ik er minder lang door zal leven. Dat zal wel. Maar ik heb altijd gezegd dat ik de laatste vijf jaar van mijn leven niet perse  moet hebben. De vraag is alleen wanneer die ingaan.” De brieven blijven ook boeien omdat De Coninck zo’n bonte variatie aan kennissen en vrienden had. Hij zocht zelf als schrijver contact met andere schrijvers en uitgevers, zoals Geert van Oorschot die een soort vaderfiguur voor hem werd. Als hoofdredacteur moest hij schrijvers paaien, wat hij reuze slim kon doen, zoals bij Doeschka Meijsing: „Nu je broertje in het NWT heeft gestaan, ben je wel verplicht om in hetzelfde blad te bewijzen dat je beter bent.”  Veel inzenders moest hij afwijzen, waarbij hij slechts een enkele keer uit zijn slof schoot: „Een schrijver heeft, zoals een timmerman hout, een minimum aan taalbeheersing en helderheid nodig, en u hebt geen van beide.” Grote indruk maakt hij ook als schrijver van troostbrieven, zoals bij de vriendin die treurt om het verlies van haar ouders: „Wat ik maar wil zeggen: je blijft ze hebben, je bent ze nooit kwijt, al kan dat aanvankelijk zo lijken. In het begin zeggen ze niks meer terug, maar op den duur weet je wel wat ze zouden zeggen.” Als je al die met veel empathie geschreven brieven gelezen hebt, is het alsof je er een vriend bij hebt gekregen, iemand die zich om je zal bekommeren als het nodig is.  Eén brief  was zo bijzonder dat ik er vrijdag mijn volgende column aan  zal wijden.||https://www.nrc.nl//nieuws/2022/08/31/empathische-brieven-a4140286
2022-09-01||Opinie | Woef||Een vader komt aan de balie van de bibliotheek om een boek voor zijn achtjarige zoon te lenen. Het gaat om een jeugdboek uit de zeer populaire serie ‘Dogman’. Met titels als De woef van de wildernis en Misdaad en blaf zijn de stripachtige verhalen een enorm succes. Op mijn vraag of zijn zoon graag leest, geeft de vader een beetje teleurgesteld antwoord dat het nog wat tegen valt. Dus ik zeg dat de Dogman-boeken zeker zullen gaan helpen om de leeshonger aan te wakkeren. „Ja”, zegt de  vader, „dit jaar Dogman, volgend jaar Tolstoj.”  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/31/woef-a4140284
2022-09-01||Serena Williams over pensioen: ‘Je weet het nooit’|| Serena Williams heeft haar tennispensioen voorlopig uitgesteld. Na haar zege (6-3, 6-3) op Danka Kovinic uit Montenegro in de eerste ronde van de US Open in New York bleef ze zelfs uitermate geheimzinnig over haar tennispensioen, waarvan de verwachting is dat ze die zal aankondigen na het toernooi. „Ik ben daar behoorlijk vaag over geweest, hè”, zei Williams. En: „Ik blijf vaag, want je weet het nooit.” Enkele weken geleden liet de 23-voudig grandslamwinnares in een artikel in Vogue weten dat haar afscheid als tennisster nabij is. Williams noemde echter geen specifiek moment waarop ze wil stoppen, al ligt het voor de hand dat ze dat doet op ‘haar’ US Open, waar ze zes grandslamtitels won. Williams werd maandagavond groots onthaald in het volgepakte Arthur Ashe-stadion (bijna 24 duizend toeschouwers). Nog eens vijfduizend mensen waren op het omringende sportpark (een bezoekersrecord) aanwezig, om mogelijk de laatste wedstrijd van Williams te zien.  Hoewel Williams won,  vond na de partij een ceremonie plaats in het stadion. Onder anderen Billie Jean King en Oprah Winfrey spraken de ‘Greatest Of All Time’, zoals de Amerikaanse werd genoemd, even toe. Zelf liet Williams zich voor het eerst sinds het Vogue-artikel in de openbaarheid horen over haar toekomst. „Ik denk dat het nu tijd is voor andere hoofdstukken in het leven. Ik noem het evolutie, een soort Serena 2.0.” Sowieso speelt Williams nog één wedstrijd. In de tweede ronde komt ze deze week uit tegen Anett Kontaveit uit Estland. De Nederlandse deelnemers hadden het lastig in hun eerste rondepartijen in New York. Botic van de Zandschulp had vijf sets nodig om zich te ontdoen van de Tsjechische qualifier Tomas Machac: 3-6, 7-6 (3), 6-1, 3-6, 7-5.  Tim van Rijthoven heeft naar eigen zeggen voor „een wonder” gezorgd. Hij overleefde tegen de Chinees Zhang Zhizhen maar liefst zeven wedstrijdpunten en won in vijf sets (3-6, 6-7 (4), 7-6 (9), 6-1, 6-4). Tennisster Arantxa Rus verloor in de eerste ronde  van de Amerikaanse Shelby Rogers (3-6, 6-3, 6-4).||https://www.nrc.nl//nieuws/2022/08/31/serena-williams-over-pensioen-je-weet-het-nooit-a4140280
2022-09-01||Timmen zafraan||Tweekleurige rijst staat altijd mooi op tafel. U kunt hier bijvoorbeeld geroosterde kip of groenten bij serveren. Barberry’s of barberries vindt u in Turkse en Midden-Oosterse winkels en in sommige grote supermarkten. Spoel de rijst in een grote kom onder lauw stromend water totdat het water helder is. Giet de rijst af in een vergiet. Zet 2 kleine pannen op middelhoog vuur en verhit in elke pan 1 eetlepel zonnebloemolie. Verdeel de ui over de pannen en bak glazig. Verdeel ook de rijst over de pannen, voeg per pan 250 milliliter kokend water toe en breng opnieuw aan de kook. Maal de saffraandraadjes fijn in een vijzel en meng met 2 eetlepels heet water. Doe het saffraanwater in een van de pannen met rijst. Zet het vuur heel laag en laat beide pannen rijst met de deksel erop gaar koken in circa 18 minuten. Zet het vuur uit en laat nog 10 minuten stomen. Roer de rijst rustig los met een vork en meng de twee kleuren rijst met een vork voorzichtig door elkaar. Knijp het water uit de barberry’s. Verhit de rest van de zonnebloemolie in een kleine koekenpan en bak de barberry’s hier 15 seconden in. Laat uitlekken op keukenpapier. Hak de pistache grof. Garneer de rijst met de barberry’s en pistache. VOOR 4 PERSONEN: Sara Shawkat Noomi Fontaine Uitgevers 256 blz. € 33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/31/thuiskok-timmen-zafraan-a4140272
2022-09-01||Sudoku van woensdag 31 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/31/sudoku-a4140271
2022-09-01||In het midden||Horizontaal: 1.  Gaat verder zonder 29 horizontaal 5.  ‘Nederlandse ambassade in __ geëvacueerd om onlusten’ 10.  Woest drummende Muppet 12. Star Wars: Episode IX: The __ of Skywalker 13.  Geoff __, maakte bij het WK van ‘66 de beslissende goal tegen Duitsland   15.  Willen allebei hetzelfde 17.  __ Geller, bestekvernieler 18. Kumbh __, grootste hindoefeest 22.  Zeeman of Vierhouten 24.  Goede opslag 25.  Schriftelijke vastlegging 27.  Uitgedroogdheid 29.  Gaat verder zonder 1 horizontaal 30.  Ligt Cherson aan 31.  Ontsiering op de huid 32.  District    Verticaal: 1.  Kaartersinstructie 2.  Zij is onder de rivieren populairder 3.  Nostalgische tv-zender 4.  Vervuilend mestingrediënt 5.  Waarschuwing van de magnetron 6.  ‘Oekraïens __ bereikt Afrika’ 7.  Rudi __ alias Ruud Gullit 8.  Willekeurig 9. Pijn 11. Zij hebben extreem weinig  14.  Waterplaats 16. Assistent van De Cock  19.  Onbedekt kunstwerk 20.  Slee of Tefsen  21.  Wild 23.  De R van P+R 25.  Richting Shetlandeilanden 26.  Hoofdstedelijk taxibedrijf 28.  Zijn kind is ouder    Oplossing puzzel 30 augustus. Horizontaal: 1. SKOPJE 6. SCHOT 10. IAEA 11. LESLIE 13. SPINVIS 15. EDICT 17. EIST 18. SOA 23. WOZ 24. OREN 25. AKELA 27. RUNNERS 30. LAGOON 31. EDEL 32. TASTE 33. ANTONY   Verticaal: 1. SIS 2. KAPSTOK 3. OEI 4. PANEL 5. ELISA 6. SLEUREN 7. CID 8. HEISA 9. TATA 12. EST 14. VILLAGE 16. COMOREN 19. SWART 20. EZELS 21. BRUNA 22. ANNET 24. ORO 26. LAT 28. EDO 29. SLY  In het midden: STELLA BRAAM ||https://www.nrc.nl//nieuws/2022/08/31/in-het-midden-a4140269
2022-09-01||Veel kritiek tijdens de VVD-asielbijeenkomst: ‘Hij lult er meteen weer omheen’||„Mag ik even uitpraten?”, vraagt Ruben Brekelmans als er vanuit de zaal door zijn verhaal heen wordt geroepen. Brekelmans voert in de Tweede Kamer namens de VVD het woord over asiel. Dinsdagavond staat hij in Driebergen voor een zaal kritische VVD-leden en verdedigt hij de nieuwe asielmaatregelen van het kabinet. „Ook als je zegt dat je niet zo’n moeite hebt met het feit dat er mensen buiten moeten slapen in Ter Apel, is het vanuit een overlastaspect ook onacceptabel.” Er klinkt weer geroep. Kritiek op het dwingen van gemeenten om asielzoekers op te vangen. „Laat me even uitpraten”, zegt Brekelmans weer. Vrijdag kwam het kabinet met nieuwe asielmaatregelen die de instroom van asielzoekers moeten beperken om de overvolle asielopvang te ontlasten. Zo mogen statushouders voorlopig hun gezin pas naar Nederland laten komen als ze een woning hebben. En Nederland zal zich tijdelijk niet aan de Turkije-deal houden, die asielzoekers over de EU verdeelt. Afgelopen week klonk er kritiek vanuit de achterbannen van de ChristenUnie en D66 op het nieuwe asielplan. En dinsdag roerde ook een groep CDA-leden zich. De maatregelen zouden te streng zijn. Bij de VVD-bijeenkomst over asiel dinsdagavond in Driebergen klonk een ander geluid: de partijtop van de VVD moet méér doen om de instroom van asielzoekers in te perken. De bijeenkomst was vóór het Haagse zomerreces al ingepland. Op het VVD-congres in juni had het bestuur een motie overgenomen van Paul Slettenhaar, wethouder in Castricum, die opriep de bijeenkomst te houden om te praten de „gigantische instroom van asielzoekers naar Nederland”. Het was dezelfde bijeenkomst waar een motie werd ingediend die opriep om het stikstofbeleid – dat steeds vurig was verdedigd door VVD-minister Christianne van der Wal (Natuur en Stikstof) – aan te passen. De motie leidde tot veel ophef binnen en buiten de partij. Dinsdagavond werd er weer gediscussieerd in de VVD, waar dat normaal weinig gebeurt. Naast Brekelmans staat ook Eric van der Burg, staatssecretaris voor Asiel en Migratie, voor de zaal. Er zitten zo’n honderd mensen, een aanzienlijk deel met de armen over elkaar op de borst. Online kijken via Zoom ongeveer vier keer zoveel VVD’ers mee. Er is een constante stroom aan chatberichten, de meeste kritisch. „Hij lult er meteen weer omheen.” „Asielstop noodzakelijk.”  Er zijn ook leden die meedenken. In de zaal stelt een vrouwelijke VVD’er uit Amstelveen voor om asielzoekers op te vangen op Rottumerplaat, een onbewoond Nederlands waddeneiland. Een oudere man komt met het idee om gepensioneerden te stimuleren naar het buitenland te verhuizen. Dat vindt Brekelmans „niet liberaal, maar wel creatief”. Meerdere vragen gaan over het dwingen van gemeenten om asielzoekers op te vangen. Is de VVD nou vóór of tegen? Eerder deze maand maakte Van der Burg bekend dat in het Overijsselse Tubbergen in en bij een hotel 300 asielzoekers opgevangen zullen worden. De gemeente werd daardoor naar eigen zeggen „onaangenaam verrast”. In de media zei Brekelmans dat hij niet meer wil dat gemeenten worden „gepasseerd” door het Rijk, zoals volgens hem in Tubbergen is gebeurd. Tijdens de bijeenkomst herhaalt hij dat. Tegelijkertijd werkt Van der Burg aan een wetsvoorstel waarmee gemeenten gedwongen kunnen worden om asielzoekers op te vangen.  „Je zet mensen dus op het verkeerde been als je zegt dat je geen dwang à la Tubbergen wil”, zegt Slettenhaar, de wethouder uit Castricum, tegen Brekelmans. Brekelmans zegt de „zorgen en vragen” te begrijpen. „Maar we hebben ons nog nergens aan gecommitteerd.” Waar „we ons” wel aan hebben gecommitteerd, zijn de EU-verdragen, aldus Brekelmans. Daarom is een asielstop volgens hem op korte termijn niet mogelijk, zegt hij tegen een man in de zaal die zojuist een deel van het VVD-verkiezingsprogramma heeft voorgelezen. Daarin staat het voorstel om in het geval van een nieuwe migratiecrisis de Nederlandse grenzen te sluiten voor migranten. De zaal klapt nadat de man Pim Fortuyn citeert: „We kunnen wel gaan dweilen, maar niet met de kraan open.” Brekelmans zegt dat hij ook de wens heeft tot een asielstop, maar „wij staan voor de rechtsstaat”. Van der Burg had aan het begin van de avond al gezegd dat hij als lid van het kabinet geen ander standpunt zou innemen dan het kabinet. Hij is steeds lang aan het woord om zijn beleid uit te leggen en te verdedigen. Dat wekt irritatie in de zaal. Bij Brekelmans lijkt meer bewegingsruimte te zitten, maar voorlopig wil hij het bij het huidige plan houden. „Als we over een aantal weken of maanden nog steeds in een crisissituatie zitten, moeten we weer opnieuw kijken.” „Verantwoordelijkheid doet soms gewoon ‘au’”, zegt Van der Burg goedgemutst. Een VVD-lid heeft in de chat op Zoom een andere conclusie. „Ze dronken een glas en deden een plas en alles bleef zoals het was.”||https://www.nrc.nl//nieuws/2022/08/30/veel-kritiek-tijdens-de-vvd-asielbijeenkomst-hij-lult-er-meteen-weer-omheen-a4140321
