2022-07-09||Nederlands elftal begint EK met gelijkspel tegen Zweden||Het Nederlands elftal heeft zaterdag in de openingswedstrijd op het Europees Kampioenschap met 1-1 gelijkgespeeld tegen Zweden. Het enige Nederlandse doelpunt viel vlak na rust en kwam op naam van Jill Roord. Keeper Sari van Veenendaal en verdediger Aniek Nouwen vielen in de eerste helft geblesseerd uit. In een groep met verder Portugal en Zwitserland werd Zweden als zwaarste tegenstander gezien. De Zweden bleken in de eerste helft sterker dan het onwennig spelende Nederlands elftal, dat twee flinke tegenvallers te verwerken kreeg. Eerst viel keeper Sari van Veenendaal uit, nadat ze eerder met Stefanie van der Gragt was gebotst. Vlak voor rust viel Aniek Nouwen uit met een beenblessure. Tussendoor was Zweden al op voorsprong gekomen via een doelpunt van Jonna Andersson.  Na rust herpakte Nederland zich en al snel werd de stand gelijkgetrokken via een schot van middenvelder Jill Roord. Ondanks kansen aan beide kanten werd er niet meer gescoord. De volgende tegenstander is Portugal, dat eerder op zaterdag met 2-2 gelijkspeelde tegen Zwitserland. Die wedstrijd wordt woensdagavond gespeeld.||https://www.nrc.nl//nieuws/2022/07/09/nederlands-elftal-begint-ek-met-gelijkspel-tegen-zweden-a4136035
2022-07-09||Zelensky ontslaat vijf ambassadeurs, onder wie controversiële ambassadeur in Duitsland||De Oekraïense president Volodymr Zelensky heeft zaterdag vijf ambassadeurs ontslagen. Het gaat om de afgevaardigden in Duitsland, Noorwegen, Tsjechië, Hongarije en India. Redenen voor de ontslagen werden niet gegeven. Met name het ontslag van Andri Melnyk, ambassadeur in Duitsland, is opmerkelijk. Melnyk wordt in Duitsland beschuldigd van het bagatelliseren van de Holocaust vanwege zijn uitlatingen over een bekende Oekraïense nationalist. Tijdens een interview sprak Melnyk lovend over Stepan Bandera, een Oekraïner die tijdens de Tweede Wereldoorlog een groep radicale nationalisten leidde die verantwoordelijk wordt gehouden voor de massamoord op Joden en Polen.  Melnyk noemde Bandera een vrijheidsstrijder in plaats van een massamoordenaar, iets wat hem op zware kritiek van onder meer de Israëlische ambassade in Duitsland kwam te staan. Eerder haalde Melnyk al het nieuws met zijn uitlatingen over de Duitse bondskanselier Olaf Scholz, die hij een „beledigde leverworst” noemde.||https://www.nrc.nl//nieuws/2022/07/09/zelensky-ontslaat-vijf-ambassadeurs-waaronder-controversiele-ambassadeur-in-duitsland-a4136034
2022-07-09||Gaspijplijn Nord Stream I dicht voor onderhoud||.
					 						De Russisische president Vladimir Poetin heeft maandag een decreet ondertekend dat het verkrijgen van Russisch staatsburgerschap voor „mensen die permanent in Oekraïne verblijven” vereenvoudigt. Dat meldt het Russische staatspersbureau RIA Novosti. Het decreet betekent een uitbreiding van de mogelijkheid voor mensen in Oekraïne om de Russische nationaliteit aan te nemen.  De procedure is sinds 2019 al van kracht voor inwoners van de oostelijke regio’s Donetsk en Loehansk. Nadat Russische troepen de zuidelijke regio’s Cherson in Zaporizja bezetten, werd de procedure in mei al naar beide bezette gebieden uitgebreid. In Cherson is daarnaast de Russische munteenheid, de roebel, ingevoerd en zijn Oekraïense televisiezenders ingeruild voor Russische. Tijdens een ceremonie in juni verstrekten Russische troepen al 23 paspoorten aan inwoners van Cherson. De Oekraïense autoriteiten zien het mogelijk maken van naturalisatie als ‘Russificatie’ en veroordeelden de praktijk in de strengste bewoordingen. Zo noemde het ministerie van Buitenlandse Zaken het in een verklaring „een grove schending van de soevereiniteit en territoriale integriteit van Oekraïne”.

De vereenvoudigde naturalisatieprocedure gold al in de bezette regio’s Donetsk, Loehansk, Cherson en Zaporizja. Foto Getty Images

 De vereenvoudigde naturalisatieprocedure gold al in de bezette regio’s Donetsk, Loehansk, Cherson en Zaporizja. Foto Getty Images 						Premier Mark Rutte (VVD) is maandag in de Oekraïense hoofdstad Kiev. Het is voor het eerst sinds het begin van de oorlog dat Rutte in Oekraïne is. Hij wil met zijn bezoek vooral steun betuigen aan de Oekraïense bevolking en de regering van president Volodymyr Zelensky, met wie hij later op de dag een gesprek heeft.  Tegen RTL Nieuws zegt Rutte dat hij ter plekke pas echt voelt hoe erg de oorlog is. „De foto’s zijn ook heel indrukwekkend, maar hier zelf zijn, de verhalen te horen, in Irpin [voorstad van Kiev] de gebouwen te zien die totaal zijn kapot geschoten (…) Dat is verschrikkelijk. Mensen die moesten vluchten voor hun leven en alles moesten achterlaten. Dat kun je alleen voelen door hier zelf te zijn.” Rutte zegt dat hij ter plekke nog meer ervaart hoe belangrijk het is dat het Westen en Nederland Oekraïne helpt. „Het gaat over beschaving, het gaat over waar wij voor staan.” Nederlandse steun
Rutte bezoekt naast Kiev ook de voorsteden Borodjanka, Boetsja en Irpin. Hij zal na zijn ontmoeting met Zelensky een persconferentie geven. Het gesprek zal onder meer gaan over de Nederlandse steun aan het land. Nederland heeft tot nu toe voor ruim 172 miljoen euro aan militaire goederen aan Oekraïne geleverd.  Andere Europese regeringsleiders – zoals de Franse president Emmanuel Macron, de Britse premier Boris Johnson en Ursula von der Leyen, de voorzitter van de Europese Commissie – bezochten Oekraïne al eerder. Ook Wopke Hoekstra (Buitenlandse Zaken, CDA) bezocht het land al. In februari, enkele weken voor de oorlog uitbrak, waren Rutte en Hoekstra samen Oekraïne.  Premier Rutte in Irpin maandag, een voorstad van Kiev. Foto Andrew Kravchenko/AP Photo 						De gaspijplijn tussen Rusland en Duitsland, Nord Stream I, is vanaf maandag tien dagen dicht voor onderhoudswerkzaamheden. Die worden ieder jaar tien tot twaalf dagen verricht, maar Europese overheden en bedrijven vrezen dat Moskou ook na de geplande opening op 21 juli de gaskraan dichthoudt om de geopolitieke druk op het Westen op te voeren. Vorige maand schroefde het Russische staatsgasbedrijf Gazprom de toevoer door de pijplijn al met 60 procent terug, wat de Duitse gasprijzen verder deed stijgen. De afgelopen jaren vervoerde de Nord Stream I via de Baltische Zee juist steeds meer gas naar Duitsland: van ruim 39 miljard kubieke meter in 2015 tot ruim anderhalf keer zoveel vorig jaar. Vooral in Duitsland — nu nog voor 35 procent afhankelijk van Russisch gas — neemt de gasstress toe. Berlijn is van plan de belangrijkste energieleverancier van het land, het wegens de hoge gasprijzen noodlijdende Uniper, met een miljardenoperatie overeind te houden om een domino-effect op de Europese energiemarkten te voorkomen. Het einde van de ruim 1.200 kilometers lange Nord Stream I-pijplijn, in de Duitse plaats Lubmin. Foto Hannibal Hanschke/Reuters 						Zeker vijftien mensen zijn zaterdagavond omgekomen bij een Russische raketaanval op een appartementencomplex in de stad Tsjasiv Jar, in de oblast Donetsk, een van de zelfverklaarde autonome regio’s. Dat schrijft de Oekraïense gouverneur Pavlo Kyrylenko zondag op Telegram. Er zouden nog zo’n vierentwintig anderen onder het puin bedolven zijn.  Vijf mensen werden tot dusver levend gered, zegt de gouverneur, maar de reddingsoperatie is nog bezig. Hulpdiensten hebben volgens Kyrylenko al 99 ton puin van het gebouw, dat vijf verdiepingen hoog was, geruimd. Er is contact met een aantal mensen dat bedolven werd.  De stafchef van de Oekraïense president Volodymyr Zelensky, Andri Jermak, noemde de aanval op het complex zondag een „terroristische aanslag door een terroristisch land”.  						De Oekraïense president Volodymr Zelensky heeft zaterdag vijf ambassadeurs ontslagen. Het gaat om de afgevaardigden in Duitsland, Noorwegen, Tsjechië, Hongarije en India. Redenen voor de ontslagen werden niet gegeven. Met name het ontslag van Andri Melnyk, ambassadeur in Duitsland, is opmerkelijk. Melnyk wordt in Duitsland beschuldigd van het bagatelliseren van de Holocaust vanwege zijn uitlatingen over een bekende Oekraïense nationalist. Tijdens een interview sprak Melnyk lovend over Stepan Bandera, een Oekraïner die tijdens de Tweede Wereldoorlog een groep radicale nationalisten leidde die verantwoordelijk wordt gehouden voor de massamoord op Joden en Polen.  Melnyk noemde Bandera een vrijheidsstrijder in plaats van een massamoordenaar, iets wat hem op zware kritiek van onder meer de Israëlische ambassade in Duitsland kwam te staan. Eerder haalde Melnyk al het nieuws met zijn uitlatingen over de Duitse bondskanselier Olaf Scholz, die hij een „beledigde leverworst” noemde.

Andri Melnyk, de ontslagen Oekraïens ambassadeur in Duitsland, op archiefbeeld. Foto Clemens Bilan/EPA

 Andri Melnyk, de ontslagen Oekraïens ambassadeur in Duitsland, op archiefbeeld. Foto Clemens Bilan/EPA 						In dit blog doet de NRC-redactie verslag van de oorlog in Oekraïne. ||https://www.nrc.nl//nieuws/2022/07/09/oekraineblog-9-juli-a4136023
2022-07-09||Met Jelena Rybakina heeft  Wimbledon niet haar gewenste kampioene||  Jelena Rybakina verruilde Rusland vier jaar geleden  voor Kazachstan. Daarom mocht zij dit jaar gewoon meedoen in Londen. Toen  zij  zaterdagmiddag op het centre court als Wimbledon-kampioene werd geïntroduceerd door BBC-coryfee Sue Barker, klonk er boegeroep tussen een applaus dat toch al niet hartverwarmend van de tribunes klaterde. Rybakina, 23 jaar, hardhitter is allesbehalve de gedroomde winnares van het grastoernooi dat vooraf had besloten om (Wit-) Russische spelers en speelsters te weren, vanwege de oorlog in Oekraïne. Dit besluit ontplofte als het ware in het gezicht van de organisatie, toen de Tunesische Ons Jabeur, de publiekfavoriete, na 1 uur en 48 minuten spelen de bal buiten de lijnen sloeg en de onderkoelde kampioene Rybakina de opvolgster werd van de Australische Ashleigh Barty: 3-6, 6-2 en 6-2. Het betekende dat Kate Middleton, hertogin van Cambridge, een in Moskou geboren speelster moest feliciteren. Voor (Wit-)Russische spelers en speelsters als Daniil Medvedev, Andrej Roeblev en Aryna Sabalenka zal de overwinning van hun voormalige landgenote oneerlijk voelen. Rybakina voelde  zich als tiener niet genoeg gesteund door de Russische tennisbond. De regering van Kazachstan had eerder al het plan opgevat om, met behulp van geldschieters, jonge tennissers aan hun land te binden. Dit land wilde wél investeren in Rybakina. Zij  maakte samen met andere landgenoten de overstap en kwam sindsdien ook voor Kazachstan uit in de Fed Cup en op de Olympische Spelen van Tokio, waar ze vierde werd.  „Ik kreeg zo veel hulp en steun. Zij geloofden in mij en hebben alles gedaan om ervoor te zorgen dat ik kon blijven spelen en mezelf kon verbeteren. Natuurlijk heeft dat geholpen. Ik ben heel blij dat ik al langere tijd voor Kazachstan uitkom”, zei Rybakina afgelopen week op Wimbledon, tijdens een van haar persconferenties in Londen, waar de vragen voor de voormalig Russische steeds indringender werden.  Want voelt de speelster uit Kazachstan zich niet nog heel erg Russisch? Haar ouders wonen nog steeds in Moskou. „Dat is een moeilijke vraag”, zei de introverte Rybakina. Op de vraag of ze, volgens berichten, niet nog steeds in Moskou woont, antwoordde ze dat ze overal en nergens woont, omdat ze continu moet reizen voor haar sport.   Zij kan trots zijn op haar eerste grandslamtitel. Niemand had deze overwinning ook zien aankomen Toch zullen ze bij Spartak Club Moskou, waar ze begon met spelen toen ze vijf jaar oud was, een feestje vieren. ‘Hun’ Jelena Rybakina, 23 jaar,  is een Wimbledon-kampioene, de jongste sinds Petra Kvitova  in 2011. Ook de Russische tennisfederatie heeft al laten weten dat zij de speelster, die vertrok toen ze 19 was, nog steeds zien als „ons eigen product.” Het discrimineren van bepaalde nationaliteiten heeft Wimbledon veel kritiek opgeleverd. Spelersorganisaties ATP (mannen) en WTA (vrouwen) ontnamen de rankingpunten van het toernooi, en dat voelde oneerlijk voor spelers en speelsters die ver kwamen, zoals de Nederlandse sensatie Tim van Rijthoven, die de vierde ronde haalde.  De ‘Venus Rosewater Dish’ heeft de nummer 23 van de wereld wel verdiend. Zij speelde  een geweldig toernooi. In de halve finale maakte ze veel indruk tegen Simona Halep, de kampioen van 2019, die ze in twee sets versloeg. Zij kan trots zijn op haar eerste grandslamtitel. Niemand had deze overwinning ook zien aankomen. Rybakina haalde in januari een WTA-finale in Adelaide, daarna waren haar prestaties heel wisselend.  De ingetogen manier waarop ze haar eerste grandslamtitel vierde, hielp de sfeer in Londen echter niet. Veel toeschouwers op het centre court hoopten zaterdagmiddag voor de eerste keer een Arabische tennisster te kronen tot kampioen. De Tunesische Ons Jabeur (27) had vorig jaar met haar kwartfinale in Londen al veel harten gestolen. Met haar ‘grastennis’ was zij overduidelijk de favoriet, met haar gulle lach en sterke persoonlijkheid.  Ook het  spel van Jabeur zorgt voor veel blije gezichten. Als enige speelster op de vrouwentour slaat de nummer 2 van de wereld op Wimbledon alleen maar ‘gekke’ ballen, met enorm veel gevoel. Kort, lang, laag, als het enigszins mogelijk is wil Jabeur de slice of dropshot slaan, om haar tegenstanders te ontregelen. De finale was een mooi contrast van speelstijlen, met  Jabeur als de creatieve artiest en Rybakina als de hard serverende killer – tot de finale sloeg ze  49 aces.  Het was in eerste instantie Jabeur, die liet zien dat ze op een missie was. Al na drie games toonde ze dat ze geen last had van de zenuwen. Een plaatje van een backhand dropshot, werd net gehaald door Rybakina, waarna de Tunesische met een subtiele polsbeweging een backhand langs de Kazachstaanse. Het zette de toon voor de rest van de eerste set, waarin Jabeur de boventoon voerde. Maar vanaf de tweede set regeerden de mokerslagen van Rybakina. Jabeur begon mentaal te wankelen, maakte rare keuzes. Rybakina werd steeds gedecideerder en begon minder fouten te maken. Ze liet zien dat ze snel genoeg is om dropshots te halen. Ook aan het net maakte ze belangrijke punten. Ze serveerde de tweede set uit met een ace en startte de beslissende derde set met twee winners, om wederom de service van Jabeur te breken. Ze overleefde drie breekpunten in de zesde game – met haar lengte en Russische koelbloedigheid serveerde ze zich uit de problemen en bezorgde ze Kazachstan de eerste Wimbledon-titel. ||https://www.nrc.nl//nieuws/2022/07/09/met-jelena-rybakina-heeft-wimbledon-niet-haar-gewenste-kampioene-a4136033
2022-07-09||President Sri Lanka kondigt vertrek aan na aanhoudende protesten||Gotabaya Rajapaksa treedt aanstaande woensdag terug als president van Sri Lanka. Dat heeft hij aan parlementsvoorzitter Mahinda Abeywardena laten weten. Eerder op zaterdag werd de ambtswoning van de president bestormd door een woedende menigte betogers. Waar de president zich momenteel bevindt, is niet bekend. De premier van Sri Lanka Ranil Wickremesinghe toonde zich eerder op zaterdag ook al bereid terug te treden. Zijn woning in Colombo werd zaterdag in brand gestoken door anti-overheidsdemonstranten. Wickremesinghe had Mahinda Rajapaksa, de broer van de huidige president, slechts twee maanden geleden opgevolgd met als doel de protesten te kalmeren. Als president Rajapaksa woensdag aftreedt, zal er naar alle waarschijnlijkheid een interim-president worden benoemd, die, samen met een overgangsregering met daarin alle politieke partijen, het land leidt voor een periode van dertig dagen. „Het besluit om op 13 juli af te treden is genomen om een vreedzame machtsoverdracht te waarborgen”, zei parlementsvoorzitter Abeywardena. Hij riep betogers op te stoppen met de gewelddadige demonstraties. De woning van Rajapaksa in Colombo werd zaterdag bestormd door duizenden demonstranten die door een politiebarricade heenbraken. Militairen wisten de president tijdig te ontzetten. Het is echter al maandenlang onrustig op Sri Lanka, vanwege de economische crisis en tekorten aan voedsel, brandstof en medicijnen. Een deel van de woede van de betogers is gericht op de familie van president Rajapaksa. Die zou zich schuldig hebben gemaakt aan corruptie en nepotisme. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/09/president-sri-lanka-treedt-af-na-aanhoudende-protesten-a4136032
2022-07-09||Oud-president van Mexico Echeverría overleden||De Mexicaanse oud-president Luis Echeverría is vrijdag overleden. Dat heeft de huidige president van Mexico Andrés Manuel López Obrador zaterdag bekendgemaakt. Echeverría, die het land bestuurde van 1970 tot 1976, is 100 jaar geworden. In eigen land wordt Echeverría herinnerd als autoritair leider, onder wiens bewind honderden tegenstanders van de regering verdwenen. Een rechter oordeelde in 2005 dat Echeverría betrokken was bij het bloedig neerslaan van studentenprotesten in 1971 en in 1968, toen hij nog minister van Binnenlandse Zaken was. Echeverría werd echter niet veroordeeld omdat de misdaden waren verjaard. Het eerste bloedbad vond plaats in 1968, enkele weken voordat de Olympische Spelen in Mexico begonnen. Echeverría was als minister van Binnenlandse Zaken belast met de grootschalige studentenprotesten in het land. Hij zou opdracht hebben gegeven aan het leger om op 2 oktober het vuur te openen op studenten op het Tlatelolcoplein. Het officiële dodental van het bloedbad lag op 30, maar volgens getuigenissen overleden die dag bijna driehonderd mensen. In 1971, toen Echeverría net een jaar president van Mexico was, werd een studentenprotest op een katholieke feestdag neergeslagen door een paramilitaire troepenmacht. Betogers werden belaagd met vuurwapens en wapenstokken en tientallen studenten kwamen om het leven. Het protest wordt uitgebeeld in de Mexicaanse film Roma, die in 2019 een Oscar kreeg voor beste buitenlandse film.  Ook op economisch gebied was het bewind van Echeverría weinig succesvol. Torenhoge overheidsuitgaven werden gecompenseerd met nog hogere belastingen en particuliere bedrijven werden genationaliseerd. Buitenlandse investeerders trokken zich massaal terug uit de Mexicaanse economie en zowel de inflatie als het begrotingstekort steeg onder de regering van Echeverría enorm. In het buitenland presenteerde de president zich als linkse leider, met nauwe banden met Fidel Castro in Cuba en Salvador Allende in Chili. Toen Allende in 1973 omkwam bij een staatsgreep vluchtten duizenden Chilenen naar Mexico, waar ze politiek asiel kregen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/09/oud-president-van-mexico-echeverria-overleden-a4136031
2022-07-09||Rybakina wint op Wimbledon eerste grandslamtitel in loopbaan||Elena Rybakina heeft zaterdag Wimbledon op haar naam geschreven. De Kazachse tennisser was in drie sets (3-6, 6-2, 6-2) te sterk voor de Tunesische Ons Jabeur. Voor Rybakina, momenteel nummer 23 van de wereld, is het de eerste keer dat ze een grandslamtoernooi wint. Voorafgaand aan de wedstrijd werd Jabeur betiteld als favoriet. De nummer twee van de wereld won de eerste set met 3-6 en leek op weg de eerste vrouwelijke Afrikaanse tennisser ooit te worden die een grandslamtoernooi wint. Rybakina wist de wedstrijd echter te kantelen. Ze won de volgende twee sets en daarmee de finale. Russische tennissers mogen niet deelnemen aan deze editie van het Britse tennistoernooi vanwege de oorlog in Oekraïne. Rybakina, geboren in Moskou, speelt echter sinds 2018 onder de Kazachse vlag waardoor ze alsnog kon meedoen. Ze werd de eerste tennisser uit Kazachstan die een grandslamtoernooi wint. De Wimbledon-finale tussen de mannen staat zondag op het programma. Titelverdediger Novak Djokovic neemt het op tegen de Australiër Nick Kyrgios.||https://www.nrc.nl//nieuws/2022/07/09/rybakina-wint-op-wimbledon-eerste-grandslamtitel-in-loopbaan-a4136030
2022-07-09||De man die Twitter toch niet koopt: de 7 gezichten van Elon Musk||Een introvert, die graag in het middelpunt van de belangstelling staat. De rijkste man ter wereld, die nauwelijks persoonlijke bezittingen heeft. God voor techneuten, maar onmogelijk om mee te werken. Een impulsieve strateeg. Elon Musk (51) – eigenaar van Tesla, SpaceX, The Boring Company en Neuralink – is een man van tegenstellingen. Iemand die niet eenvoudig te typeren is. De grootste uitvinder van deze tijd. De rijkste mens op aarde. Een internettrol. Een maniakale werker.  Een briljante gek. Misschien wel de man die de mensheid redt van de vermeende ondergang. En Elon Musk is, nadat hij in april bekendmaakte Twitter te kopen voor  44 miljard dollar (41 miljard euro) ook de zelfverklaard redder van de vrijheid van meningsuiting. Maar de ‘redding’ blijft uit; vrijdag trok Musk zijn bod op het Amerikaanse berichten netwerk in. Volgens Musk heeft Twitter zich niet gehouden aan de  overeenkomst en „foutieve en misleidende” informatie over het bedrijf verschaft, zo meldde het team van Musk in een document dat vrijdagmiddag werd gedeponeerd bij de Amerikaanse beursautoriteit SEC. Twitter maakte direct bekend juridische stappen te ondernemen. De schadeclaim kan in de miljarden lopen. Al langer was de vraag of de overname van Twitter voor Elon Musk echt zo serieus was. Musk is fan van Twitter, zei het medium naar een miljard gebruikers (nu ruim 220 miljoen) te willen laten groeien, maar maakte nooit echt duidelijk hoe. Hij zag de aankoop van Twitter als een manier om de vrijheid van meningsuiting te beschermen. Musk is geen fan van het permanent bannen van gebruikers wegens het verspreiden van desinformatie, zoals het bedrijf deed met de Amerikaanse president Donald Trump. Waarom Musk nu onder de deal uit wil, weet niemand behalve  Musk zelf. Het onzekere beursklimaat? Kan Musk het toch eigenlijk niet betalen? Of was het een typisch Musk-achtig spelletje met de buitenwereld? Een oprisping van de man wiens beslissingen elke keer opnieuw tegelijkertijd als onnavolgbaar, briljant, oerdom of onverantwoord kunnen worden uitgelegd? Wie is hij? Dit zijn de zeven gezichten van Elon Musk. Een elektrische auto, een herbruikbare raket, een ondergrondse tunnel of de hyperloop – supersnel personenvervoer door een vacuümbuis: het brein van Elon Musk produceert de ene na de andere complexe vondst.  Een schets van de plannen voor de hyperloop, ontworpen door Elon Musk.   Schets Elon Musk/EPA Toch ziet hij uitvinden niet als zijn belangrijkste prestatie. De kunst is je uitvindingen daadwerkelijk te produceren. „Design is overschat, productie is onderschat”, vertelt Elon Musk als hij in 2021 een videoploeg rondleidt over het terrein van ruimtevaartbedrijf SpaceX. Hij is zichtbaar in zijn element als hij kan doceren over de onderdelen van de Raptor-raket, strooiend met zijn natuurkundige en technische kennis. Een raket of een elektrische auto ontwerpen, dat kan volgens hem iedereen. Het vergt „tien tot honderd keer zoveel moeite” om de productie op zo’n grote schaal te brengen dat het ook economisch haalbaar wordt. Er zijn weinig topbestuurders die, zoals Musk, tot op het kleinste schroefje weten wat er in hun producten zit. Zo’n masterplan ontvouwde Musk ook voor Tesla, al in 2006. Het idee: door prijzige maar begeerlijke elektrische sportauto’s te bouwen - voor de happy few – baande hij de weg voor een premium model (Model S), en uiteindelijk een EV dat de massamarkt zou kunnen veroveren. Dat werd de Model 3. De opmars van Tesla dwong andere autofabrikanten om ook over te stappen op elektrische aandrijving. Zo veranderde Musks masterplan de complete autoindustrie, en richtte tegelijkertijd de aandacht op zonnenergie  als duurzame krachtbron. Er zijn weinig topbestuurders die, zoals Musk, tot op het kleinste schroefje weten wat er in hun producten zit. Naast die detailzucht heeft Musk een voorkeur voor grote vergezichten, projecten die de wereld moeten redden van de ondergang. Of het nou de multiplanetaire mensheid is – reizen naar de maan of Mars – of een uitstootvrije auto die autonoom rijdt om verkeersongelukken te verminderen. Musks zakelijke projecten zijn bijna allemaal gericht op het oplossen van problemen die de hele aarde aangaan: milieuvervuiling, de opkomst van kunstmatige intelligentie en oorlogen (hij stelt Starlink – internet via satellieten – ter beschikking aan  Oekraïne). Zijn laatste project is Neuralink, het bedrijf dat communicatie tussen computers en hersenen wil bereiken. Het upgraden van het menselijk brein is volgens Musk nodig om opgewassen te zijn tegen de oprukkende kunstmatige intelligentie (AI). Dat klinkt misschien als sciencefiction, maar voor Elon Musk is het science - wetenschap. Als de wetenschap zegt dat het kan, dan kan het. Het enige wat er voor nodig is, is een masterplan van Musk. Musk heeft het syndroom van Asperger, een relatief milde vorm van autisme waardoor hij naar eigen zeggen sociale signalen slecht kan interpreteren. Hij wordt als kind, opgroeiend in Zuid-Afrika, gepest door klasgenoten en heeft amper vrienden.  Elon Musk als driejarige in Pretoria, Zuid-Afrika.   Fotograaf onbekend  Musk vindt als kind steun in wetenschappelijke boeken en leert computercode schrijven. Zo ontwerpt hij op zijn twaalfde zijn eerste computerspel, terwijl zijn klasgenoten buiten spelen. Een wonderlijk kind blijkt een wonderkind – met een onophoudelijke stroom ideeën. „De meeste mensen zullen het niet leuk vinden om mij te zijn”, vertelt Elon Musk in een interview  in 2018 in de podcast van Joe Rogan. „Misschien zou je best een continue explosie van ideeën in je hoofd willen hebben. Maar wat als je dat niet uit kunt zetten?” Over zijn mentale gezondheid is Musk open, inmiddels. Hij vertelt in interviews dat hij obsessief en dwangmatig  is en geplaagd wordt door een sterk waarheidsgevoel. De ultieme waarheid is de natuurkunde – „de wetten van het universum”. Vergeleken met andere miljardairs en topmensen laat Musk  zich erg vaak interviewen. Hij treedt naar voren in tv-shows en schuwt niet over zijn persoonlijke leven of zwaktes te vertellen. Musk zoekt de schijnwerpers op en speelt zichzelf in tv-series (Big Bang Theory) en in films (Iron Man) waarin hij als een succesvolle zakenman en uitvinder geportretteerd wordt. Hij paradeert met zijn moeder over de rode loper bij het Mets-gala in New York. Zijn relaties zoekt hij in de showbusiness –  Amerikaanse en Canadese actrices en zangeressen.  Elon Musk, de man die de inspiratie was voor het personage van Tony Stark in Iron Man staat naast een raket in El Segundo, Los Angeles in 2004.   Foto Paul Harris/Getty Images In 2021 treedt hij op als gastheer in het comedyprogramma Saturday Night Live en opent daar met een speech waarin hij zichzelf op de hak neemt. Zijn moeder May komt naast hem staan en rondt de sketch af, geforceerd en houterig. Het past bij Musks publieke bekentenis dat hij autisme heeft, met de bijbehorende monotone stem. „Dat doet het goed in comedy.” Musk voelt zich  thuis in de meme-cultuur op internet, met grappen waarin hij zichzelf vaak op de hak neemt Die houterigheid verdwijnt zodra Musk over technische details kan praten, strooiend met natuurkundige formules of economische wetmatigheden. Hij voelt zich ook thuis in de meme-cultuur op internet, met grappen waarin hij ook de draak met zichzelf steekt. Hij houdt ervan om „elk uur een paar minuten” iets op Twitter te zetten – zijn uitlaatklep. Op dat platform heeft hij ruim 100 miljoen volgers. Zijn jeugd in Pretoria was niet erg gelukkig, zegt Musk. Zijn ouders gaan uit elkaar en hij gaat bij zijn vader, Errol Musk, wonen. In 2017 barst Elon Musk in een interview  met Rolling Stone in huilen uit als hij over de „misdaden” van zijn vader spreekt. Hij voelt zich gekleineerd en psychologisch misbruikt – voer voor psychologen en voor de roddelpers. Op zijn achttiende vertrekt hij naar Canada om te studeren en een reeks succesvolle internetbedrijven op te zetten die hem rijk maken. Zijn familieleven is onstuimig; hij krijgt een tweeling en een drieling met de Canadese schrijfster Justine Wilson. Hij trouwt twee keer met actrice Talulah Riley. Uit zijn relatie met de Canadese zangeres Grimes komen twee kinderen voort:  Y (een dochter) en X (zoontje). Hun officiële namen luiden  Exa Dark Sideræl en X Æ A-XII – volgens de ouders verwijzingen naar de taal der elven en „ons favoriete vliegtuig.” Deze week bleek dat Musk, die zich zorgen maakt om Amerika’s dalende geboortecijfer, nóg een tweeling heeft verwekt: bij Neuralink-manager Shivon Zilis. De slechte verstandhouding met zijn vader blijft. Hij houdt hem bewust weg van zijn eigen kinderen. Die krijgen les op een speciale school op het SpaceX-terrein  met een select gezelschap van andere hoogbegaafde kinderen. De nadruk ligt op wiskunde, techniek en ethiek. Taalles staat op een laag pitje – de computer kan straks alles toch live vertalen, is de verwachting van Musk. Niet iedereen voelt zich thuis in de Musk-dynastie. Een van zijn transgender kinderen wil niets meer met haar biologische vader te maken  hebben. Musk had zich via Twitter  laatdunkend uitgelaten over voornaamwoorden als hij/zij/hen. In juni dreef hij de spot met bedrijven die zich publiekelijk achter homorechten scharen met een regenboogversie van hun logo. Musk houdt van een directe communicatiestijl, waarbij het iedere werknemer van zijn bedrijven is toegestaan om bij een direct verantwoordelijke  aan te kloppen om doelen te bereiken.  „Communicatie moet gaan via de kortst mogelijke weg om de klus gedaan te krijgen”, schreef Musk in 2018 aan zijn werknemers bij Tesla. Hij voegde daar nog aan toe: „Iedereen die het daar niet mee eens is, werkt binnenkort ergens anders.” Ook dat is Musk: autoritair en continu dreigen met ontslag als werknemers niet doen wat hij wil Want ook dat is Musk: autoritair en vaak dreigen met ontslag als werknemers niet doen wat hij wil. Een artikel in techblad Wired in 2018 beschreef hoe Musk tijdens de meest stressvolle momenten in zijn Tesla-fabriek Gigafactory soms op de werkvloer werknemers begon te ontslaan (binnen Tesla ‘Elon’s rage firings’ genoemd)  die toevallig zijn pad kruisten en een verkeerde opmerking maakten. Volgens Wired-journalist Charles Duhigg was het zelfs zo erg, dat managers hun beste werknemers probeerden bij Musk uit de buurt te houden uit angst ze te verliezen. Tesla noemde het artikel later ‘overgedramatiseerd’.  Elon Musk op het hoofdkantoor van Tesla in San Carlos, Californië in 2008. Inmiddels is het hoofdkantoor verhuisd naar Austin, Texas.   Foto Patrick Tehan/Mercury News Musk gelooft dat je alleen leiding kunt geven aan een bedrijf als je zelf het product dat je werknemers maken tot in de haarvaten begrijpt. Je moet als leidinggevende het goede voorbeeld geven, vindt Musk, die tijdens de meest stressvolle periodes 120 uur per week werkt, soms dagen achter elkaar in zijn fabrieken verblijft, medicatie neemt om maar te kunnen slapen en in 2001 voor het laatst een week vrij had toen hij werd geveld door malaria. Het was ook om die reden dat in juni een e-mail van Musk uitlekte waarin hij duidelijk maakte dat Tesla-personeel wordt geacht om 40 uur per week op kantoor te werken. Managers moeten „zichtbaar” zijn op de werkvloer, zei Musk en gezamenlijk op kantoor zijn versnelt communicatie en besluitvorming. „Ja, er zijn bedrijven waar dit niet hoeft”, schreef Musk aan zijn personeel. „Maar wanneer hebben zij voor het laatst een geweldig nieuw product voortgebracht?” Sinds 11 maart dit jaar is Elon Musk de rijkste persoon op aarde met een vermogen van om en nabij de 200 miljard dollar. Dat bedrag wordt vooral bepaald door de aandelenkoers van Tesla: Musk bezit 16 procent van de aandelen en tientallen miljoenen opties van het autobedrijf. Ook bezit Musk bijna de helft van zijn ruimtebedrijf SpaceX, dat niet beursgenoteerd is en naar schatting zo’n 100 miljard dollar waard is. Musk woont nu in een klein huis van 50.000 dollar in het zuiden van Texas, vlakbij de SpaceX-campus. Uit onderzoek van website Propublica bleek vorig jaar dat Musk effectief ruim 3,27 procent belasting betaalt – wat voor een Amerikaanse miljardair nog relatief veel is (superbelegger Warren Buffett kwam op slechts 0,1 procent, aartsrivaal en Amazon-oprichter Jeff Bezos op 0,98 procent). Musk verdedigde zichzelf door te stellen dat hij geen salaris of bonus ontvangt en om die reden pas belasting betaalt als hij aandelen in zijn eigen bedrijven verkoopt. Uiteindelijk betaalde Musk over 2021 alsnog een enorme belastingaanslag: 11 miljard dollar, een record in de Amerikaanse geschiedenis voor een individu. Musk claimde dat hij dit betaalde nadat hij zijn Twitter-volgers had gevraagd of ze het een goed idee vonden als hij meer belasting zou betalen (antwoord: ja) De werkelijkheid lag iets anders: Musk maakte dat jaar noodgedwongen een groot pakket Tesla-opties te gelde, die anders zouden verlopen. Met een grote belastingaanslag tot gevolg. Bij de verkoop van het mede door Musk opgerichte Paypal in 2002 aan eBay verdiende Musk 180 miljoen dollar, die hij volledig investeerde in zijn nieuwe bedrijven Tesla en SpaceX. Musk bezit, net als de meeste Amerikaanse topbestuurders, een privéjet en reed in 2000 een peperdure McLaren F1 sportwagen in de prak. Maar verder lijkt hij niet geïnteresseerd in geld. In de zomer van 2021 besloot Musk zelfs zijn zeven huizen in Californië te verkopen, omdat hij af wilde  van ‘al zijn aardse bezittingen’ die hem te veel afleidden van zijn werk. Musk woont nu in een klein huis van 50.000 dollar in het zuiden van Texas, vlakbij de SpaceX-campus. Musk is een vijftiger, maar spreekt als geen ander de taal van de huidige internetgeneratie. Via zijn favoriete medium Twitter communiceert hij met zijn ruim 100 miljoen volgelingen. Zij worden ook wel Musketeers genoemd, of Musk-bro’s. Een fanleger dat elke stap van Musk uitvoerig online volgt – en ook zijn pijlen richt op tegenstanders van Musk, die hij aanpakt via – meestal – Twitter. Musk kan met één tweet eigenhandig de koers van cryptomunten beïnvloeden, bleek al een aantal keer De voorbeelden zijn eindeloos. Zo plaatste Musk een foto van Microsoft-oprichter Bill Gates naast een cartoon van een zwangere man met de tekst ‘in case you need to lose a boner fast’. Democratisch presidentskandidaat Bernie Sanders kreeg de vraag ‘of hij nog leefde’. Een van de grottenduikers die twaalf Thaise schooljongens van de dood redden, werd door Musk een ‘pedo guy’ genoemd. Musk kan met één tweet eigenhandig de koers van cryptomunten beïnvloeden, bleek al een aantal keer. Toen Musk twitterde dat Tesla „grote transacties” op de balans voortaan in cryptomunten zou gaan doen, schoot de koers van bitcoin omhoog. Zijn vrijheid daarin is niet eindeloos, bleek toen in 2018 Musk werd aangeklaagd door de SEC omdat hij had getwitterd Tesla van de beurs te willen halen. Met die tweet, die de koers van Tesla enorm deed stijgen, overtrad Musk de wet. Sinds die zaak moet Musk, als onderdeel van de schikking, al zijn tweets over Tesla officieel laten goedkeuren door vertegenwoordigers van Tesla. Al vrij snel daarna bleek dat Musk, die zijn tweets meestal schrijft op zijn „porseleinen troon” zoals hij het zelf zegt, zich daar niet altijd aan houdt. De zelfverklaarde free speech absolutist laat zich nu eenmaal door niemand wat vertellen.||https://www.nrc.nl//nieuws/2022/07/09/van-rijkste-mens-tot-invloedrijke-twitter-trol-de-zeven-gezichten-van-elon-musk-a4136029
2022-07-09||Sri Lankaanse premier en president kondigen aftreden aan na massale anti-overheidsdemonstraties||Gotabaya Rajapaksa heeft aangekondigd komende woensdag terug te treden als president van Sri Lanka. Dat heeft hij zaterdag volgens persbureau AP aan parlementsvoorzitter Mahinda Abeywardena laten weten. Eerder op de dag werd de ambtswoning van de president bestormd door een woedende menigte betogers. Ook de premier van Sri Lanka, Ranil Wickremesinghe, toonde zich zaterdag bereid om terug te treden. Zijn woning in Colombo werd diezelfde dag in brand gestoken door anti-overheidsdemonstranten. Wickremesinghe had Mahinda Rajapaksa, de broer van de huidige president, twee maanden geleden opgevolgd met als doel de protesten te kalmeren. Als president Rajapaksa woensdag aftreedt, zal er naar alle waarschijnlijkheid een interim-president worden benoemd, die een overgangsregering met daarin alle politieke partijen zal leiden voor een periode van dertig dagen. „Het besluit om op 13 juli af te treden is genomen om een vreedzame machtsoverdracht te waarborgen”, zei parlementsvoorzitter Abeywardena. Hij riep betogers op te stoppen met de gewelddadige demonstraties. In Colombo, de grootste stad en het commerciële centrum van Sri Lanka, vonden de afgelopen dagen grootschalige anti-overheidsprotesten plaats. Zaterdagmiddag wisten demonstranten de presidentiële residentie van Rajapaksa, die niet aanwezig was, binnen te dringen. Om in de woning te komen, zouden demonstranten door een politiebarricade gebroken zijn. De politie heeft traangas en waterkanonnen ingezet tegen de duizenden demonstranten die zich rondom de residentie hebben verzameld. Op beelden die via sociale media werden gedeeld was te zien dat deelnemers aan de protesten veel Sri Lankaanse vlaggen bij zich hadden. Wanneer Rajapaksa de residentie heeft verlaten, is onduidelijk. Volgens bronnen van het Amerikaanse persbureau Reuters is de president vrijdag al in veiligheid gebracht, volgens bronnen van het Franse AFP kon hij de woning „enkele minuten” voor de bestorming verlaten. Niet lang na de eerste berichten over de bestorming deelden lokale media zoals de Engelstalige krant  Daily Mirror (die in maart de printversie annuleerde vanwege een gebrek aan papier) beelden van demonstranten die de ambtswoning bezochten:  Het is al maanden onrustig in Sri Lanka. Het Zuid-Aziatische land kampt, mede door de oorlog in Oekraïne en de nasleep van de coronapandemie, met de zwaarste economische crisis sinds 1948. Prijzen voor levensonderhoud zijn fors gestegen en brandstof is inmiddels zo schaars geworden, dat de regering vorige maand besloot de toevoer ervan tijdelijk te beperken tot essentiële diensten, zoals de gezondheidszorg en het openbaar vervoer.  Eerder deze week waarschuwde het World Food Programme voor de ontstane voedseltekorten op het eiland. Ruim zes miljoen Sri Lankanen (het land heeft een populatie van 21 miljoen) kampen met ‘voedselonzekerheid’, volgens de VN-hulporganisatie heeft ongeveer de helft daarvan noodvoedselpakketten nodig tot december. In het hele land is voedsel steeds minder voorradig. De jonge moeder Nadeeshani, die in de noordelijk gelegen stad Anuradhapura woont, stuurde NRC beelden van lege schappen en marktkramen. „Elke dag zijn spullen en voedsel duurder. Ik weet niet wat ik nog kan kopen als ik voor boodschappen ga. Iedereen heeft hier last van”, schreef zij vrijdag in een bericht.  De demonstraties die in maart in de commerciële hoofdstad Colombo begonnen vanwege de economische malaise, groeiden uit tot algehele anti-overheidsprotesten. Al enkele maanden eisen demonstranten, veelal geweldloos, het aftreden van Gotabaya Rajapaksa. Critici van de regering stellen dat de familie Rajapaksa via nepotisme en frauduleuze overheidsplannen heeft geprofiteerd van het land. Onder druk van de aanhoudende demonstraties traden eerder al familieleden van Rajapaksa af van overheidsposities, zoals de toenmalige premier, Gotabaya’s oudere broer Mahinda. Ranil Wickremesinghe, eerder oppositiepoliticus tegenover het kamp-Rajapaksa, werd in mei aangesteld als nieuwe premier van Sri Lanka. Dat gebeurde daags nadat Mahinda Rajapaksa had toegegeven aan de demonstranten, en na een dag van gewelddadige confrontaties tussen anti- en pro-Rajapaksa-demonstranten en de politie in Colombo. Er werd brand gesticht bij ambtswoningen en de locatie in Colombo waar de meeste demonstranten verzamelden, de boulevard Galle Face, werd schoongeveegd. In het zuiden van het eiland, bij de plaats Hambantota, werd een familiehuis van de machthebbende familie aangevallen.  De boulevard Galle Face, waar de zogeheten ‘Gota Go Gama’, ‘Gotabaya ga naar huis’- demonstraties worden gehouden, op zaterdagmiddag:||https://www.nrc.nl//nieuws/2022/07/09/opnieuw-grote-anti-overheidsprotesten-sri-lanka-president-ontvlucht-huis-a4136028
2022-07-09||Column | Niet de schrijver maar de lezer is kwetsbaar||Er is iets met schrijvers en verlegenheid. Gelukkig zijn schrijvers graag bereid uitgebreid over hun verlegenheid te schrijven en dat schept duidelijkheid; het geeft zelfs enige allure aan het verschijnsel. Het is niet langer alsof de verlegenheid een probleem is, dat moet worden weggenomen: ze wordt in plaats daarvan een kracht, waarop je je onbeschaamd kunt laten voorstaan, omdat ze eruit ziet als een zwakte.  Toen Joan Didion stierf, in december 2021, citeerden veel kranten het voorwoord dat ze in 1968 schreef voor haar essaybundel Slouching Towards Bethlehem. Ze was niet echt geschikt voor het schrijven van zulke literaire essays, waarschuwde ze. Ze was waardeloos in het interviewen van mensen. Ze wilde niet in situaties belanden waarin ze met iemands agent moest praten. Ze durfde nauwelijks te telefoneren. „Mijn enige voordeel”, schreef Didion, en veel necrologieën haalden dit aan, „mijn enige voordeel is dat ik fysiek zo klein ben, zo onopvallend in mijn temperament en zo neurotisch ongearticuleerd dat mensen de neiging hebben te vergeten dat mijn aanwezigheid in strijd is met hun belangen. Wat toch altijd zo is. Het is een ding om te onthouden: schrijvers doen altijd iemand in de uitverkoop.” Hier raakte ze de kern van het verschijnsel. Twee kernen zelfs. Er is die onverstaanbaarheid of onuitgesprokenheid van de verlegen schrijver. Zo ‘neurotically inarticulate’ zijn dat je haast afwezig bent. En daarnaast is er die onverbiddelijke aanwezigheid die parasiteert op de uitgesprokenheid van anderen. Terwijl de schrijver zwijgt, zijn degenen die praten altijd in het nadeel. Een paar jaar geleden richtte schrijver Patrick Gale speciaal voor verlegen schrijvers het North Cornwall Boekenfestival op. In The Guardian schreef hij dat de meeste romanschrijvers aan het introverte einde van het persoonlijkheidsspectrum zitten. „Sluwe toeschouwers van het leven in plaats van luidruchtige toetasters ervan.” In de huidige festivalcultuur hebben ze zichzelf noodgedwongen moeten voorzien van een podiumpersoonlijkheid, maar daarachter kan de sluwe toeschouwer gewoon als vanouds blijven ‘loeren’. Het festival in Cornwall werd klein en intiem gehouden, afgestemd op het lieve deel van dit verhaal, het deel waarin de schrijver delicaat is en verpleging behoeft. Er was een bar en een overvloed aan zelfgebakken cake. Als roken niet zo vreselijk ongezond was geweest, hadden in de artiestenfoyer vast overal sigaretten en sigaren klaargestaan voor de performers; want roken, schrijft Mirjam van Hengel in de Volkskrant bij de dood van Remco Campert, is net als drinken „prettig houvast voor een verlegen zwijger”. Ik stel me zo voor dat in de coulissen bovendien assistenten rondliepen die zorgden dat de schrijvers cake kregen aangeboden indien ze daar zelf niet om durfden te vragen. De weduwe van A.L. Snijders vertelde laatst in een interview dat de schrijver kampte met horeca-angst. „Als hij biefstuk besteld had en hij kreeg vis, durfde hij daar niets van te zeggen.” Niets anders dan pure schuwheid, zei zij. De ober roepen, de rekening vragen: hij durfde het niet. Misschien zouden de assistenten daarom voor alle zekerheid de schrijvers ook eerst thuis moeten ophalen. Om mezelf moed in te praten citeer ik bij literaire bijeenkomsten graag het verhaal dat ik ooit hoorde over Campert, die, aangekomen op het station van de stad waarin hij moest optreden, uit pure verlegenheid rechtsomkeert maakte en weer naar huis ging. Hoe dan ook, bij al deze noodzakelijke zorgzaamheid, de cake, de bar, het houvast, zou je haast vergeten wat Didion opbiechtte over de aanwezigheid van de schrijver. Dat die altijd in strijd is met de belangen van anderen. Dat de schrijver een sluwe toeschouwer is, om festivalorganisator Patrick Gale te citeren, die loert naar de mensen in de omgeving. Verlegen zijn, heeft de schrijver David Foster Wallace in een documentaire gezegd, betekent zo bezig zijn met jezelf dat het moeilijk wordt om in de buurt van anderen te verkeren. Er lijkt daarom goede reden om niet de schrijver in bescherming te nemen maar juist de lezer. Als iemand cake behoeft, is het wel degene die beloerd en bespioneerd wordt, die dreigt te worden leeggezogen, geëxploiteerd, in de uitverkoop gedaan, die in het slechtste geval volstrekt wordt genegeerd. Als iemand kwetsbaar is en broos, is het wel de lezer. Moed is het eerste vereiste voor de schrijver, zeggen de schrijvers. Voor iedere zin moet je je opnieuw zelfvertrouwen aanpraten. Want, o, de ontoereikendheid van de taal en, ach, het besef nooit volledig te worden begrepen. Maar hoeveel durf ook nodig is voor het schrijven, het haalt het niet bij de bemoediging die nodig is voor het lezen, en je zou de lezer er graag veel cake en houvast bij wensen.||https://www.nrc.nl//nieuws/2022/07/09/niet-de-schrijver-maar-de-lezer-is-kwetsbaar-a4135979
2022-07-09||Column | Hoe behoud je lichtheid?||‘De dichter is gevallen”, zei Remco Campert toen hij op zijn 75ste verjaardag, in 2004, onderuit ging in theater De Kleine Komedie en  bij bewustzijn kwam na een hartmassage.   Dit lijkt mij sindsdien het hoogst haalbare: om ook op de meest angstaanjagende momenten een relativerende grap te kunnen maken. Mijn grootste angst is in een situatie te belanden die zo verschrikkelijk is dat er nergens meer om te lachen valt. Na het schokkendste dat mij tot dusver is overkomen, de plotselinge dood van een goede vriend, duurde het drie dagen voor ik weer een grap maakte. De tijd tussen dood en grap was loodzwaar.  Zwaar en licht, het zijn goede woorden om ervaringen mee te categoriseren, net als vol en leeg, in de zin van: vol van betekenis, of betekenisloos. Als je die begrippen op twee assen zet, kun je alles indelen in een matrix. Wat licht is, is niet per se leeg. Dingen kunnen ook vol en licht zijn – dat is het kwadrant waar ik wil zijn.  Het is ook het kwadrant waar het grootste deel van Camperts oeuvre te vinden is. Mijn favoriete verhaal is Alle dagen feest, waarin straalbezopen schrijvers en kunstenaars dansen, van de kast tuimelen en vuurwerk afsteken in het weiland. Alles in het verhaal is terloops en tegelijkertijd absurd en doodgewoon, precies zoals het voelt wanneer je tipsy bent. De dag na het feest komen de hoofdpersonen bij met glazen cognac en borden spaghetti. „Snoekie en Alfred speelden een spelletje schaak en verloren na drie zetten elk hun koningin. Daar moesten ze lang om giechelen. ‘Wat is het toch allemaal om te lachen’, zei Snoekie.” Die laatste zin heb ik vaak in mijn hoofd. Zo lang je lachen kunt, is er hoop. Of zoals Campert dichtte in Metamorfose (1951): „ik heb niet de hoop verloren/ maar de humor/ ik heb de hoop verloren”.  „Remco zag overal lol in. Het liefst van al in tegenslag”, zei Camperts vriend en collega-columnist Jan Mulder deze week in de Gazet van Antwerpen. Die lichtvoetigheid werd in alle Campert-odes deze week met een zekere weemoed omschreven. Alsof we, nu de lichtvoetige dichter de hoek om is geglipt, definitief ten prooi vallen aan de zwaarte.  Dat is geen gekke angst, want juist de laatste tijd mis ik lichtheid in het publieke debat. Milde ironie en relativeringsvermogen à la Campert lijken uit de mode. Hoe komt dat, vraag ik me af. Zijn wij veranderd, of ligt het aan de wereld?  Campert zelf zou mogelijk het tweede zeggen. In de columnbundel Mijn eenmanszaak (2009) schreef hij  te vrezen dat de toekomst alleen maar rampen zal brengen. Ja, die waren er vroeger ook, maar ze leken toen verder weg en bovendien overkomelijk: „De wereld leek redbaar. In die gedachte zie ik nu minder heil.” Dit had ook implicaties voor hemzelf, lezen we elders in de bundel. „Heftige maatschappelijke gebeurtenissen lenen zich niet erg voor het soort column dat ik probeer te schrijven. (…) Sinds de varkensgriep omgedoopt is tot de Mexicaanse griep en zich officieel over de wereld aan het verspreiden is, vind ik geen reden meer om er jolig over te doen.” Hoe heftiger de maatschappelijke gebeurtenissen, hoe minder ruimte voor joligheid – dat was ook duidelijk in Camperts bundel Open ogen (2018), met gedichten over de oorlog in Syrië, aanslagen in Parijs en Zaventem en vluchtelingen in Nederland. Daarin was het beslist niet meer „allemaal om te lachen”; de lichte toon was verdwenen. „De wereld kwam niet eerder zo hard binnen in de gedichten van Remco Campert”, aldus de achterflap. Zijn bijna-doodervaring in De Kleine Komedie kon Campert relativeren, de vluchtelingencrisis niet. De lichtvoetigheid liep tegen een muur op. Misschien is het gewoon simpeler om lichtvoetig te staan tegenover zaken waaraan je toch niks kunt doen, zoals onze sterfelijkheid en de absurditeit van het alledaagse leven, en wordt zo’n houding moeilijk wanneer er onrecht in het spel is. Dan kunnen we er immers ook voor kiezen om in actie te komen, in plaats van de boel te relativeren. Een lichtvoetige houding heeft iets onthechts: door te lachen houd je je zorgen op afstand. Maar wie zich wil engageren, moet die zorgen juist vastpakken.  Hoe kun je het lichte behouden als de wereld steeds harder binnenkomt? Ik weet niet of Campert daar uitkwam. Ik zelf in elk geval nog niet.  Floor Rusman (f.rusman@nrc.nl) is redacteur van NRC||https://www.nrc.nl//nieuws/2022/07/09/hoe-behoud-je-lichtheid-a4136014
2022-07-09||Column | Stilletjes is het verbod om zwanger te worden ingevoerd||
		Iedere week schrijft wetenschapper Rosanne Hertzberger over de raakvlakken tussen wetenschap en het dagelijks leven.
	 

							Iedere week schrijft wetenschapper Rosanne Hertzberger over de raakvlakken tussen wetenschap en het dagelijks leven.
						
 
Ze is initiatiefnemer en bestuursvoorzitter van Stichting Crispatus, waar een vrouwenonderzoekscollectief een vaginaal probioticum ontwikkelt. Sinds 2017 doet ze onderzoek naar het metabolisme van vaginale melkzuurbacteriën in het Systems Biology Lab aan de VU Amsterdam. 
Eerder was ze als postdoctoraal onderzoeker werkzaam bij de afdeling moleculaire microbiologie van Washington University (St. Louis, Missouri, USA) en deed ze in samenwerking met Nestle Research Center promotie-onderzoek bij SILS, UvA & NIZO Food Research. Ze publiceerde twee boeken:  ‘Het Grote Niets – waarom we te veel vertrouwen hebben in de wetenschap’ (2019) en ‘Ode aan de E-nummers -Waarom e-nummers, kant-en-klaar-maaltijden en conserveermiddelen ons leven beter maken‘ (2017). 
Meer over Rosanne Hertzberger is  te lezen op haar site. 
 Ze is initiatiefnemer en bestuursvoorzitter van Stichting Crispatus, waar een vrouwenonderzoekscollectief een vaginaal probioticum ontwikkelt. Sinds 2017 doet ze onderzoek naar het metabolisme van vaginale melkzuurbacteriën in het Systems Biology Lab aan de VU Amsterdam.  Eerder was ze als postdoctoraal onderzoeker werkzaam bij de afdeling moleculaire microbiologie van Washington University (St. Louis, Missouri, USA) en deed ze in samenwerking met Nestle Research Center promotie-onderzoek bij SILS, UvA & NIZO Food Research. Ze publiceerde twee boeken:  ‘Het Grote Niets – waarom we te veel vertrouwen hebben in de wetenschap’ (2019) en ‘Ode aan de E-nummers -Waarom e-nummers, kant-en-klaar-maaltijden en conserveermiddelen ons leven beter maken‘ (2017).  Meer over Rosanne Hertzberger is  te lezen op haar site.  

								Meer artikelen van Rosanne Hertzberger
							
 Toen de eerste berichten verschenen dat rechters vrouwen met psychiatrische problematiek sinds vorig jaar verplichte anticonceptie opleggen, dacht ik een belangrijk debat te hebben gemist. Was ik te druk geweest met corona? Had ik onder een steen geleefd? En wat was de inbreng van de ChristenUnie in dit debat? Van D66? Sinds wanneer was een parlementaire meerderheid hier voor?  Ik had niets gemist. Er was geen debat geweest. De nieuwe praktijk is een gevolg van enkele omvangrijke en complexe wetten die ‘afgedwongen zorg’ regelen en sinds 2020 van kracht zijn.  Kennelijk bieden de wetten genoeg ruimte aan rechters om psychotische, verslaafde, verstandelijk beperkte of anderszins ‘onmachtige’ vrouwen te laten injecteren met hormonen of een onderhuids staafje bij hen te implanteren dat de eisprong stillegt en de vruchtbaarheid doet afnemen. Achter de schermen overwoog men nog wel een apart wetsvoorstel in te dienen, maar een parlementaire meerderheid voor zo’n wet was behoorlijk onzeker. Bovendien boden de nieuwe wetten, zonder dat iemand in de Eerste of Tweede Kamer of in de media daarvan op de hoogte schijnt te zijn geweest, dus voldoende ruimte voor de invoering van deze maatschappelijk uiterst gevoelige maatregel.  Er verschenen kennelijk wel motivaties, in juristenbladen die niemand leest, waarin mensen als oud-kinderrechter Cees de Groot betogen dat die prikpil niet alleen moeders tegen zichzelf moet beschermen, maar ook kinderen tegen een bij voorbaat kennelijk kansloos geacht bestaan. Ik vraag me af of en hoe deze maatregel had standgehouden in een echt, inhoudelijk debat. We achten een foetus in de eerste 24 weken na conceptie niet beschermenswaardig en daarbij, na de geboorte ligt de zorgplicht voor het kind niet alleen bij de moeder. We geven vrouwen terecht recht op lichamelijke integriteit, recht op voortplanting en zelfbeschikking over het eigen zwangere of vruchtbare lichaam.  Het bijzondere hiervan is dat zowel de recente uitspraak van het Amerikaanse Hooggerechtshof, om het landelijk abortusrecht af te schaffen, als deze verplichte anticonceptie in wezen een andere kant van dezelfde medaille zijn: de impliciete plicht van een moeder om voor haar ongeboren kind te zorgen. Beide keren doet de staat een greep in de vrouwenbuik: in Amerika met een verplichting een zwangerschap uit te dragen, in Nederland met een verbod om zwanger te worden. Zo’n verbod is tijdelijk, betogen voorstanders: zes maanden, met optie op verlenging. Maar wie de wachtlijsten in de GGZ kent, zeker voor deze doelgroep, weet dat verlenging op verlenging volgt – tot de menopauze het werk van de rechter overneemt.   En zoals wel vaker bij medisch-ethische debatten wijzen voorstanders naar allerlei schrijnende casuïstiek, naar diverse voorbeelden van verwaarlozing en verslaving bij gezinnen met multi-problematiek. Ja, daar is zwangerschap absoluut onwenselijk, daar kunnen  vriend en vijand het wel over eens worden. Maar het probleem is dat deze wetgeving, pardon rechtelijke gewoonte, straks om meer gaat dan alleen schrijnende casussen. Ook euthanasie begon met gevallen waarover wij het allemaal eens konden worden: wakkere, heldere, zelfbewuste, doodzieke mensen met uitzichtloze pijn. Lang bleef die euthanasiepraktijk binnen deze grenzen, tot het vlak begon te hellen en een verpleeghuisarts op basis van een oude wilsverklaring heimelijk een slaapmiddel door de koffie roerde.  Over deze onderwerpen moeten we een echte, open uitwisseling van argumenten voeren, met volksvertegenwoordigers die inhoudelijk met elkaar in debat gaan, waarna de meerderheid wint. Maar de voldongen feiten die op Den Haag neerdalen, hollen een debat uit. Het is al elders besloten; in Brussel, door de Raad van State of door een wetenschappelijk instituut. Een ministerieel stikstofreductie-kaartje werd gebaseerd op een wetsvoorstel dat, zo blijkt na vragen van Kamerlid Pieter Omtzigt, pas in 2023 naar de Kamer wordt gestuurd. De verplichte anticonceptie is precies zo’n voorbeeld: een complexe wet blijkt achteraf ruimte te bieden voor een uiterst politiek en maatschappelijk gevoelige praktijk. En dan? Men haalt de schouders op en zegt: je kunt debatteren tot je een ons weegt, maar je hebt het ermee te doen.  In Nederland wordt heel wat af gerommeld, gehosseld en geïmproviseerd. Dat blijkt telkens weer. En misschien vonden we dat een tijdlang wel best. Omdat we de doenerigheid en douwerigheid wel op prijs stelden (‘getting things done’); omdat de democratie en de rechtsstaat ons niet veel konden schelen; omdat we er vertrouwen in hadden dat de uitvoerende ambtenaren, artsen en  juristen geen gekke dingen deden. Dat vertrouwen is weggeëbd. De tolerantie voor het gerommel ook. ||https://www.nrc.nl//nieuws/2022/07/09/stilletjes-is-het-verbod-om-zwanger-te-worden-ingevoerd-a4135978
2022-07-09||Wat vindt NRC | Het moet met minder.  De aarde vraagt er om||In de klimaatrapporten van de Verenigde Naties staat het tegenwoordig al bijna als een gegeven: we moeten af van het huidige beperkte paradigma van economische groei. Alleen zo zijn diersoorten te behouden, kan voorkomen worden dat de aarde uitgeput raakt. Zolang groei het paradigma blijft, zal de mens in sneltreinvaart de bestaanszekerheid van alles en iedereen op aarde ondermijnen. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 De kennis over de effecten van de overconsumptie is inmiddels ruimschoots voorhanden. Over minder dan drie weken, op 28 juli, beleeft de wereld Earth Overshoot Day, de dag in het jaar waarop de mensheid heeft opgebruikt wat de aardbol op jaarbasis te bieden heeft. De maanden daarna leeft de mensheid dus op de pof, om aan het eind van het jaar in totaal de grondstoffen van 1,75 aarde te hebben verbruikt. For the record: dat kan niet goed gaan en toch gebeurt het al ruim 50 jaar. In 1971 verbruikte de mensheid voor het eerst meer dan de aarde kon leveren. Waarom lukt het dan niet om het gedrag van mensen daadwerkelijk aan te passen? Dat thema stond centraal in de briljante film Don’t Look Up, waarin de klimaatramp is vervangen door een aanstormende komeet die de aarde bedreigt (wie gaat er immers naar de bioscoop voor een film over het klimaat). De boodschap is even helder als zorgelijk: de mens kijkt liever weg dan dat hij het onheil aangaat. In een van de artikelen die de serie ‘Minder’ die NRC deze weken publiceert, wordt ingegaan op dat onvermogen. De mens blijkt slecht toegerust voor een dreiging die zich langzaam voltrekt, complex is en zich niet manifesteert als een duidelijk te onderscheiden tegenstander. Als een benodigde gedragsverandering dan ook nog geen direct voordeel oplevert, wordt het lastig de meeste burgers uit eigen beweging mee te krijgen. Toch zal er iets drastisch moeten gebeuren. Tech-optimisme lijkt een pijnloze uitweg. Innovaties, van nieuwe vormen van energie-opwekking, het afvangen en opbergen van het surplus aan koolzuurgas tot aan kunstmatige klimaatbeïnvloeding kunnen alle mogelijk zijn. Of technieken en methodes om hetzelfde peil van welbevinden te bereiken met steeds minder grondstoffen en energie. Zoals de medische wereld ook iedere keer in staat blijkt nieuwe ziektes te genezen, zo kan de mensheid een deel van de klimaatproblemen misschien ook technologisch oplossen.  Maar het zou naïef zijn daar volledig op te gokken, om twee redenen. Stel dat het niet lukt om op tijd een oplossing te vinden, dan is het hoe dan ook te laat om nog daadwerkelijk het tij te keren als we daarachter komen. En twee: ook al lukt het om bijvoorbeeld geen fossiele brandstoffen meer te gebruiken, de CO2-uitstoot omlaag te brengen en alternatieve energiebronnen aan te boren, dan nog consumeren we te veel. Zo lang de mensheid meer weghaalt van de aardbol dan die aardbol kan regenereren, zijn we gedoemd om uiteindelijk te verliezen.  Het zal dus hoe dan ook minder moeten, althans, voor de landen die nu meer dan hun eerlijke deel verbruiken. Matiging in het rijke westen kan en moet ruimte opleveren voor landen die tot nu toe achterblijven in welvaart. Alleen door hen meer ruimte te bieden als het gaat om CO2-uitstoot en het verbruiken van biocapaciteit kunnen zij hun beentje bijtrekken. Want tot nu toe geldt de keiharde wet dat economische groei gepaard gaat met meer verbruik en vervuiling. Toch is het onmogelijk mensen in landen met een veel lagere welvaart de mogelijkheid te ontzeggen het leven te leiden waar hun tegenvoeters in landen met een hoog inkomen sinds jaar en dag aan gewend zijn. Politiek kwam tot nu toe neer op het herverdelen van welvaartsgroei. Hoe moeilijk het is om een minder groot beslag op milieu en omgeving te verdelen blijkt dezer dagen onder meer bij het stikstofdossier in Nederland. Internationaal is die uitdaging nog groter. Beleid is nodig. En niet alleen voor 2030, 2040 of 2050, maar ook acuut. Van de burger kan uit eigen beweging geen volledige gedragsverandering worden verwacht. Een overheid kan de problemen niet overlaten aan de krachten van de vrije markt alleen. En een herverdeling van de pijn kan alleen via een democratische weg. Het zal de komende jaren aankomen op het aanpassen van de prikkels in het systeem. Alleen op die manier kan de draai naar minder worden ingezet. Afscheid nemen van het paradigma van economische groei kan een route zijn die daarbij helpt. Opmerkelijk is dat al in 2019 132 landen hun handtekening zetten onder een VN-rapport over biodiversiteit dat exact dat bepleitte. De kennis is er, de wil is er. Nu de maatregelen nog om daadwerkelijk de draai te maken. ||https://www.nrc.nl//nieuws/2022/07/09/het-moet-met-minder-de-aarde-vraagt-er-om-2-a4135982
2022-07-09||Column | Tom-Jan Meeus stopt met zijn politieke columns. Want steeds vaker dacht hij: let maar even wat minder op Den Haag||Een paar weken terug zat ik in een panel van het Reuring!Café. In een zaal aan de Haagse Prinsessegracht bespreken hoge ambtenaren daar elke maand hoe het toegaat in hun vak.  Het zijn bijeenkomsten met een clubgevoel, ze zijn openbaar,  ik ging er de laatste tien jaar geregeld luisteren. Huisband The Wizards of AZ speelt covers en de gastheer, Mark Frequin, werkte als topambtenaar op een reeks ministeries. Een ware insider. Ik was door tijdgebrek slecht voorbereid, maar het panel bleek te gaan over een zin op pagina één van het coalitieakkoord, waarin stond dat Rutte IV een „rechtvaardige overheid” nastreeft.  Een treffende invalshoek om te illustreren hoe gemakkelijk er ongelukken tussen politici en ambtenaren ontstaan. Want inderdaad: hoe kan een ambtenaar ooit vaststellen wat de coalitie – of de hele politiek – onder rechtvaardigheid verstaat? Dat is van oudsher hét strijdpunt in vrijwel elke democratie.  Zelfs als je het alleen coalitiefracties had gevraagd, zou je al snel de weg zijn kwijtgeraakt. De één zou beginnen over terugdringing van abortus, de ander over minder belasting, de derde over meer windmolens.  Dus na anderhalf uur debat, waarbij ik vooral genoot van mede-panellid en hoogleraar wijsbegeerte Gabriël van den Brink, realiseerde ik me nog beter hoever politiek en ambtenarij, twee pijlers onder het landsbestuur, van elkaar verwijderd zijn geraakt.  Want de lichtzinnigheid waarmee de invloedrijkste politici in een dragend document een doel formuleerden dat geen ambtenaar bevredigend kan uitvoeren, laat natuurlijk iets pijnlijks zien: dat het geen toeval is dat de machinekamer van de macht zo vaak hapert. Toen ik tien jaar geleden deze rubriek begon, had ik net een boek over mijn jaren als correspondent in de VS afgerond. Hoofdstuk één schetste het gemak waarmee een man die toen bekendstond als vastgoedbaas, Donald Trump, de ene halve waarheid na de andere op de nieuwsagenda kreeg. Zijn meningen waren feiten. Het boek was zó somber over de polarisatie in de VS dat geen hond het kocht. Het aanzien van politici was er in verval, en ze probeerden van betekenis te blijven door privékeuzes van mensen te politiseren. Je had progressief en conservatief bier, Democratische en Republikeinse kerstbomen.  Het resultaat: nodeloos veel politiek en te veel zwak bestuur.  Dit zat in mijn hoofd toen ik januari 2012 het Binnenhof opliep, en de gelijkenissen met de VS waren niet te missen. De val van Rutte I, voorjaar 2012, illustreerde dat ook hier het bestuur verzwakte: Den Haag had vijf kabinetten in tien jaar versleten. En ook hier werden privékeuzes gepolitiseerd – van paaseitjes tot en met hoofddoekjes. Op advies van electoraal onderzoeker Josse de Voogd selecteerde ik een electoraal representatieve wijk in Woerden. Bij het rondwandelen kwam ik ook daar ergernis over het teveel aan politiek tegen: mensen wilden niet wéér verkiezingen. Ze wilden een regering die regeerde. Zo besloot ik mijn aandacht vooral te richten op de kunst van het besturen. Minder op boze Kamerleden die spraken van onderste stenen die boven moesten. Ik wilde weten hoe de eisen die de Kamer stelde in de Haagse binnenkamer tot besluiten leidden, en welke ambtenaren, lobbyisten, adviseurs en maatschappelijk betrokkenen dan doorslaggevend waren.    Dat werd deze rubriek: breng de personen en mechanismen in beeld die Haagse besluiten beïnvloeden. Zoals Machiavelli (De heerser, 1513) schreef: „Om de intelligentie van een leider in te schatten, kijk je om te beginnen naar de mensen die hem omringen.” Dus liep ik zo veel mogelijk van dit soort mensen af, en na een tijdje had ik wel een idee: Den Haag is een wereld die niet bestuurt maar wordt gestuurd, vooral door maatschappelijke en commerciële belanghebbenden. Je kon erop neerkijken, je kon ook zeggen: dit is dus polderen.   Maar er was iets bijgekomen. Een monster, iedereen had er vrees voor. Het kon je aanvallen zonder dat je het zag aankomen. Het kon je breken. Het was: de mediawerkelijkheid. De mediawerkelijkheid zou uiteindelijk ook de reputatie van het bestuur aantasten – en de verhouding tussen politici en ambtenaren.  Het begon in de politiek: de doorbraak van Pim Fortuyn was door middenpartijen geïnterpreteerd als een lesje in marketing. De geheimtaal verdween uit Den Haag. Politici moesten praten in korte zinnen en woorden met weinig lettergrepen. Ze kozen één of twee thema’s en herhaalden hun uitspraken (de ‘kernboodschap’) eindeloos. Politiek als reclame. Ik merkte het toen het niet lukte in gesprek te komen met een bekend D66-Kamerlid. Na talrijke pogingen stuurde hij een sms: een „quootje” dat ik mocht gebruiken. Hoe inzichtelijk: de rol van de dagbladjournalist teruggebracht tot postbus. Bij ministeries ging het verder. Op sociale media waren zij ‘omgevingskennis’ gaan verzamelen, zoals een geoefende social media watcher me ooit uitlegde. In Den Haag had je er gespecialiseerde bureaus voor. Ze traceerden beginnend protest tegen maatregelen, en als het verzet groeide, informeerden ze de departementsleiding: elke nieuwe mediawerkelijkheid moest meteen gesignaleerd worden. De angst om de regie te verliezen was enorm. Aan een bewindspersoon die nieuw beleid presenteerde, stuurden ambtenaren en woordvoerders  ‘Q&A’s’: voor elke mogelijke mediavraag een aanbevolen antwoord. Het verklaarde de opkomst van het prefab-vraaggesprek, foutloos maar zielloos. Al die controledrift deed ook iets anders: het stimuleerde argwaan bij reporters, ik had dat zelf ook.  Helemaal toen je in affaires zag, ik merkte dit voor het eerst rond de Teevendeal vanaf 2014, dat ook ambtenaren zich hieraan stoorden: als een minister in de problemen zat werd de mediawerkelijkheid met steun van woordvoerders en bevriende Kamerleden opgepoetst. Feiten verfraaien, feiten vergeten: zelfcensuur uit zelfbescherming. Het Toeslagenschandaal liet niet alleen zien dat ook ministeries te veel politiek waren gaan produceren. Het veroorzaakte na de val van Rutte III ook dat het landsbestuur aanzien bij de eigen burgers verloor. Zo ging het de laatste jaren vaker mis. Over de mondkapjesdeal met Sywert van Lienden hoorde je op ambtelijk VWS vergelijkbare klachten. Het Toeslagenschandaal escaleerde óók omdat de hoogste ambtenaren van het moederdepartement van Financiën bewindslieden beschermden, terwijl uitvoerende ambtenaren zagen dat gepresenteerde feiten incompleet waren om de mediawerkelijkheid goed te houden.  Het liet niet alleen zien dat ook ministeries te veel politiek waren gaan produceren. Het veroorzaakte na de val van Rutte III over het Toeslagenschandaal ook dat het landsbestuur aanzien bij de eigen burgers verloor.  Verhoudingen veranderden. Zelfs ambtenaren markeerden – een zeldzaamheid – bij de start van Rutte IV openlijk hun rol in de machinekamer van de macht: Mark Frequin vertelde me dat nieuwe bewindslieden „meer tegendruk” konden verwachten. Niet „vanzelf meebuigen”. Vaker nee zeggen. „Geen ‘ja, mits’ meer; dan onthoudt de minister alleen het ja”, zei Frequin. „Daar zijn we vaak genoeg nat op gegaan.” Het politieke bestuur had zichzelf verzwakt – en werd onvoorspelbaar. In korte tijd deden zich enorme beleidsveranderingen voor. Decennia álles doen om de hoofdvestiging van Shell en Unilever in Nederland te houden. Dan in één jaar beide bedrijven verspelen. Decennia álles doen voor de groei van Schiphol. Ineens kiezen voor mingroei. Decennia álles doen voor een hogere productie van de intensieve veehouderij. In enkele jaren overgaan tot krimp. Een instabieler bestuur – een instabieler land. Ook de pikorde onder Haagse beïnvloeders veranderde. Toen ik na 2012 mijn eerste rondgang langs invloedrijk Den Haag afrondde, was me wel duidelijk op wie je moest letten. Niemand had meer beleidsinvloed dan Niek Jan van Kesteren, destijds een jaar of dertig de toplobbyist van VNO-NCW. Een aimabele man die elke nis in Den Haag kende en wist dat je moet geven om te kunnen nemen.  Niemand kon de machtigste politici verfijnder een kabinet inpraten dan Herman Tjeenk Willink, in bijna elke formatie onmisbaar.  En zelden doorzagen mensen hoe Haagse relaties in elkaar zaten: in de ministerraaddebatten van Rutte III over corona stonden de bewindslieden Kajsa Ollongren (Binnenlandse Zaken, D66), Eric Wiebes (Economische Zaken, VVD) en Hans Vijlbrief (Belastingen, D66) geregeld tegenover ‘de witte jassen’. In 2004-2007 werkten zij hecht samen als ambtenaren op Economische Zaken.  Zo had je meer namen en netwerken, maar het waren allemaal mensen uit de binnenwereld. En ineens zette de buitenwereld een voet tussen de deur.  Marjan Minnesma van Urgenda forceerde naleving van de klimaatafspraken uit het Parijsakkoord via de rechter. Valentijn Wösten, eigenaar van de eenmanszaak Wösten juridisch advies, was het juridische brein van de natuurbeschermers die de stikstofuitspraak van de Raad van State in 2019 afdwongen. Invloed was niet alleen meer een zaak van informele contacten – ook van openbare confrontatie. Buitenstaanders waren de nieuwe insiders, de publieke opinie was de nieuwe elite. Als je nadien lobbyisten sprak over hun Haagse werk hoorde je vaker: we zetten eerst druk via de media. Sommige politicologen zagen de versplintering als blijk van democratische vooruitgang, maar de praktijk duidde er niet op. Luidruchtigheid werd zo een entreebewijs in Den Haag. Tijdens corona drukten antivaxxers, 10 procent van de bevolking, met hun agressieve protesten een zwaar stempel op de debatten. De laatste weken zag je hetzelfde met de boeren.  Het verzwakte bestuur kon alleen toekijken.  Ook in de Kamer klonk vaker de taal van het straatprotest: verruwing, wilde beschuldigingen, ruzies op de vloer van de nationale vergaderzaal.  Sommige politicologen zagen de versplintering als blijk van democratische vooruitgang, maar de praktijk duidde er niet op. Twintig fracties met profileringsdrang produceren voortdurend te veel politiek: Kamerleden die met de vreemdste fratsen de aandacht op zichzelf vestigen.  De energie zat rechts van de VVD, bij partijen die compromisloosheid vaak als uitgangspunt namen. Ze waren vooral destructief. Ze dwongen gematigd-rechtse partijen indirect tot samenwerking met progressievere partijen, waarna ze die samenwerking eindeloos attaqueerden.  Toch wenkte er een enorme kans voor deze stroming. Voor het eerst in zijn premierschap worstelde Mark Rutte met zijn populariteit, het maakte de VVD kwetsbaar, en partijen als CDA en D66 maar ook PVV en FVD leken voor VVD-kiezers amper een alternatief.  Dus vooral Joost Eerdmans (JA21), Caroline van der Plas (BBB) en een eventuele partij van Pieter Omtzigt hadden hier mogelijkheden. Interessant genoeg alle drie voormalige CDA’ers (het zei misschien ook iets over die partij). En met de oorlog in Oekraïne, recessievrees en een energiecrisis met zeer negatieve koopkrachteffecten op komst, was een electorale ineenstorting van de dragers van het bestel allang niet ondenkbaar meer.  Dan kon nieuw rechts zomaar de grootste stroming worden. De stroming die als geen ander in staat was politiek te vervormen tot enorme bedreigingen die nooit uitkomen (De EU! Soros! Het WEF!) maar daarom ook nooit verdwijnen. Eindeloze spektakelleegte. Nodeloos veel politiek en veel zwak bestuur: Nederland is geen Amerika, verre van, maar de trend is hetzelfde.  En na tien jaar merkte ik dat ik er vaker  bij stilviel. Ik miste matigheid in Den Haag. Het besef dat het compromis de hoogste vorm van beschaving is.  Ik begon dingen te denken die een politiek journalist niet hoort te denken: dat politiek, ook omdat het vaak een mengvorm van informatie en amusement is geworden (‘en dan nu een filmpje’), misschien te veel aandacht krijgt. Onzinnige ideeën in het huidige medialandschap. Jaren stond boven deze rubriek: ‘Op wie moet je letten om Den Haag te begrijpen?’ Dus toen ik mezelf laatst voor de zoveelste keer vertelde dat het beste voor Den Haag zou zijn als mensen minder op Den Haag letten, nam ik in mijn hoofd het besluit waarvan dit stuk het eindresultaat is.   
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/09/tom-jan-meeus-stopt-met-zijn-politieke-columns-want-steeds-vaker-dacht-hij-let-maar-even-wat-minder-op-den-haag-2-a4135996
2022-07-09||Vertrouwen in  de overheid krijgt een nieuwe deuk||De belangrijkste uitweg uit de boerencrisis loopt via het brede   midden van de redelijke boeren. Probeer die los te weken van de radicalen die met hun ‘trekkeracties’ het nieuws bepalen, zeggen onderzoekers die de laatste jaren antidemocratische onderstromen in de samenleving in kaart brachten.  Daarbij helpt het om als overheid expliciet sorry te zeggen voor het landbouwbeleid van de afgelopen decennia, niet op elk incident te reageren en wetsovertreders hard aan te pakken. Blokkades, brandstichting, vernieling en een politieman die dinsdag op een voorbijrijdende trekker schoot: de kloof tussen protesterende boeren en gezag lijkt almaar dieper te worden. Hoe is die te overbruggen, en ondermijnt het boerenprotest de democratie? Cruciaal bij het voorkomen van deze  ondermijning  is „aansluiting te  zoeken  bij  groepen waarmee zaken valt te doen”,  zegt Paul Dekker, tot en met 2020 onderzoeker van het Sociaal en Cultureel Planbureau en hoogleraar gedragswetenschappen in Tilburg. „En isoleer  de mafiose types door die hard aan te pakken.” Waarschuw niet voor een burgeroorlog met de boeren  zoals ChristenUnie-leider Gert-Jan Segers deed,   voegt Ron van Wonderen van het  Verwey-Jonker Instituut daaraan toe. „Daarmee drijf je de boeren  op een hoop. Steek als overheid de hand in eigen boezem en durf sorry te zeggen voor het landbouwbeleid van de afgelopen decennia  dat tekortschoot.” De democratie geniet nog steeds veel steun onder de bevolking, maar er bestaat onmiskenbaar een onderstroom van ondemocratisch ongenoegen en ongeduld, ook bij bestuurders, blijkt uit de onderzoeken van Dekker en Van Wonderen. Het gevoel dat  problemen groot en urgent zijn, bijvoorbeeld   het klimaat, kan leiden tot het verlangen experts meer ruimte te geven omdat democratisch gekozenen er een potje van maken. Bestuurders kunnen ook ongeduldig worden en proberen de oppositie een toontje lager te laten zingen.  Het Verwey-Jonker Instituut schreef in februari: „Een aanzienlijke minderheid is bereid om voor urgente en complexe problemen de parlementaire democratie tijdelijk ter zijde te schuiven.” In  SCP-onderzoek uit 2016  betoonde 51 procent van de ondervraagden zich voorstander van een regering van experts. De keuze voor Remkes die ook nog eens eerst op vakantie ging, was een valse start Paul Dekker, hoogleraar  De vraag is of het boerenprotest en de impasse rond het stikstofdossier het verlangen naar meer experts en minder oppositie versterkt. De kans daarop bestaat, volgens Ron van Wonderen, als crises als de huidige  zich blijven opstapelen en door-etteren. „Burgers willen een competente overheid die belangrijke problemen oplost. De aanpak van de stikstofcrisis oogt niet competent. Daar  komt het verlies aan vertrouwen bij als gevolg van de Toeslagenaffaire, het Groningse gasdossier, en, voor sommigen, de aanpak van de coronacrisis.”  Hoogleraar  Dekker: „De stijgende  inflatie, de woningcrisis, het tekort aan zorgpersoneel en  IC-bedden waardoor patiënten naar Duitsland moeten worden gestuurd: ze verklaren  misschien waarom burgers niet automatisch aan de kant van de overheid gaan staan in het conflict met de boeren. Integendeel, sommigen sluiten zich zelfs bij hun acties aan, zoals de vissers.”  De opstelling van de oppositie kan ook een rol spelen in de koers van de democratie, blijkt uit de genoemde onderzoeken. Jaagt die onvrede aan, of helpt de oppositie juist het protest dempen?  Caroline van der Plas van de BoerBurgerBeweging (BBB)  kreeg kritiek van onder meer de coalitiepartijen omdat ze twijfel zaaide  over wetenschappelijk onderzoek naar stikstofmetingen, en daarmee onvrede zou aanjagen.  Van Wonderen deelt die kritiek, maar vindt ook dat Van der Plas de belangrijke rol heeft van  „politicus die bestaande onvrede  kanaliseert, zoals Pim Fortuyn  dat eerder deed. Kennelijk weet zij die onvrede in het parlement goed te verwoorden. Ze staat niet voor niets hoog in de peilingen.”  Paul Dekker: „Zij trekt daarbij ook grenzen en dempt daarmee het protest. Haar waarschuwing richting boeren ‘kom niet bij de minister thuis’ vond ik vrij helder.”  De hoogleraar vindt dat  publiek en media de heftigheid van de boerenacties ook niet moeten overdrijven.  „Bij sommige krakersacties in de jaren tachtig werd van driehoog een koelkast naar de politie gegooid. Die acties waren aanmerkelijk heftiger. We schrikken tegenwoordig wel erg snel. In onze enquêtes zeiden burgers soms ook heel boze dingen. Als we hen  belden, bleek dat  ze hun reacties extra zwaar hadden aangezet. ‘Anders word je niet gehoord’, zeiden ze.” Olie op het vuur was deze week het voornemen van het Rijk om, naast Ter Apel,  een tweede aanmeldcentrum voor asielzoekers te openen op voormalig boerenland in het dorp Bant in de gemeente  Noordoostpolder. Sommige agrariërs dachten toch al dat ze plaats moesten maken voor vreemdelingen, en helemaal niet moesten vertrekken voor een overmaat aan stikstof. „Vooral een ongelukkig toeval”, zegt Van Wonderen over de timing. Wat volgens hem wel beter had gekund was de communicatie. Raad en dorpsbewoners toonden zich  overvallen door het plan. „Dan maak je het protest onnodig groter”, aldus de onderzoeker.    Begin deze week werd oud-minister Johan Remkes (VVD)  door het kabinet naar voren geschoven om „het gesprek met de boeren op gang te brengen”. Dit had niet het  beoogde dempende effect, integendeel. De ene na de andere boerenorganisatie, inclusief het gematigde LTO Nederland, zei niet met Remkes om tafel te willen. In 2020 had Remkes immers als voorzitter van een ‘stikstofcommissie’ de weg gebaand  voor de  ingrijpende kabinetsplannen van nu.  „De keuze voor Remkes die ook nog eens eerst op vakantie ging, was een valse start”, zegt hoogleraar  Dekker. „Hij mist  het vertrouwen van veel boeren.  Waarom moeten we trouwens altijd bij oude mannen te rade gaan? Bij de kabinetsformatie gebeurde dat ook al met  Herman Tjeenk Willink. Een zwaktebod!” Onderzoeker Van Wonderen gaat na alle tumult uit van „een beperkt mandaat voor Remkes”.  Hij zou dat toejuichen. Van Wonderen mist namelijk de provincies die volgens hem nu al een actieve rol kunnen  spelen in het gesprek met de boeren. „Laat de provincies  dialoogtafels of burgerberaden inrichten om met  boeren in de regio in gesprek gaan. Agrariërs die daar niet aan mee willen doen, isoleren zichzelf.”  Aanhoudende blokkades door boeren van  distributiecentra leidden deze week tot lege schappen en tientallen miljoenen euro’s schade bij supermarkten, aldus de brancheorganisatie. Dinsdagavond werd door de politie gericht geschoten bij een boerenprotest in Heerenveen.      ||https://www.nrc.nl//nieuws/2022/07/09/vertrouwen-in-de-overheid-krijgt-een-nieuwe-deuk-a4136017
2022-07-09||Deze cryptocrash sleept iedereen met zich mee||Buiten is het zomer, in de cryptowereld huilt een gure wind bij temperaturen ver onder het vriespunt. Bitcoin, de grootste cryptovaluta, kelderde in waarde van bijna 70.000 dollar in november vorig jaar tot zo’n 20.000 dollar in de afgelopen weken. Nummer twee, ethereum, maakte een soortgelijke koersval door. En zo zijn er nóg bijna 10.000 cryptomunten die in elkaar stortten, rijp en groen.   Al met al is van de recordwaarde van al die  crypto’s bij elkaar,  begin november nog 2.627 miljard euro, slechts een derde over. Wat betekent dat? Stort het bouwwerk verder in, of veert de sector op – zoals al eerder gebeurde? Deze cryptowinter lijkt anders dan de vorige. Niet alleen de beleggers voelen de pijn. Ook de ontluikende economie rond deze digitale valuta, lijdt mee. Wie zijn de slachtoffers van de cryptowinter? Late instappers, vanaf begin 2021, zitten op de blaren. De grootste groep gebruikers van crypto-handelsapps zijn van oudsher mannen jonger dan 35 die niet terugschrikken voor risico’s. Maar vorig jaar stapten ook een hoop nieuwe  gelukzoekers in, die bang waren een fortuin mis te lopen.   Mensen die al langer in bitcoin of ether zitten, hebben hooguit minder superwinst: wie grosso mode vóór december 2020 instapte met een koers van 15.000 euro, zit sowieso nog goed. Maar ook voor hen geldt: wat hebben zij eigenlijk in handen?  Stel, je loopt over straat met een zakje van vijftig M&M’s, en je komt iemand tegen die er zo’n zin in heeft dat hij of zij je 1  euro biedt voor één M&M. Is dan je hele zakje 50 euro waard? Dat ligt er aan of je daarna mensen blijft tegenkomen die het er eveneens voor over hebben.  Dat gaat ook op voor crypto’s (en aandelen trouwens): de koers is op basis van de laatste transactie. Maar onder een aandeel van een bedrijf zit nog het echte bedrijf, met ‘intrinsieke’ waarde: gebouwen, machines, patenten, de kennis van het personeel of marktaandeel. Het bedrijf maakt winst en doet dat in de toekomst hopelijk ook. Tenzij het failliet gaat, is er altijd een minimale waarde per aandeel. Bij crypto is dat minder, of misschien wel niets. Dat bestaat vooral uit een aandeel in een toekomstige rol als munt. In die zin is crypto, ironisch genoeg even ‘fiduciair’ als gewoon geld. Vorig jaar stegen veel aandelen op de beurs tot ver boven hun intrinsieke waarde, op basis van een door goedkoop geld aangewakkerde speculatiegolf. Crypto werd daar in mee omhoog getrokken. Het gedroeg zich als een jong techbedrijf dat nog lang geen winst maakt, maar wél een gouden toekomst werd voorspeld. Hoe lager de bitcoinkoers, des te minder nieuwe mensen geïnteresseerd zijn om geld in crypto te steken. Dat heeft gevolgen voor de handelsplatforms, die een klein percentage verdienen van elke transactie. Het beursgenoteerde Coinbase, met 98 miljoen gebruikers een van de grootste handelsplatforms, verloor sinds begin dit jaar 80 procent van zijn waarde. Het bedrijf ontsloeg bovendien 1.100 mensen, 18 procent van het personeel.  Zo drastisch hoeft het Nederlandse handelsplatform Bitvavo (1 miljoen beleggers) niet in te grijpen, zegt Bitvavo-oprichter Mark Nuvelstijn. „We hebben nu 170 medewerkers en denken dit jaar door te groeien naar 250 medewerkers.”  Het aantal nieuwe klanten  groeit minder snel dan voorheen.  „De markt is afgekoeld. Het ging ook wel heel erg hard vorig jaar. We zouden liever zien dat de koers stapsgewijs omhoog gaat – dat zorgt voor meer vertrouwen.” Slimme cryptobezitters zullen bijvoorbeeld een deel van hun vermogenswinst al lang hebben omgezet in dollars of euro’s Het handelsplatform kan zien hoe lang mensen al beleggen en wanneer ze hun cryptobezittingen verwierven. „De mensen die eerder instapten, bijvoorbeeld in 2018, blijven voorlopig bijkopen. Die schrikken niet van wat volatiliteit”, aldus Nuvelstijn. Het zijn de nieuwkomers die uit angst verstijven, of hun geld er helemaal uit halen. Veel van de transacties zijn overigens geautomatiseerd (meer dan 25 procent). Daarbij voert een programma de transacties uit als de koers bijvoorbeeld een vastgesteld punt bereikt. Nu de cryptohonger even gestild lijkt – zeker wat betreft kleinere munten – heeft Bitvavo de marketingstrategie aangepast. Minder gericht op de massa, zegt Nuvelstijn en meer gericht  op mannen van tussen de 25 en de 40 die geïnteresseerd zijn in technologie. „Zoals ikzelf.” Bitcoin is berucht vanwege de enorme hoeveelheid stroom die ervoor nodig is om de cryptomunt in de lucht te houden: het kost per jaar evenveel energie als heel Argentinië gebruikt. De stroom is nodig voor een netwerk van computers dat aan de lopende band ingewikkelde sommen oplost. Daarmee voegen ze telkens een nieuw blokje met transacties toe aan de keten van een digitaal grootboek. De beloning: een cryptomunt. Dat is minen (delven van munten) in een notendop. De bitcoinmijnen zaten tot 2021 voornamelijk in China, maar werden daar verbannen, onder meer omdat ze te veel energie verbruikten. Sindsdien zoeken de bedrijven hun toevlucht in de VS en Kazachstan. Het nadeel: daar is minder duurzame energie voorhanden, waardoor de impact op het milieu groter wordt. Veel bitcoinminers vestigden zich in Texas.  Op 11 juni gebeurde er iets opmerkelijks. Het vermogen dat wereldwijd nodig is om de bitcoinmijnen draaiende te houden, kelderde in een week tijd van 23 gigawatt naar 15 gigawatt. Die daling kwam doordat de miners massaal hun oude computers afsloten, zegt Alex de Vries, een datawetenschapper die het energieverbruik bijhoudt op website Digiconomist. Die oude apparatuur is bij een koers van 30.000 dollar namelijk niet meer rendabel, omdat die computers minder rekenkracht hebben en relatief meer energie verbruiken. De allernieuwste apparatuur levert geld op zolang een bitcoin meer kost dan 5.000 à 10.000 dollar – de marge is ook afhankelijk van de energieprijs. Bitcoinmining werkt met gespecialiseerde chips, voor het minen van ethereum worden snelle videokaarten gebruikt die je in een gewone pc kunt stoppen. Dit soort videokaarten waren niet aan te slepen tijdens de piek en worden nu massaal gedumpt. Het minen van ethereum is – zeker door de stijgende energieprijzen – amper rendabel. 60 miljoen dollar, zoveel was kunstwerk ‘Everydays: The First 5,000 Days’ van kunstenaar Beeple waard toen het in maart 2021 geveild werd. Niet het werk zelf – want dat staat gewoon op internet - maar voor het digitale eigendomsbewijs. In vaktermen: een NFT, non-fungible token, vastgelegd in de blockchain. Het is een poging om schaarste te creëren in de digitale wereld, waar alles te kopiëren is.  Alles werd een NFT – van plaatjes van verveelde apen tot Twitterberichten. Maar de cryptowinter bekoelt ook de interesse in NFT’s. Dat is een tegenslag voor een bedrijf als Meta (voorheen Facebook). Dat bouwt aan een game-achtige wereld waarin zulke eigendomsbewijzen de basis van een digitale economie zouden zijn.  Daarnaast haken talloze start-ups in op de zogeheten ‘creator economy’ van NFT’s – een online systeem waarin niet de grote techbedrijven de lakens uitdelen, maar gebruikers het zelf voor het zeggen hebben, en waar bedenkers zelf hun digitale creaties kunnen verhandelen op de blockchain. De gehypete naam daarvoor: Web3. Oftewel, de decentrale online economie. Amerikaanse risicoinvesteerders zijn voorzichter geworden. Ze staken volgens website The Information in het tweede kwartaal nog 700 miljoen dollar in Web3-startups, zoals veilingsite OpenSea. Dat is een daling van 60 procent ten opzichte van vorig jaar - een vierde kwartaal op rij.  De scepsis bij investeerders is begrijpelijk, na een onophoudelijke reeks NFT-schandalen en -diefstallen, instabiele munten en leenconstructies die gebaseerd bleken op gebakken cryptolucht. Om die reden willen de Europese Unie en het Verenigd Koninkrijk strengere regels voor cryptoproducten.  Geld is een ruilmiddel, een oppotmiddel en een waardebepaler. Cryptomunten moeten de oude munten, zoals de euro, de dollar, het pond of de yen, in al deze drie functies vervangen. Maar de good old dollar, de huidige belangrijkste munt van de wereld, speelt op de achtergrond nog een flinke rol bij de cryptomunten.  Slimme cryptobezitters zullen bijvoorbeeld een deel van hun vermogenswinst al lang hebben omgezet in dollars, of euro’s om het veilig te stellen. Veel recente beleggers in crypto ging het enkel om de waardestijging - in dollars of euro's. Want de koers van cryptomunten wordt steevast uitgedrukt in die dollars of euro’s.  En bovendien: ‘stablecoins’ als tether zijn een grotere rol gaan spelen in het onderlinge verkeer tussen cryptogebruikers. Dergelijke munten beloven steevast even veel waard te zijn als 1 dollar, en voorzien zo het hele systeem van vertrouwen. Maar eigenlijk is de dollar op die manier eigenlijk nog steeds het fundament. Nu zou je kunnen zeggen dat de oude munten enkel de stoel zijn waarachter crypto leert schaatsen. Maar de Bank voor Internationale Betalingen (BIS), de overkoepelende instantie van centrale banken, concludeerde vorige week dat crypto niet in staat kan zijn de economie grootschalig over te nemen. De economen van de BIS waarschuwen daarnaast voor ondoorzichtigheid en machtsconcentraties. Centrale banken zelf zijn trouwens al bezig met eigen vormen van digitaal geld, gebaseerd op hun dollar, euro's en andere valuta's.  Maar als crypto daarbij via de coulissen wordt weggeduwd en geen toekomst heeft, wat is het dan eigenlijk waard? Dat valt te bezien. Aan de andere kant: het zal niet de laatste maal zijn dat bitcoin is afgeschreven, om daarna toch weer op te leven. Op zijn minst lijkt crypto de weg te gaan van de Japanse Duizendknoop: eenmaal beland in de moestuin van de economie, gaat hij misschien wel nooit meer helemaal weg. Van de recordwaarde van alle  crypto’s bij elkaar,  begin november nog 2.627 miljard euro, is slechts een derde over. Niet alleen de beleggers voelen deze pijn. Ook de ontluikende economie rond crypto’s lijdt mee.||https://www.nrc.nl//nieuws/2022/07/09/deze-cryptocrash-sleept-iedereen-met-zich-mee-a4135997
2022-07-09||Verdachte doodschieten Abe had geen politiek motief|| De man die vrijdagochtend de Japanse oud-premier Shinzo Abe heeft doodgeschoten had geen politieke motief. Dat heeft de Japanse politie vrijdag tijdens een persconferentie bekendgemaakt. Volgens de politie gaat het om de 41-jarige Tetsuya Yamagami, die meteen na de aanslag werd gearresteerd. Hij heeft daarna schuld bekend. Yamagami koestert volgens de politie „wrok tegen een bepaalde religieuze organisatie waaraan Abe volgens hem is verbonden”. Welke groep dat is, maakte de politie niet bekend. Hij gebruikte een zelfgemaakt wapen om Abe neer te schieten. Toen de politie het huis van de schutter onderzocht, vond ze een mogelijk explosief en andere wapens.  Volgens Japanse media is Yamagami oud-militair en heeft hij rond 2005 ongeveer drie jaar lang in de Japanse marine gediend. Abe werd rond 04.30 uur Nederlandse tijd (ongeveer 11.30 uur in Japan) neergeschoten tijdens een verkiezingsspeech in de zuidelijke stad Nara, voor de aanstaande Senaatsverkiezingen. Hij werd onder meer in zijn nek en zijn bovenlichaam geraakt, en vervolgens direct naar het Nara Medical University Hospital vervoerd. Daar kwam hij volgens een arts zonder hartslag en ademhaling binnen. Ruim vijf uur nadat hij werd neergeschoten, werd Abe doodverklaard. De Japanse politie heeft bekendgemaakt een onderzoek te beginnen naar haar beveiligingsdienst. Tijdens de speech werd Abe beveiligd door politie uit Nara en Tokio. Op beelden is te zien hoe Yamagami  minuten achter Abe staat tijdens de speech. Dat de oud-premier met een vuurwapen om het leven is gebracht, is opmerkelijk gezien de strikte wapenwetten die Japan kent. Zo mogen particulieren geen pistolen hebben en jagers alleen geweren, enkel met een vergunning. Potentiële wapenbezitters moeten lessen volgen om te leren met vuurwapens om te gaan, een schriftelijk examen afleggen, en tot slot een psychologische test en een antecedentenonderzoek ondergaan. Volgens politiecijfers waren er in Japan in heel 2021 tien schietincidenten en was de georganiseerde misdaad bij acht daarvan  betrokken.  De huidige premier Fumio Kishida zei na het overlijden van Abe dat hij „geen woorden kon vinden” voor de aanslag op de oud-premier. Hij sprak over het „grootse leiderschap” dat Abe, een partijgenoot en  vriend, in zijn tijd als premier had getoond.  Ook ging Kishida in op de Senaatsverkiezingen van  zondag: deze moeten volgens hem onder alle omstandigheden „vrij en eerlijk” plaatsvinden. Abes conservatieve Liberaal-Democratische Partij (LDP) vroeg andere partijen om hun campagnes stop te zetten; Kishida kondigde vrijdagmiddag aan dat de campagnes  zaterdag weer door zullen gaan.  Ook international zorgde de aanslag op Abe voor  geschokte reacties. „Een zwarte dag voor de Japanse democratie”, schreef premier Mark Rutte (VVD) op Twitter. De Franse president Emmanuel Macron twitterde „Frankrijk staat naast het Japanse volk” .  Antony Blinken, de Amerikaanse minister van Buitenlandse Zaken, sprak volgens persbureau AFP van een „heel, heel triest moment”. Ook China is „geschokt”, citeert AFP een woordvoerder van het ministerie van Buitenlandse Zaken. Rusland sprak in een verklaring van een „monsterlijke misdaad”. ||https://www.nrc.nl//nieuws/2022/07/09/verdachte-doodschieten-abe-had-geen-politiek-motief-a4136007
2022-07-09||Financieel vangnet voor trein en bus|| Het kabinet trekt maximaal 150 miljoen euro uit om openbaarvervoerbedrijven volgend jaar financieel te ondersteunen. Dat heeft het ministerie van Infrastructuur en Waterstaat vrijdag bekendgemaakt. Het financiële vangnet moet afschaling van de dienstregeling voorkomen, waar ov-bedrijven al langere tijd voor vrezen. De prognoses voor het aantal reizigers volgend jaar lopen uiteen. Staatssecretaris Vivianne Heijnen (Infrastructuur en Waterstaat, CDA) wees eerder op de positieve voorspellingen van het Kennisinstituut voor Mobiliteitsbeleid (KiM), dat voorspelde dat het ov in 2023 weer bijna net zoveel reizigers als in 2019 zou vervoeren. Ov-bedrijven noemden die scenario’s te rooskleurig en pleitten voor meer overheidssteun.  Met het bedrag van 150 miljoen euro zijn volgens Heijnen de verliezen in het geval van het somberste scenario voor twee derde afgedekt. De vergoeding voor 2023 is anders dan de miljarden aan coronasteun die de ov-sector afgelopen jaren heeft ontvangen. In voorgaande jaren dekte het Rijk 93 tot 95 procent van de kosten. De ov-sector krijgt in 2023 financiële steun in de vorm van een transitievergoeding. Dat houdt in dat werknemers een vergoeding krijgen als ze worden ontslagen, wat het voor werkgevers goedkoper maakt om mensen die al langere tijd in dienst zijn te ontslaan. De vervoersregio’s en provincies reageerden vrijdag zuinig op de kabinetsregeling. Volgens hen is de vangnetregeling niet voor alle regio’s voldoende. Dat heeft onder meer te maken met de voorwaarden die worden gesteld. Zo moet het vervoersaanbod na 2023 „toekomstbestendig” zijn.  De regio’s zeggen met verschillende ov-bedrijven te gaan kijken in hoeverre ze gebruik gaan maken van de regeling. „Daarna wordt ook duidelijk wat de gevolgen zijn voor onze dienstregeling.” Heijnen noemde het „opmerkelijk” dat de decentrale overheden niet mee willen doen aan de transitieregeling. „Door de regeling kunnen de reizigers ook volgend jaar rekenen op voldoende ov.”||https://www.nrc.nl//nieuws/2022/07/09/financieel-vangnet-voor-trein-en-bus-a4136006
2022-07-09||Gokbedrijf mag vanaf 2025 geen sportclub  sponsoren|| Het kabinet gaat de regels voor gokreclames verder aanscherpen. Per 1 januari 2025 mogen gokbedrijven geen evenementen en sportclubs meer sponsoren. Dat heeft minister Franc Weerwind (Rechtsbescherming, D66) vrijdag bekendgemaakt. De minister geeft hiermee gehoor aan een wens uit de Tweede Kamer, van onder anderen Michel van Nisper (SP) en Mirjam Bikker (CU). Het verbod op sponsoring wordt in fases verboden, zodat sportclubs de mogelijkheid hebben om alternatieve sponsoren te vinden, voor bijvoorbeeld shirts. De aanscherping zal vooral in de voetbalwereld een grote impact hebben. Zo dragen de spelers van FC Volendam het logo van hoofdsponsor Bet City op hun shirts en hebben ook  AZ (Kansino), Vitesse (Bet City) en Ajax (Unibet) gokbedrijven als hoofdsponsors. De online gokmarkt ging vorig jaar open. Dat gaat gepaard met  zorgen over de mogelijk negatieve gevolgen van deze stap. De maatregel zou verslaving onder jongeren aanwakkeren. Eind vorige maand werd het inzetten van rolmodellen, zoals (ex-)sporters,  in reclames voor gokbedrijven aan banden gelegd.||https://www.nrc.nl//nieuws/2022/07/09/aanscherping-gokbedrijf-mag-vanaf-2025-geen-sportclub-sponsoren-a4136000
2022-07-09||Column | Kabinet zit in eigen koopkrachtklem||Het wordt deze zomer  druk in de Haagse achterkamertjes.  In aanloop naar Prinsjesdag wordt daar vanaf half augustus elk jaar druk onderhandeld door de coalitiepartijen in het kabinet en de Tweede Kamer. Soms is dat spannend, soms niet, maar altijd wil een kabinet een mooi verhaal vertellen op Prinsjesdag. Vaak is dat iets in de trant van ‘Burgers,  goed nieuws, u gaat erop vooruit!’  Dit jaar wordt het extra spannend. Er liggen miljardenbesluiten te wachten. De koopkracht  kreeg  een optater door de hoge energieprijzen. Het kabinet trok 6,5 miljard euro uit om de dreun dit jaar te verzachten. Geen gering bedrag, maar vrijwel de hele Tweede Kamer is er gefrustreerd over. De mensen die echt in de knel komen, zijn er onvoldoende mee geholpen.   De  Kamer deed een waslijst aan voorstellen om meer mensen  nog dit jaar te helpen. Het antwoord van het kabinet kwam  afgelopen week: kan niet – de systemen van de overheid zijn niet ingesteld op hulp nog dit jaar. En als de systemen het wel kunnen, zijn er risico’s dat  uitvoeringsdiensten in problemen komen.  De oppositie  vond het moeilijk te verteren.  Om de koopkracht volgend jaar te verbeteren,  kan daarentegen wél weer alles, schrijft het kabinet aan de Kamer: toeslagen verhogen, belastingen verlagen, minimumloon verhogen. En dus komt  Prinsjesdag in beeld, want dan presenteert het kabinet de begroting van volgend jaar. Premier Rutte (VVD) en minister van financiën Sigrid Kaag (D66) leken deze week te suggereren dat er veel in het vat zit.  De coalitie sprak in het regeerakkoord al af volgend jaar de lasten met 3 miljard euro te verlichten. Maar dat zal de koopkracht niet fors verbeteren:  in de doorrekening van het regeerakkoord – vóór de inval in Oekraïne  – bleef de koopkracht de komende jaren ongeveer gelijk. Er is dus meer nodig.  Het kabinet lijkt het advies te omarmen  van het Centraal Planbureau om  lagere inkomens structureel beter te ondersteunen. Ik zeg ‘lijkt’,  omdat Kaag ook schrijft dat „structureel herstel van de koopkracht” vooral moet komen van „verhoging van lonen en pensioenen”.  Niet het kabinet, maar bedrijven moeten  over de brug komen dus, vindt het kabinet.      Maar de druk op het kabinet om zelf ook de huishoudinkomens te stutten is groot. Rutte IV schilderde zichzelf namelijk al tijdens de formatie in een hoek als het om koopkracht gaat. VVD, D66, CDA en ChristenUnie trokken   ontzettend veel geld uit (75 miljard euro),  maar de koopkracht van burgers verbeterde  nauwelijks. Het geld gaat vooral naar  de overheid zelf en naar grote projecten als klimaat en stikstof. Publieke rijkdom, private armoede, zo typeerde Laura van Geest, voormalig topambtenaar en directeur van het CPB, „de sfeer” van het regeerakkoord.  Die combinatie  zorgt voor aanvallen van   oppositiepartijen: het kabinet heeft kennelijk geen geld over voor gewone mensen, maar stopt wél 60 miljard in  klimaat- en stikstoffondsen. Rutte IV zit dus vast in zijn eigen geldklem: zoveel geld uitgeven en mensen er toch dik op achteruit laten gaan? Moeilijk te verkopen. Die klem gaat deze zomer weer spanning op de coalitie zetten. Want mensen met lage inkomens stutten  kost miljarden euro’s, en Kaag had net gezegd dat het kabinet nu wel genoeg  heeft uitgegeven. Dat betekent: elders uitgaven schrappen of  belastingen verhogen. En dat vindt niemand leuk.  
Nieuwsbrief
		NRC Economie
	 
		De belangrijkste ontwikkelingen in de economie, op de beurzen en in het zakenleven
	||https://www.nrc.nl//nieuws/2022/07/09/kabinet-zit-in-eigen-koopkrachtklem-a4135998
2022-07-09||Column | Zachte duwtjes helpen klimaat niet||We moeten ons klimaatgedrag veranderen. Dat zegt het VN-klimaatpanel IPCC. Ook klimaat- en energieminister Rob Jetten wil meer en beter gebruikmaken van gedragskennis. Dat klinkt goed. Maar er zijn vervelende valkuilen. 1. Klimaatgedrag veranderen is ingewikkeld. Gedragsverandering is maatwerk. Dat zeggen onder meer de gedragswetenschappers die meewerken aan klimaathelpdesk.org (mooi initiatief!). Hoe zit dat? Weliswaar wordt ieders gedrag in hoge mate gestuurd door wat we weten en kunnen (capaciteit); door wat we verlangen (motivatie); en door externe mogelijkheden en beperkingen (omgeving). Maar het verschilt per persoon en per groep hoe die capaciteit, motivatie en omgeving eruitzien én wat er moet gebeuren om gewenst gedrag te stimuleren. Secuur en effectief sturen is een vrijwel onmogelijke taak voor de overheid. 2. 'Bewustwording' is niet genoeg. Overheden en burgergroepen die iets willen doen voor het klimaat, richten zich vaak op 'bewustwording'. Bijvoorbeeld met creatieve communicatie of demonstraties. De veronderstelling: als mensen weten dat de nood hoog is, zal actie volgen. Dit is helaas een hardnekkig misverstand. De overgrote meerderheid van de Europanen vindt klimaatverandering allang een belangrijk probleem en vindt ook dat de CO2-uitstoot omlaag moet. Maar dit leidt niet tot massale actie. Gedragswetenschappers publiceren al ruim 90 jaar over de kloof tussen intentie en gedrag. Ook de gedragwetenschappers die Jetten adviseren wijzen op dit probleem. De grote uitdaging is om nu de stap te zetten van bewustwording naar concreet gedrag. 3. Zachte duwtjes helpen onvoldoende. Politici houden van nudging: het slim aanbieden van keuzes, zonder de vrijheid van mensen te beperken. Meta-analyses uit 2019 en 2021 laten echter zien dat ‘zachte nudges’, zoals het geven van informatie en andere hulp bij beslissingen, slechts kleine veranderingen opleveren. Wie grotere effecten wil, moet steviger ingrijpen. De onderzoekers wijzen op het succes van  ‘default options’. Voorbeeld: orgaandonatiewetten waarbij je – net als in Nederland vanaf 2020 – standaard donor bent, totdat je anders aangeeft. Ingewikkeld: de ‘uitvinders’ van nudging, Richard Thaler en Cas Sunstein, vinden dit te dwingend en geen nudging. Lastig: vergelijking van landen op het gebied van orgaandonatie laat zien dat enkel het invoeren van zo'n opt-out-systeem onvoldoende werkt. Je moet bijvoorbeeld ook zorgen voor goede organisatie van donatie en transplantatie. Vertaling naar klimaatactie: je kunt ‘slecht’ klimaatgedrag wel moeilijker maken, maar dan moet je ‘goed’ klimaatgedrag ook makkelijker maken. 4. Iedereen te vriend houden lukt niet. Een open deur in een tijd vol boerenprotesten. Maar er is meer over te zeggen. Het Britse onderzoeksbureau Kantar peilde vorig jaar de klimaatstemming in tien landen, waaronder Nederland. Interessant: 76 procent van de ondervraagde burgers gaf aan dat ze strengere overheidsregels zouden accepteren. Maar 46 procent van de mensen zag geen noodzaak om iets te veranderen in zijn persoonlijke gewoontes. We willen liever dat de overheid iets doet tegen ontbossing, of het gebruik van schone energie stimuleert, dan dat vliegen en vlees eten moeilijker worden gemaakt. Wie klimaatgedrag van burgers wil veranderen, moet zich voorbereiden op flinke weerstand. Volgende week meer. Over wat misschien zou kunnen werken. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/09/zachte-duwtjes-helpen-klimaat-niet-a4135990
2022-07-09||Column | Koffers pakken||Toen ik las dat ze in Den Haag een bemiddelaar zochten tussen de boze boeren en de regering hoorde ik mezelf mompelen dat ze Johan Remkes wel weer uit zijn doorrookte aanleunwoning zouden trekken. Twee tellen later bleek dat te kloppen. Of ik helderziende ben? Integendeel. Het gaat hier over de tenenkrommende voorspelbaarheid van de vernieuwde bestuurscultuur. Zo transparant is het dus. Nou kan je Rutte & Co ook weer niet al te veel kwalijk nemen, want ze waren loeidruk met de btw op groente en fruit. Die wordt misschien afgeschaft. Maar dat gaat natuurlijk niet zomaar. Eerst moet grondig worden uitgezocht wat groente en wat fruit is.  Dus ze hebben een Haagse groenteman gebeld? Nee, ze hebben een officieel onderzoeksbureau de opdracht gegeven om een rapport over deze gecompliceerde zaak uit te brengen. En dat rapport is in januari 2023 klaar. Is dit serieus? Ja, dit is bloedserieus.  Ik hoop niet dat Deloitte het klusje gaat klaren, want dan komt er nog een paar jaar bij. Deloitte is dat snuggere kantoor dat het meurende zaakje van onze nationale mondkapjescriminelen Bernd Damme, Camille van Gestel en hun onvoorwaardelijke leider Sywert van Lienden onderzoekt. En  dat telkens tegen minister Helder komt vertellen dat er niet alleen een half jaar bij komt, maar ook een miljoentje. Het onderzoek naar deze drie Daltons heeft inmiddels 4,7 miljoen gekost.  Interessant dat onze boeren moeten praten met een regering die zelf het verschil tussen appels en peren uitgelegd moet krijgen. Via een dik rapport nog wel. Zullen ze weten wat een pink is? Dus de boer zegt tegen de minister dat hij een laffe eikel is en die gaat ’s avonds opzoeken of de eikel onder het fruit of de groente valt.  In een prachtig stukje van Jan Mulder over zijn vriend Remco Campert las ik dat er meer dan twintig jaar geleden al een keer op hoog Europees niveau officieel bepaald was dat de wortel voortaan bij het fruit hoorde. Remco had toen in een wonderschone column bij de groenteman met zijn zakdoek een peen afgestoft en bij zijn echte broertjes de frambozen en de aardbeien gelegd.  De wortel was hem dankbaar. Remco schreef toen nog groenteman. Moet dat nu niet ‘groentemens’ zijn? Terug naar de politiek.  Wel jammer voor iedereen dat de tragische Britse clown Boris de piste gaat verlaten. Johnson wilde, ondanks alles wat hij verkeerd had gedaan, absoluut niet zelf vertrekken. In Londen had hij al de bijnaam ‘Dick Benschop’. Inderdaad onze Schipholbaas, die binnen zijn bedrijf te maken heeft met wonderbaarlijke genezingen. Bijbelse situaties. Bij de security staan tientallen lege rolstoelen van kreupelen, die, nadat hun handbagage goed door de controle was gekomen, juichend opsprongen uit hun rolstoel en euforisch naar de gate huppelden.  Schiphol wordt inmiddels al het nieuwe Lourdes genoemd en er worden binnenkort honderdduizenden internationale bedevaartgangers verwacht. Wanhopige zielen die smachten naar die laatste strohalm en graag in de rij gaan staan voor een wonder. Ze willen weer lopen. Maar ze hoeven op Schiphol toch niet in de rij met hun rolstoel? En dan zijn we meteen bij de kern van dit wonder. Maar moet je dat aan die arme gehandicapten gaan vertellen? Dat die genezen patiënten gewoon Nederlanders zijn en dat Nederlanders per definitie graag voordringen. En dat ze daar schaamteloos voor in een rolstoel gaan zitten.  Die lege rolstoelen worden afgevoerd naar het wandelwagenkerkhof van het vliegveld, waar inmiddels een paar duizend achtergelaten kinderwagens op een gigantische, onontwarbare hoop liggen. Vlakbij de zestienduizend zoekgeraakte koffers. Je mag toch hopen voor die namaakinvaliden dat ze in elk geval hun koffer zijn kwijtgeraakt en dat dat met dure merkkleding gevulde kreng ook nooit meer boven water komt. Gewoon een lekkere gezonde schade die geen verzekering dekt.   Zestienduizend zoekgeraakte koffers! Ik vind het wel wat hebben. Iets symbolisch. Einde van een tijdperk. Net als die Italiaanse gletsjer die er mee gekapt is. En natuurlijk een mooie ontslagtekst voor onze Dickie Benschop. U kunt uw koffers pakken!||https://www.nrc.nl//nieuws/2022/07/09/koffers-pakken-a4135987
2022-07-09||Opinie | Lui||Net 65 wind ik me  op over jongeren op e-bikes en deelscooters. Neem toch een gewone fiets, net als ik, blijf in beweging in plaats van zo lui te doen. Op weg naar huis haal ik met mijn sportfiets een jong stel op zo’n scooter in. Daar heb je weer zo’n lui stel, denk ik. Haal ik ze nog mooi in ook. Bij het stoplicht komen ze naast me staan. En weer ben ik sneller weg. Even verderop halen ze me alsnog in. Achterom kijkend roepen ze: „Wat hebt u  een goede conditie, mijnheer!”  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/09/lui-a4135985
2022-07-09||Scrypto||Horizontaal: 3. Seizoensauto (9)   6. Dienstwapen (12)  10. Componist die voor Poetin vecht (6)  11. Sluwe wielrenster (3)  12. Engels soort spruit (4)  13. Strafregel (13)  14. Groeiend aandeel in de fossiele brandstoffen (14)  15. Wapen voor meerdere soorten baksels (5)  16. Voetbalt op hoog niveau (8)  18. Produceert een triest dier (6)  19. De medepassagier is niet de echtgenote (5)  20. Bij dit auto-onderdeel gaat het harder dan eerst (11) Verticaal:   1. Het wordt er niet beter op, naarmate de vakanties exotischer worden (3+6+3+4)   2. Hij speelt op het strand met een net (17)   4. Latere familie van de aangeklede borrel (12+3)   5. (Rode) draad (3)   7. Het erover eens zijn dat we ing en men overhouden (3+6+5)   8. Zuster, het scenario is vaag (11)   9. Links is de kant van de koekenpannen (8)  12. Hondenklus (5)  17. (Ont)wateren (5) Drie inzenders van een goede  oplossing krijgen een boekenbon van  20 euro. Oplossingen moeten uiterlijk  a.s. dinsdag om 9 uur in het bezit  zijn van de Scryptogram-redactie. Per  brief, briefkaart: postbus 20652, 1001  NR Amsterdam; per e-mail: scrypto@nrc.nl Oplossing scryptogram van  2 juli:  Horizontaal:  2. horizon; 6. kabinet-Kok; 9. familieterreur; 10. trekkers op de weg; 12. kettingreactie; 14. tennis; 15. Atomium; 16. enkelstukken; 18.so; 19. gtebezien. Verticaal:  1. dienders; 3. op balbezit spelen; 4. ontwerpresolutie; 5. voorbeschikking; 6. Kim; 7.aftreksel; 8. ruwe diamant; 11. keten; 13. glaasje; 16. es; 17. nog te bezien. De boekenbonnen zijn toegekend aan: P. van den Akker, Leiden; M. en A. Velthuijsen, Maarssen; Edjoe Osinski, Eindhoven.||https://www.nrc.nl//nieuws/2022/07/09/scrypto-a4135961
2022-07-09||Sudoku van zaterdag 9 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/09/sudoku-a4135960
2022-07-09||Elon Musk blaast overnamepoging Twitter af||Elon Musk ziet af van zijn poging om Twitter voor 44 miljard dollar over te nemen. Dat hebben de advocaten van de Tesla-oprichter laten weten. Musk had al in een eerder stadium laten weten mogelijk af te willen zien van de overname vanwege onduidelijkheid over het aantal spamaccounts op het sociale mediaplatform. Het bestuur van Twitter zegt dat minder dan vijf procent van het aantal gebruikers op Twitter bots zijn. Musk claimt dat het er meer zijn en zegt dat Twitter onvoldoende duidelijkheid heeft verschaft over het werkelijke aantal nepaccounts. „Bijna twee maanden lang heeft de heer Musk gezocht naar de gegevens en informatie die nodig zijn om een onafhankelijke beoordeling te maken van de prevalentie van nep- of spamaccounts op het platform van Twitter”, schrijven de advocaten van Musk. „Twitter heeft nagelaten of geweigerd om deze informatie te verstrekken”. Volgens de advocaten heeft het bestuur van Twitter daarmee bepalingen uit de overnameovereenkomst gebroken. Het terugtrekken van Musk kan mogelijk leiden tot een rechtszaak. In de oorspronkelijke overeenkomst staat dat een dwangsom van 1 miljard dollar betaald moet worden als Musk zich voortijdig terugtrekt. Bret Taylor, de voorzitter van de raad van commissarissen van Twitter, schrijft in een reactie dat de overname gewoon zal doorgaan „tegen de prijs en voorwaarden die met de heer Musk zijn overeengekomen”. Hij dreigt met juridische stappen indien Musk definitief besluit af te zien van de aankoop. In april van dit jaar kondigde Musk, momenteel de rijkste man ter wereld, aan dat hij Twitter voor 44 miljard dollar wilde overnemen. Sindsdien liet Musk regelmatig zijn twijfels over de deal doorschemeren, iets wat door sommige experts werd gezien als een tactiek om minder te betalen voor het sociale mediabedrijf. In juni gaf Musk een inkijkje aan Twitter-medewerkers over zijn plannen. Zo zei hij dat hij het platform naar een miljard gebruikers wilde laten groeien. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/07/08/elon-musk-blaast-overnamepoging-twitter-af-a4136027
2022-07-09||Dit zijn de indrukwekkendste foto’s van deze week||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/08/dit-zijn-de-indrukwekkendste-fotos-van-deze-week-127-a4135821
2022-07-09||#39: Waarom Tom-Jan Meeus stopt met Haagse Invloeden|| Op 4 februari 2012 verscheen in NRC het ‘eerste deel van een korte serie’: Haagse Invloeden van Tom-Jan Meeus. Hij zou er ruim tien jaar mee doorgaan. In die tijd groeide de rubriek uit tot een begrip, iets dat je moest hebben gelezen. Uit interesse, omdat je Den Haag wilde begrijpen. Voor inspiratie, omdat de invalshoek vaak anders was dan wat je de hele week al las. En, bezien vanuit bestuurders en politici, uit angst, want misschien was jij dit keer wel lijdend voorwerp. Nu, ruim een decennium later, stopt Tom-Jan met Haagse Invloeden. In deze Haagse Zaken horen we van hem waarom hij is uitgeschreven over politiek. Ook geeft hij ons een inkijkje in zijn manier van werken. En hij vertelt hoe het speelveld waarover hij week in week uit schreef, in tien jaar is veranderd. @LamyaeA // @tomjanmeeus Lees hier de eerste aflevering van Tom-Jans ‘korte serie’ Haagse Invloeden.||https://www.nrc.nl//nieuws/2022/07/08/39-waarom-tom-jan-meeus-stopt-met-haagse-invloeden-a4136025
2022-07-09||Nieuwe juridische claims rond verkoop ADM-terrein|| De recente verkoop en de exploitatie van het  ADM-terrein in de Amsterdamse haven, tot drie jaar geleden de bekendste krakersvrijplaats van Nederland, is de inzet van een reeks  juridische procedures tussen vastgoedbedrijven en de gemeente Amsterdam. Een bedrijf dat buitenspel werd gezet bij de gronddeal, eist  nu een schadevergoeding  wegens contractbreuk.   Dat blijkt uit onderzoek van NRC naar de laatste ontwikkelingen rond het terrein.  Het terrein van de voormalige Amsterdamsche Droogdok Maatschappij  is een perceel van 53 hectare  grond en water  op een strategisch belangrijke plek langs het Noordzeekanaal. Na de ontruiming van de krakers, drie jaar geleden, probeerde het  Havenbedrijf – volledig eigendom van de gemeente Amsterdam – de grond te kopen. Toen die onderhandelingen vastliepen, gaf het Havenbedrijf  eigenaar Ferry Sint  toestemming om de markt op te gaan. Voornaamste eis van Amsterdam: een andere koper moest minimaal 85,5 miljoen euro op tafel leggen, een half miljoen meer dan  de gemeente bereid was te  betalen. In augustus 2021 verkocht Sint het  terrein aan vastgoedontwikkelaar en voormalig sloopondernemer Wim Beelen, voor 86 miljoen euro. Die heeft verregaande plannen om er een superjachtenwerf met zes dokken te bouwen. Door het terrein aan Beelen te verkopen, verbrak Sint exclusieve afspraken die hij kort daarvoor maakte met een ander bedrijf in de haven, blijkt uit onderzoek door NRC. Het gaat om NWB Assets, dat een biobrandstoffenterminal in de haven exploiteert. Sint zegt dat hij geen vertrouwen meer had in NWB. Uit uitgelekte appgesprekken tussen Sint en Beelen blijkt nu dat er tussen de vastgoedondernemers geld heen en weer is gegaan in de dagen rond de transactie. In de week dat Beelen het terrein kocht, maakte Sint 1  miljoen euro over naar de privérekening van Beelen. Volgens NWB Assets toont dit aan dat Beelen minder betaald heeft voor het terrein dan het minimumbedrag dat de gemeente had geëist.   Beelen en Sint doen de redenering van NWB af als „flauwekul”. Volgens hen heeft het betaalde miljoen niets van doen met het ADM-terrein maar met afspraken over twee luxe  motorjachten in Zuid-Frankrijk waar de ondernemers gezamenlijk gebruik van maken. Danny Sturhoofd, de advocaat  van verkoper Ferry Sint, noemt NWB Assets  „een slechte verliezer”.  Het bedrijf    maakt zich volgens Sturhoofd  schuldig  aan „roddel en achterklap” door handjeklap tussen Sint en Beelen te suggereren.  Het Havenbedrijf  en Wim Beelen  voeren  op dit moment mediation-gesprekken. De vastgoedondernemer eist 130 miljoen euro van Amsterdam in verband met achterstallig onderhoud van het ADM-terrein, terwijl de gemeente vindt dat Beelen voor zijn superjachtenwerf   stukken water claimt die niet van hem zijn. Het Havenbedrijf wil geen commentaar geven  zolang de mediation met Beelen nog loopt.  De wraak van Wim Beelenpagina E10-12||https://www.nrc.nl//nieuws/2022/07/08/nieuwe-juridische-claims-rond-verkoop-adm-terrein-2-a4135999
2022-07-09||Clowneske premier die de gunst van het volk verspeelde||Opnieuw relevant: op maandag 5 september wordt de nieuwe premier van het Verenigd Koninkrijk verkozen. Dit artikel van begin juli 2022 is een terugblik op de tijd in Downing Street van de vertrekkend premier: Boris Johnson.   Haar kleine oude hondje heet Boris. Vernoemd naar die Boris, ja. „We zochten nog een naam en in die tijd werd Boris Johnson burgemeester van Londen. Leuk, dachten we.” Spijt heeft ze helemaal niet. „Ik mag hem nog steeds. Hij heeft iets vrolijks, iets lichts.” Oma Pat (haar achternaam wil ze liever niet in de krant) woont al haar hele leven in Uxbridge en ze is aan het volleyballen in het park met haar kleinzoon. Boris trippelt nog driftig mee voor zijn leeftijd, hij is ruim veertien jaar. Pat is als één van de weinigen hier in het kiesdistrict van Boris Johnson, in het westelijke puntje van Londen, nog te spreken over de premier die deze week onder grote druk van zijn partij zijn vertrek heeft aangekondigd. „Hij is een typisch heerschap. Daar hou ik van.” Ze is bescheiden over wat ze weet van politiek, maar ze denkt niet dat Johnson veel te verwijten valt.  „Volgens mij ligt al dat gedoe vooral aan zijn adviseurs. Hij kan er toch niets aan doen als hij verkeerd gebriefd wordt over zaken? En dan nemen ze hem dat kwalijk en vallen ze met zijn allen over hem heen.”   Haar mildheid kenmerkt het zwak dat flink wat Britten hebben – hadden – voor Boris Johnson (58). Johnson, een complex karakter, altijd op zoek naar erkenning en misschien daardoor iemand met een haarscherp gevoel voor wat er leeft bij de bevolking. Iemand die meer om de macht zelf lijkt te geven dan om inhoudelijk beleid. Een clown volgens velen, maar wel eentje met een historische erfenis: Boris Johnson heeft ervoor gezorgd dat het Verenigd Koninkrijk de Europese Unie heeft verlaten.  Van zijn bijna drie jaar premierschap gaat vooral de Brexit de geschiedenisboeken in, samen met Johnson twijfelachtige aanpak van de coronacrisis. Plus zijn dramatische ondergang van afgelopen week, die de premier volgens vriend en vijand aan zichzelf te danken heeft door zijn vrije omgang met de feiten. Integriteit ziet Johnson als bijzaak en hij vroeg te lang van zijn kabinets- en partijleden om hem daarin te volgen.  Als de Conservatieve Partij in 2019 Johnson tot partijleider kiest, zitten de onderhandelingen met Brussel over de uittreding vast en is volkomen onduidelijk hoe een Brexit eruit zou moeten zien. Als Brexiteer van bíjna het eerste uur – hij schreef ooit ook een column waarin hij juist binnen de EU blijven verdedigt – forceert Johnson wat zijn voorganger Theresa May niet was gelukt en sluit hij een akkoord met Brussel. Op 31 januari 2020 verlaat het VK de EU. Cruciaal voor de doorbraak en meteen typisch Johnson is de fictieve grens die in de Ierse Zee komt. In de havens van Belfast komen controles op goederen die de Europese interne markt in (EU-lidstaat) Ierland moeten beschermen, een principieel punt voor Brussel. Johnson gaat ermee akkoord en verbreekt zijn belofte aan de Noord-Ierse unionisten, die zo veel mogelijk bij het VK willen horen. De premier had hun toegezegd dat zo’n grens er niet zou komen.  Al een jaar later komt Johnson, onder druk van die unionisten, terug op zijn afspraken met de EU. De unionisten klagen dat er te veel verwijdering is ontstaan tussen Noord-Ierland en Groot-Brittannië door alle administratieve rompslomp rond de controles. Als de nieuwe onderhandelingen met Brussel vastlopen komt Johnson, dit was vorige maand, met een eigen wetsvoorstel. Het irriteert de meer rechtstatelijk georiënteerde Conservatieven, die het gênant vinden dat hun regering zo’n kort geleden gemaakte internationale overeenkomst eenzijdig aan de kant wil schuiven.   Rond Noord-Ierland doet Johnson de bijnaam eer aan die ex-adviseur Dominic Cummings voor hem verzon. Cummings noemde Johnson The Trolley, naar een winkelwagentje met een kapot wiel dat alle kanten op stuitert. „Hij zwalkt van het ene schap naar het andere en is het eens met degene tegen wie hij het laatst is aangebotst.”  Het Winkelwagentje is ook druk als het coronavirus het VK bereikt, begin 2020. Aanvankelijk aarzelt Johnson om harde lockdownmaatregelen te nemen. Een flink deel van zijn partij vindt zulke restricties veel te ingrijpend in het privéleven van burgers. En bedrijven en rijke partijdonateurs waarschuwen voor grote economische schade. Uiteindelijk komt die harde lockdown er toch, met fikse boetes voor het overtreden van de regels, maar dan is het te laat. Tienduizenden Britten overlijden en het VK heeft een van de hoogste sterftecijfers van Europa. Dankzij een snelle vaccinatiecampagne met het Britse Oxford/AstraZeneca-vaccin kan het land in het voorjaar van 2021 eerder open en kijkt de rest van Europa jaloers toe. Boris Johnson pocht met het vaccin en het snelle economische herstel, mede mogelijk gemaakt dankzij miljarden staatssteun, een tegennatuurlijk iets voor de Conservatieven.  Als eind vorig jaar andere landen weer op slot gaan vanwege nieuwe besmettelijke varianten van het coronavirus, trotseert Johnson de druk van wetenschappers en kiest hij een andere weg. De landelijke gezondheidsdienst NHS kan het werk amper aan, maar de Britse samenleving blijft open.  Tegen die tijd is topadviseur Dominic Cummings overigens al vertrokken. In november 2020 stapt hij op, een kritiek moment in Johnsons premierschap. En niet alleen omdat later blijkt dat Johnsons vrouw Carrie zijn vertrek met een feestje viert, tegen de lockdownregels in. The Winner Takes It All van Abba zou door het huis hebben geknald. Zij en Cummings haten elkaar.  Cummings deed het denkwerk van de Leave-campagne voor het Brexit-referendum en hielp Johnson ook naar zijn grote verkiezingszege in 2019, die nodig was om de afspraken met Brussel door het Lagerhuis te krijgen. Maar hij is lomp en niet geliefd bij hoge ambtenaren, noch bij Carrie Johnson. Met zijn vertrek valt het strategische inzicht weg waar Johnson op vertrouwde. Vanaf dan, schrijft bijvoorbeeld de Financial Times, is chaos nog meer regel dan uitzondering in Downing Street.  Na zijn ontslag is het Cummings doel om Johnson weg te krijgen en voedt hij de Britse media met beschadigende informatie over hoe het eraan toegaat in Downing Street, vaak met screenshots van WhatsApp-berichtjes als bewijs. Hij legt ook een verklaring af in het onderzoek naar ‘Partygate’, de borrels op Downing Street tijdens de coronalockdowns. Johnson krijgt in april als eerste premier in de geschiedenis van het VK een boete opgelegd omdat hij, net als zijn ambtenaren, de regels heeft geschonden.   Intussen is Johnsons populariteit bij veel Britten al flink afgenomen. In peilingen vindt een meerderheid dat hij beter kan opstappen. Zowat elke week komt er wel een nieuwtje uit over kwesties waarin hij halve waarheden heeft verteld. Johnson laat zich nog steeds geregeld van zijn absurdistische, komische kant zien, maar hij ontmoet steeds vaker onbegrip en ongemak.  Een grap over Kermit de Kikker („Kermit zat fout, it is easy being green”) in aanloop naar een internationale klimaattop valt dood.  En op een congres voor zakenlui begint de premier als hij zijn tekst kwijt is in het wilde weg over het animatievarken Peppa Pig te kletsen. „Handen omhoog wie er naar Peppa Pig World is geweest? Hm. Niet genoeg!” Journalisten vragen naderhand aan Johnson of alles goed met hem gaat. Maar bij de Britten blijven vooral de onwaarheden hangen. Ook in Uxbridge, terwijl dit kiesdistrict al jaren overwegend Conservatief stemt. Nick Bryon zit op het terras van de snackbar uit te buiken. „Ik kreeg het gevoel dat hij zichzelf specialer vond dan de rest. Hij heeft de regels over Covid-19 opgesteld en verwacht dat iedereen zich eraan houdt, maar doet dat zelf vervolgens niet.”  Bryon noemt zo een trits fouten op van Johnson van het afgelopen jaar. Partygate. Vergeetachtigheid over appen met donateurs rond de herinrichting van zijn ambtswoning. En het laatste schandaal, waar Johnson willens en wetens een Lagerhuislid met dubieuze achtergrond had aangesteld om de rest van de fractie in de gaten te houden. „Het lijstje aanklachten werd gewoon te lang. Hij had veel eerder moeten opstappen.”  Begin juni bestaat er genoeg onvrede binnen de Conservatieve fractie om een vertrouwensstemming af te dwingen over Johnsons positie.  Een aanzienlijk deel (ruim 40 procent) van de fractie zegt het vertrouwen in hem op, maar het kabinet blijft hem nog steunen. Naast algemene kritiek over zijn karakter komen inhoudelijke bezwaren vooral van de rechterflank van de partij. Zij vinden dat het kabinet belastingen moet verlagen in plaats van verhogen en ze zien Johnsons klimaatbeleid als te vooruitstrevend. Het is een van de weinige beleidsterreinen waar Johnsons overtuigingen oprecht lijken: hij wil  serieuze maatregelen tegen klimaatverandering.  Boris Johnson laat het VK achter in grote sociale ongelijkheid, met arbeidstekorten, stijgende prijzen en een dreigende economische recessie. Dat de Brexit alles versterkt, maakt Johnson weinig uit. Hij voelt het Conservatieve electoraat weer goed aan: die vinden het vooral belangrijk dat het VK zelf zeggenschap heeft over de wetten en regels. Ook Pat uit Uxbridge stemde voor de Brexit. Ze haalt haar schouders op over de economische schade. „Ik vond het vervelend dat andere landen zich niet aan de regels hielden en wij wel.” Wanneer Boris Johnson precies vertrekt uit Downing Street is nog onduidelijk, tot ergernis van sommige partijgenoten en vooral van oppositiepartij Labour. Hij wil blijven tot zijn opvolger is gekozen, waarschijnlijk wordt dat september. De vraag is wel hoe snel hij en Carrie de verhuiswagens echt laten komen. Toen hij in 2018 opstapte als minister van Buitenlandse Zaken uit onvrede met het in zijn ogen softe beleid van Theresa May weigerde hij wekenlang om de ambtswoning te verlaten. Zo blijft John-son tot op het laatst provoceren.  Alexander Boris de Pfeffel Johnson wordt geboren.  Werkt als EU-correspondent in Brussel.  Komt in het Lagerhuis voor de Conservatieve Partij.  Dient twee termijnen als burgemeester van Londen.      Gezicht van de Leave-campagne voor het referendum over EU-lidmaatschap. Een meerderheid wil uittreding.  Dient als minister van Buitenlandse Zaken in het kabinet van Theresa May.   Wordt premier nadat May  is opgestapt. Het VK verlaat de EU.  Overleeft een vertrouwensstemming van zijn fractie.   Kondigt zijn vertrek als premier aan, onder grote druk.   
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/08/clowneske-premier-die-de-mildheid-van-het-volk-verspeelde-a4136018
2022-07-09||Ontlading en verwondering op eerste dag North Sea Jazz||Als George Benson zijn swingende ‘Give Me The Night’ inzet en het publiek in de grote Nile-hal gelukzalig staat te dansen, weet je pas echt dat North Sea Jazz 2022 is begonnen. Op de 45ste editie, voor de vijftiende keer in Ahoy Rotterdam, is hij de smakelijke koning van de crossover voor wie dit weekend via soul en blues de jazz induikt. In een fuchsia-roze colbert, een zwarte glansbroek begint Benson met speelse showdansjes aan ‘Feel Like Making Love’. Hij wil vannacht niet alleen zijn, zingzucht hij in ‘Don’t Let Me Be Lonely Tonight’. Dit soort gelikte slaapkamersoul trok hem in 1980 weg van de serieuzere gitaarjazz. De 79-jarige zanger, die dit concert bar weinig zijn gitaar omhangt, windt er met zijn gebronsde zang in zwoele evergreens geen doekjes om: de temperatuur gaat, hoe dan ook, flink omhoog. Twee jaar kon het driedaagse North Sea Jazz Festival niet doorgaan in coronatijd. Een hybride concertalternatief op verschillende locaties toonde in 2021 veerkracht, maar dat alles nu voluit kan, viel aan alles te merken. Het festival, het grootste in zijn soort voor veelkleurige jazz en soulgetinte pop, heeft dit weekend 160 shows voor 30.000 mensen per dag. Van glamoureuze pop- en soulnamen als Diana Ross, Alicia Keys en Nile Rodgers gaat het naar jazzmastodonten als Herbie Hancock, Ron Carter en Han Bennink tot talenten die na de lange coronastilte mogen debuteren. Ontlading en verwondering tekenen de eerste avond. Verheugd tonen artiesten zich in de volgepakte zalen, velen speelden alsof er iets veroverd moest worden.  Publiek zocht zich ondertussen een weg langs de vijftien zalen in Ahoy. De vernieuwde, veel ruimere festivalopzet, met onder meer de nieuwe RTM-stage (theater met breed podium), viel meteen te omarmen. Onveranderd is hoe North Sea Jazz de oudere artiest koestert. Sterker: wat sieren veel vitale tachtigers dit weekend de podia. ‘Artist in residence’ en pianist Herbie Hancock (82) treedt diverse keren aan, vrijdag gaf hij een vermakelijke masterclass. Ook saxofonist Charles Lloyd (84) en bassist Ron Carter (85) spelen nog. Maar eerst was het de beurt aan Gary Bartz (81) die in een polkadot pak en grijs knotje de show stal. Hij trok zich met raak, warmbloedig spel op aan Maisha, de jonge Britse band waarmee hij in 2020 een plaat vol spirituele jazz afleverde. Later sprong hij nog het podium op bij trompettist Theo Croker, sterke naam in de eigentijdse urbanjazz. Daar is ook drummer Makaya McCraven een exponent van, al bleef het vuur daar wat laag. Multi-instrumentalist Louis Cole had voor gelegenheid het Metropole Orkest in skelettenpakken gestoken: funky scherp, op de mierzoete croonerballades na. Trompettist Ambrose Akinmusire maakte indruk met zijn vinnige protestjazz. De vroeg gestorven trompettist Roy Hargrove, lang huisvriend van het festival, kreeg van hem een warm en passend saluut. Diana Ross was, afgaande op de megadrukte bij de zaal, de popshow waar vrijdag het hele festival naar uitkeek. Ze begon het concert zoals Ross dat al jaren doet, op de klanken van het disco-nummer ‘I’m Coming Out’. Het is de met veel gejuich onthaalde opkomst van een beminnelijk lachende wereldster, die haar afscheid van de bühne steeds weer uitstelt, met handkusjes voor iedereen. Stralend ongenaakbaar stond ze er weer op haar 78ste, Ross schudt de tijd met sterrenstof gewoon van zich af. De armen wijd, de diva divine in rode showjurk. Het praalstuk, de over haar schouders gedrapeerde sjaal van tule, legde ze snel af. Want het was bloedheet, beklaagde ze zich. Vervolgens stak Ross, nu lekker dramatisch wapperend met een forse rode waaier, een feestvuur aan. Het blijmoedige ‘Stop in the Name of Love’ was een onweerstaanbare slinger door de tijd, voor wie de zaal om de warmte intussen nog niet was ontvlucht (,,ik kijk dit wel op tv”). Hoe nostalgisch ook, Ross’ beste troef blijft haar pompend vrolijke hitcollectie met Supreme-knallers ‘Baby Love’, ‘You Can’t Hurry Love’ en de Ross-evergreens  ‘Why Do Fools Fall in Love’ en ‘Upside Down’. En haar stem? Haar onzuivere zingen onlangs op het festival Glastonbury deed het ergste vrezen. Op North Sea Jazz bleef de dunner wordende stem hoegenaamd in de pas, met dank ook aan de soulvolle backingvocalen in de volgzame veertienkoppige band. In de jazzroute kon het festivalpubliek vele kanten op. Terwijl  jazzvocaliste en pianiste Diana Krall wegens ziekte in haar band een intiem soloconcert gaf, stroomde de energie van improvisatie ook bij saxofonisten Steve Coleman (complex ritmische stapelmethodes) en Joe Lovano met Dave Douglas (op hout gerijpt in hoekige composities). Erg op de groove en tegelijk bijna meditatief waren de jonge honden van BadBadNotGood die in het donker speelden met grote stadprojecties. Ondertussen wond Hans Dulfer buiten op het plein met saxofonist en dochter Candy Dulfer het publiek moeiteloos om zijn vinger. Mét gouwe ouwe: gooit hij zijn sax echt het publiek in? Over feestjazz gesproken. In zijn eclectische stijlmengen kán het niet op voor de Frans-Libanese trompettist Ibrahim Maalouf. Maar meeblazen met hiphop van een tape: pfff. De conclusie kwam van hem zelf: ja zijn muziek was flink mainstream geworden. Dan liever de grote ontdekking Cimafunk. Met James Brown-achtig snel voetenwerk zette hij het uitroepteken achter de eerste dag North Sea Jazz: wat een ongelofelijke Afro-Cubaanse funkkomeet.||https://www.nrc.nl//nieuws/2022/07/08/ontlading-en-verwondering-in-volle-zalen-bij-north-sea-jazz-2-a4136020
2022-07-09||De grootste vermogens worden steeds groter, dankzij de overheid||De welvaart in Nederland is nog schever verdeeld dan tot nu toe gedacht. De tien procent  rijkste Nederlanders heeft 61 procent van het totale vermogen in handen, als pensioenen niet zijn meegerekend. De top 1 procent bezit zelfs een kwart van al het vermogen, terwijl de onderste 25 procent juist meer schulden dan vermogen heeft. De conclusies van een groep ambtenaren die de vermogensongelijkheid in Nederland bestudeerden, zijn niet mals. Niet alleen zagen de rijkste Nederlanders hun vermogen de afgelopen jaren steeds verder groeien, het overheidsbeleid zorgt ervoor dat de verdeling alleen maar schever wordt. Hoe kan dat? Kort gezegd: geld hébben is de beste manier om meer geld te verdienen. De meeste Nederlanders halen hun inkomen uit arbeid, in de vorm van salaris, maar de rijkste 1 procent haalt een groot deel van haar inkomen uit vermogen, zoals bedrijfswinsten en beleggingen.  Inkomen uit arbeid wordt echter zwaarder belast dan vermogen. Wie geld verdient aan het verhuren van een tweede of derde huis, betaalt bijvoorbeeld veel minder belasting dan wat iemand over zijn of haar salaris aan de Belastingdienst afstaat. Dat geldt ook voor winst uit een onderneming. Het is voor rijke Nederlanders met zulke inkomsten bovendien makkelijker om belastingadviseurs in te huren en strategisch te schuiven met hun inkomsten en hun vermogen. Daardoor betaalt de top 1% relatief minder belasting dan Nederlanders met minder vermogen, concludeert het onderzoek. In de rekensommen zijn pensioenen – goed voor bijna de helft van het totale Nederlandse vermogen – niet meegenomen. Hoeveel pensioen iemand uiteindelijk kan verwachten, is namelijk vooraf moeilijk vast te stellen. Zouden de pensioenen wel meegerekend worden, dan hebben meer Nederlanders een positief vermogen.  Toch nemen daarmee de onderlinge vermogensverschillen zelfs met het meerekenen van de pensioenen niet af, constateren de onderzoekers. De arme huishoudens krijgen er wat bij, maar de rijke huishoudens nog veel meer. En ook hier geldt: het opbouwen van een pensioen is belastingtechnisch gunstig, dus wie vermogend is en veel pensioen opbouwt profiteert het meest. Dat geldt ook voor een eigen woning. Meer vermogende Nederlanders zijn vaker bezitter van één, of zelfs meerdere koophuizen. Voor de grote groep middeninkomens is het huis een belangrijke vorm van vermogen, maar het vermogensverschil met de groep die geen huis bezit is enorm. Zo heeft een eigenwoningbezitter gemiddeld genomen 14 keer meer vermogen dan een huurder, mede dankzij gunstige overheidsregelingen zoals de hypotheekrenteaftrek. Ook wie een familiebedrijf overneemt of veel geld erft, betaalt bij de huidige belastingtarieven en -regels vrij weinig belasting. De vermogende Nederlanders danken hun vermogensgroei niet alleen aan de overheid. Ook de economische ontwikkelingen hielpen de vermogende groep een handje: terwijl de lonen maar langzaam groeien, steeg tot voor kort de waarde van huizen en beleggingen juist heel hard. Ingrijpen is gewenst, stellen de onderzoekers vast. Zolang vermogenden met gunstige tarieven en behendige trucs weinig belasting blijven betalen, moet de overheid dat compenseren door meer belasting op arbeid te heffen. Grote vermogensongelijkheid kan ook de arbeidsmarkt ontregelen en zorgt ervoor dat het steeds belangrijker wordt wat iemand startpositie is. Neem de erfenissen. De groep 65-plussers zag haar vermogen in de afgelopen vijftien jaar verdubbelen, doordat deze groep groter werd maar ook doordat ouderen steeds rijker worden. Omdat zij hun vermogen tegen een zeer gunstig tarief kunnen doorgeven aan hun kinderen, komt een grote golf van geërfd geld in zicht. Maar niet alle babyboomers hebben (veel) vermogen. Wie geluk heeft, krijgt veel startkapitaal mee. Wie pech heeft, krijgt niets. Voor de jongere generaties wordt het in de komende decennia daardoor steeds bepalender hoe rijk hun ouders zijn. Naar het onderzoek is in Den Haag lang uitgekeken. Kabinet-Rutte IV laat vermogens vooralsnog ongemoeid. Premier Mark Rutte (VVD) reageerde de afgelopen maanden steeds op oproepen vanuit de oppositie om iets te doen aan de vermogensongelijkheid door te verwijzen naar het onderzoek, dat onder leiding stond van econoom Laura van Geest. Van Geest was jarenlang directeur van het Centraal Planbureau en is tegenwoordig voorzitter van de Autoriteit Financiële Markten. De data zijn nu onontkombaar. Nu is de politiek aan zet, concludeert het rapport: „Aan u de keuze.”||https://www.nrc.nl//nieuws/2022/07/08/welvaart-nog-schever-verdeeld-a4136001
2022-07-09||Nederland dient officieel plan in voor Europees coronafonds||Als laatste van de 27 lidstaten heeft Nederland vrijdagmiddag officieel een plan ingediend om geld uit het Europese coronaherstelfonds te krijgen. Met het plan, bestaande uit investeringen en hervormingen, hoopt Nederland aanspraak te maken op 4,7 miljard euro uit het herstelfonds. Vanaf nu heeft de Europese Commissie twee maanden om het plan te beoordelen en goed te keuren, waarna Europese financiënministers zich erover zullen buigen.  EU-lidstaten bereikten in juli 2020 een akkoord over het instellen van het fonds van in totaal circa 800 miljard euro. Elk land heeft recht op een deel van dat geld, maar niet voordat ze een uitvoerig plan indienen waarin ze beschrijven hoe ze het geld willen uitgeven maar vooral ook hoe ze hun economie ‘duurzaam’ willen hervormen. Deadline voor de plannen lag officieel op april vorig jaar, maar de meeste plannen druppelden vorig jaar zomer binnen. Bulgarije was, vóór Nederland, vorig jaar oktober de laatste EU-lidstaat die een plan indiende.  In het Nederlandse plan worden geen nieuwe projecten aangekondigd: alle investeringen werden  eerder opgenomen in het coalitieakkoord en ook de hervormingen werden al vastgelegd door de coalitie. Eerder dit voorjaar deelde minister Sigrid Kaag (Financiën, D66) bovendien al een uitgebreid concept-plan met de Tweede Kamer. Het gaat om onder meer windmolenparken op zee, het stimuleren van hybride warmtepompen voor huishoudens en investeringen in de waterstofinfrastructuur. Ook wil Nederland Europees geld gebruiken voor het aanpakken van de stikstofproblematiek, onder meer via het uitkopen van varkenshouders.    Om aanspraak te maken op het geld moet Nederland, net als alle andere lidstaten, werk maken van een serie aanbevelingen van de Europese Commissie om de eigen economie te versterken. Een van die aanbevelingen is traditioneel het hervormen van de hypotheekrenteaftrek, omdat die het aangaan van hoge schulden van huishoudens stimuleert. Toch laat Nederland die ongemoeid: ze hoopt met andere hervormingen op de woningmarkt de Commissie alsnog tevreden te stellen. De afgelopen maanden werd al uitvoerig met Brussel over de plannen gesproken, en ambtenaren verwachten bij de uiteindelijke goedkeuring de komende tijd geen problemen meer.   Uiteindelijk legt Nederland zich vast op 28 investeringen en 21 hervormingen. De investeringen tellen uiteindelijk op tot 5,2 miljard, omdat Nederland ervan uit gaat dat in de onderhandeling met de Europese Commissie mogelijk nog een paar projecten zullen sneuvelen.   Gaat de Commissie akkoord, dan moeten vervolgens ook alle ministers van Financiën van de EU het plan nog goedkeuren. En ook daarna vloeit er niet direct geld: elke uitbetaling is gekoppeld aan specifieke afspraken over hervormingen. Pas als Nederland een zogeheten 'mijlpaal' heeft bereikt, wordt de eerste tranche overgemaakt. Een diplomaat verwacht dat, als de goedkeuring soepel verloopt, Nederland in het tweede kwartaal van 2023 een verzoek kan doen voor de eerste uitbetaling. ||https://www.nrc.nl//nieuws/2022/07/08/nederland-dient-officieel-plan-in-voor-europees-coronafonds-a4136005
2022-07-09||John S. stuurde vlak voor zijn daad dreigende foto’s|| John S., de verdachte van de dodelijke schietpartij op 6 mei op zorgboerderij Tro Tardi in Alblasserdam, bedreigde drie dagen eerder de jonge vrouw met wie hij een relatie had gehad op de boerderij. Hij stuurde haar op 3 mei een foto van een vuurwapen. En op 4 mei foto’s van zijn eerste slachtoffer, de eigenaar van een schoenmakerij in Vlissingen die hij op 3 mei met een vuurwapen gedood zou hebben. De jonge vrouw wist op dat moment nog niet wie de afzender was.  John S. (38) wordt ervan verdacht op vrijdag 6 mei schijnbaar uit het niets twee mensen te hebben doodgeschoten op een zorgboerderij: Nathalie (34) uit Alblasserdam, medewerkster van de zorgboerderij, en Ann-Sofie (16) uit Dordrecht. Een jongen van twaalf en een vrouw van twintig raakten bij de schietpartij ernstig gewond. Vrijdagmiddag diende een pro forma-zitting in Rotterdam, waar S. niet aanwezig was. Wel waren er veel slachtoffers en nabestaanden. Hem wordt onder meer moord dan wel doodslag ten laste gelegd. De jonge vrouw die de foto’s ontving, stapte er meteen mee naar de politie. Die trok het nummer na van de telefoon waarmee de beelden waren verstuurd. Omdat de telefoon foutief geregistreerd stond, leek de eigenaar aanvankelijk vast te zitten. Pas op 5 mei werd duidelijk dat het om John S. ging. Pogingen om S. die avond aan te houden mislukten: hij was niet thuis en had zijn telefoon uitgezet. De twee nachten voorafgaand aan de schietpartij op de zorgboerderij verbleef John S. in een hotel in Papendrecht, bleek tijdens de zitting. Na de schietpartij belde hij zelf met 112 en vertelde hij wat hij had gedaan. Hij was nog in gesprek toen hij, zittend in kleermakerszit, het wapen op zijn schoot, werd aangehouden. S. was zelf cliënt op zorgboerderij Tro Tardi in 2017. Vanwege een relatie met een jonge mede-cliënte moest hij, zeer tegen zijn zin, vertrekken. Zeer waarschijnlijk is zij diegene die hij in de dagen voor de dodelijke schietpartij de foto’s stuurde. De rechter en de officier van justitie besteedden tijdens de eerste pro formazitting bijzonder veel aandacht aan de slachtoffers en nabestaanden die aanwezig waren of via een videoverbinding meekeken. “Dit is een zaak als geen ander”, zei de rechter tegen hen. En: “Er komen nog veel moeilijke momenten, bijvoorbeeld als u gebruik gaat maken van uw spreekrecht. Maar ik ga u helpen.” Het onderzoek is nog niet afgerond, vertelde de officier van justitie. Volgens zijn advocaat Arthur van ’t Hek was John geestelijk instabiel en deed hij de afgelopen jaren vijf of zes suïcidepogingen. Hij moet nog onderzocht worden in het Pieter Baan Centrum. Van ’t Hek wilde ook weten of er bloed is afgenomen bij S. na de schietpartij. Dit is belangrijk, zei hij, omdat John S. aangaf medicijnen te hebben geslikt die mogelijk van invloed zijn geweest op zijn daad. De rechter sprak de hoop uit dat voor het eind van het jaar de inhoudelijke zitting plaatsvindt. Van ’t Hek zei dat John daar dan “honderd procent zeker bij aanwezig is”. ||https://www.nrc.nl//nieuws/2022/07/08/john-s-stuurde-vlak-voor-zijn-daad-dreigende-fotos-a4136004
2022-07-09||Regisseur Marcus Azzini over grensoverschrijdend gedrag: ‘Dit is wie ik nu ben’|| Het is de eerste keer dat Marcus Azzini een interview geeft sinds zijn vertrek begin 2021 bij Toneelgroep Oostpool in Arnhem. Daar werkte hij twaalf jaar  als regisseur en later artistiek leider, tot hij werd  beschuldigd van grensoverschrijdend gedrag.  Waarom hebt u dit interview toegezegd?  „Jij had niet zozeer interesse in ‘mijn kant van het verhaal’, maar benaderde mij voor een gesprek over schuld, schaamte en boete. Daar ben ik in de afgelopen periode natuurlijk enorm mee bezig geweest. Dit interview maakt me wel bang.”  In uw voorstelling ‘Allemaal mensen’ zegt een van uw personages: ‘Ik heb een hekel aan mensen die klagen en klagen en klagen, maar niet in de spiegel kijken.’ Is dat waar u bang voor bent? Dat mensen dit interview  zo  zullen lezen, als louter zelfbeklag?  „Ja. Het allermoeilijkste is: hoe praat ik over mijn leven en wat ik geleerd heb, zonder ook over mijn pijn te praten? Want dat kan overkomen alsof ik mezelf als een slachtoffer zie en dat ben ik niet. Hooguit van mijn eigen fouten en daden. Ik heb nooit geprobeerd mijn verantwoordelijkheid te ontvluchten, alleen heb ik die altijd vanbinnen gedragen. Ik denk dat het tijd is om dat nu ook in de publieke ruimte te doen, juist omdat mijn schuld ook daar besproken is. Openbaar schuld betuigen brengt natuurlijk ongemak met zich mee, want dan moet men er iets mee. Dit interview is geen poging  om opnieuw geaccepteerd te worden. Het is een manier om te zeggen: ik draag mijn schuld, en niet meer alleen thuis. Maar ik wil het op geen enkele manier zwaarder maken voor de betrokkenen.” Voelt u zich schuldig dat u dit interview geeft? „Het voelt ergens onrespectvol. Ik ben stil gebleven uit respect voor de mensen die pijn hebben, en om beter te kunnen luisteren. Ik ben nog steeds bang dat mijn aanwezigheid in de publieke ruimte meer pijn zal veroorzaken, maar ik denk dat het nooit het juiste moment zal zijn. Zolang ik leef, zal dat conflict er zijn. Wel of niet ergens naartoe gaan, wel of niet iets zeggen, wel of niet iemand appen. Ik denk dat ik dat moet doorbreken. Zolang je stil blijft, kunnen mensen denken dat je niks erkent en vrolijk doorleeft. Ik wil niet gewoon vergeten en doorgaan. Nee, ik moet verder mét dit, want dit is wie ik nu ben. Ik kijk in de spiegel naar iemand die ik dacht te zijn, maar de werkelijkheid is anders. Dat is de confrontatie met schuld.” Waar heeft uw schuld betrekking op? „Op machtsmisbruik en grensoverschrijdend gedrag. De klachten kwamen voor mij totaal uit de lucht vallen. Ik ging door verschillende fases: eerst denk je dat het niet klopt, omdat het niet strookt met je zelfbeeld. Dan begin je het te begrijpen, maar denk je: zo heb ik het niet bedoeld. Ik heb moeten inzien: ik ben wel zo. Ik had macht en dus ook verantwoordelijkheid. Op dat moment gaat het licht uit, want die schuld dragen is echt pikzwart. Ik geloofde dat ik een monster was. Uit die donkerte komen is heel moeilijk. Met hulp leerde ik sorteren en inzien dat mijn leven niet alleen bestaat uit kwaad. Het is een proces om de schuld per onderwerp te bekijken en niet alles op één hoop te gooien.” Wat heeft u geleerd over de aard van misbruik door alles wat er gebeurd is? „Ik denk dat ik vroeger de naïeve gedachte had dat kwaad altijd gepaard gaat met bewustzijn. Maar zo werkt het niet. Je kunt met de beste intenties toch iemand beschadigen.” Wat heeft u over uzelf moeten concluderen? „Dat ik een gevaarlijke man kan zijn. Ik ben iemand die ertoe in staat is grenzen te overschrijden. Te pesten. En vooral: ik ben ertoe in staat het niet te zien of het zelfs te ontkennen. Ik vluchtte voor die confrontatie. In therapie leerde ik dat mijn persoonlijkheid, in combinatie met de positie die ik had, een recept is voor potentieel gevaar.” Kunt u daar voorbeelden van geven? „Ik heb bijvoorbeeld een plagerige manier van omgaan met mensen. Ik zie nu in dat ik mensen kan pesten en zelfs zo naïef ben te denken dat het een vorm van liefde is. Ik heb letterlijk tegen mensen gezegd: ik plaag je niet, ik geef je aandacht. Ik heb problemen met intimiteit. De valkuil is dat ik zo snel mogelijk, als een soort obsessie, verbinding en intieme relaties probeer te creëren. Ik gebruikte, ook in een werkcontext, flirtgedrag als middel daartoe. Ik stuurde te snel een ‘x-je’ in een appje of zei ‘ik hou van je’ tegen werkrelaties. Als iemand zegt dat je hem een klap in het gezicht hebt gegeven, dan snap je meteen waarom dat fout is. Maar als iemand zegt: je hebt me lief behandeld en dat heeft me pijn gedaan, dan begrijp je dat eerst niet. Om dat goed te kunnen begrijpen, moest ik veel leren over afhankelijkheidsrelaties. Ik ben de grens tussen werk en privé daarin volkomen uit het oog verloren. Ik zag mijn collega’s als vrienden en gelijken, terwijl ik voor hen ook buiten de werkuren een leidinggevende bleef. Vooral het totale gebrek aan bewustzijn neem ik mezelf kwalijk. Het pijnlijke is dat de fouten die ik heb gemaakt met mijn persoonlijkheid te maken hebben, dus de schuld gaat niet alleen over wat ik heb gedaan, maar over wie ik ben.” Louis Tas, een bekend psychiater, omschrijft schaamte als het gevoel dat je in de ogen van de ander compleet waardeloos bent en dat ze daarin nog gelijk hebben ook. „Ja, schaamte  is veel onredelijker dan schuld. In de donkerste periodes vond ik dat ik recht had op niks. Als ik genoot van iemand die op bezoek was, dacht ik de volgende dag: hoe haal ik het in mijn hoofd om samen met iemand te lachen?” Waarom heeft u daar dan geen recht op? „Als je je écht realiseert dat je mensen hebt beschadigd met jouw gedrag, hoe kun je dan nog lachen? Wat ik nodig heb voor mijn herstel, voelt ondergeschikt aan de pijn die ik bij anderen heb veroorzaakt. Het is verschrikkelijk dat ik die pijn nooit zal kunnen wegnemen. Het enige wat ik kan doen, is mezelf er elke dag aan herinneren hiervan te leren.” Welke rol speelt het dat alles zo in het openbaar is geweest?  „Dat vergroot de schaamte natuurlijk  miljoenen keren. Ik heb het gevoel dat ik een wijnvlek op mijn gezicht heb gekregen die misschien nooit meer zal verdwijnen. Ik voel dat mensen ook bang zijn door die vlek besmet te raken.”  Bent u mensen kwijtgeraakt?  „Ja, een heel netwerk van mensen om me heen is weggevallen. Er zijn mensen die mij afkeuren, maar ook mensen in mijn omgeving die bang zijn om gecanceld te worden, vooral als zij zelf ook een publiek leven hebben. Het is schrijnend hoe mijn bestaan hen onvrij en bang maakt. Je kunt mij niet meer zomaar uitnodigen voor een verjaardag of première. Ik neem dat niemand kwalijk natuurlijk, ik heb mensen zelf in deze positie gebracht.” In een interview in NRC zei u ooit over hoe het was om als migrant vanuit Brazilië naar Nederland te komen: „Ik wilde niet opvallen in negatieve zin.” Net dát is gebeurd, hoe ervaart u dat? „Toen ik in Nederland kwam wonen, voelde ik de eerste vijftien jaar vooral dat ik geaccepteerd wilde worden. Als migrant negatief in het nieuws komen, voelt alsof je iedereen teleurstelt. Het ging in tegen alle principes waarmee ik ben opgevoed.” Welk concept van schuld kreeg u mee vanuit uw opvoeding? „Ik heb een moeder die schuldgevoel gebruikt om liefde te krijgen. Ze gaf ons de schuld van alles in haar leven. Ze zei letterlijk: ik heb mijn leven opgegeven voor jullie. Dat bedoelde ze goed. Een echt dieper schuldgevoel begon bij mij vooral met het besef van mijn ‘anders-zijn’, mijn homoseksualiteit. Ik dacht: ik ben geboren met een fabrieksfoutje. Ik heb God vaak gevraagd mij te genezen. Geef me het hele heteronormatieve plaatje: een vrouw, een kind, een huis. Ik moest wekelijks naar de biecht, maar datgene waar ik me echt schuldig over voelde, mijn homoseksuele gevoelens, kon ik daar natuurlijk niet vertellen. Tegelijkertijd is God nog altijd een troostrijke fantasie voor me. Het afgelopen jaar heb ik veel gebeden. Dan vraag ik: geef me kracht om dit te kunnen dragen.” In het katholicisme geloven ze dat God niemand een uitdaging geeft die groter is dan hij kan dragen.  Azzini valt stil en spreekt door zijn tranen heen. „Het geloof in die mogelijkheid is wat me in leven houdt. Ik denk vaak: doe ik de wereld en de mensen die ik liefheb minder pijn als ik er niet zou zijn?  Mijn therapeuten hebben altijd gezegd: je wilt niet dood, je wilt dat de pijn stopt en niet alleen voor jezelf, maar ook voor de mensen om je heen.” Er bestaat zoiets als ‘je doodschamen’. In hoeverre droeg het publieke karakter van uw zaak ertoe bij dat u zelfdoding overwoog? „Dat speelde zeker een grote rol, want ik dacht: als ik verdwijn, dan stopt het. Tussen willen verdwijnen en dood willen ligt een heel dunne grens. Ik heb ook een tijd straatvrees gehad. Dat begon toen de uitslag van het eerste onderzoek uitkwam. Ik weet nog dat een journalist, die ik uit mijn privésfeer kende, mij een appje stuurde om te zeggen: ‘Als je ooit van mens tot mens wilt praten, dan kun je mij benaderen.’ Ik wilde dat niet. Twee dagen later kwam van zijn hand een groot artikel over mij uit. Dat voelde zo onveilig. De deur opendoen om een pakketje te ontvangen kon al leiden tot een paniekaanval. Er was een fase dat ik niet uit bed kwam en vrienden afwisselend in de woonkamer zaten zodat ik niet alleen gelaten werd. Het publiekelijke aspect vergroot de paranoia, ook voor mijn omgeving. Vooral voor mijn zoon is dit heel zwaar geweest.” Hoe heeft u over de beschuldigingen gesproken met uw zoon? „We hebben zo feitelijk mogelijk benoemd wat er aan de hand was op een manier die voor een kind van toen dertien begrijpelijk is. Het belangrijkste voor mij was te vermijden dat het zijn probleem zou worden. Dat is helaas niet gelukt. Hij heeft mijn achternaam altijd gedragen met trots, en die naam is besmeurd. Hij ging online alles zelf opzoeken om het te kunnen begrijpen, en kwam terecht in de internet-jungle van nieuws, publieke opinie en fora waarop ik werd vergeleken met de verschrikkelijkste mannen, zoals Epstein. De angst die daardoor gezaaid wordt op het schoolplein, komt uiteindelijk op de schoot van een kind van veertien terecht. En dat gaat ook veel verder via sociale media. Dit alles heeft er zeker toe bijgedragen dat hij enkele maanden is thuisgebleven en uiteindelijk van school gewisseld is. Dat het nu veel beter met hem gaat, dat hij nog steeds van mij houdt en het nog gezellig heeft met mij, dat is mijn grootste geluk. Zonder de steun van zijn moeder was dat niet gelukt. ” Denkt u dat hij ooit heeft gedacht: misschien is mijn vader een monster? „Ik heb dat zelf gedacht, dus dan heeft hij het ongetwijfeld ook overwogen. Hij heeft een fase gehad dat hij minder bij mij wilde zijn. Niet eens uit woede, want hij probeerde mij altijd te verdedigen, maar omdat het zwaar was. Ik kan me bijna niet voorstellen hoe het voor hem moet zijn geweest om in mijn huis te leven in die periode.” Hoe pijnlijk het ook is om hem daardoorheen te zien gaan, ik kan me ook voorstellen dat het een zekere kracht geeft. Dat u denkt: als hij dit kan dragen, dan ik ook.  „Hij is zo sterk, hij is de reden waarom ik er nog ben. Dat, en voorkomen dat mijn moeder nog meer pijn lijdt. Ze heeft tien jaar geleden mijn broer verloren, dus elke keer dat ik denk dat de wereld beter af is zonder mij, denk ik aan haar pijn.  En de kleine gebaren van vrienden die via het scherm van mijn telefoon tot mij komen, verrassen en ontroeren mij enorm.” Wat is zo’n klein gebaar? „Dat iemand een verjaardagsfeestje organiseert en mij in de groepsapp durft te zetten. Laatst zei iemand tegen me dat ze zich door mij verlaten heeft gevoeld het afgelopen jaar. Ik dacht dat ze beter af was zonder mij, en toen bleek dat ze daar boos en verdrietig over was, deed me dat zoveel. Ik heb het gevoel dat mijn geluksmomenten zo onschuldig, bijna kinderlijk zijn geworden. Een taartje met iemand eten. Even naar de IKEA, lachen, hotdogs eten en dan weer naar huis. Dat is dan het hoogtepunt van mijn week. Ik dacht altijd: alleen een groots en meeslepend leven is de moeite waard. Nu is dat grootse weg, de waardering en aandacht zijn weg, veel vrienden zijn weg. Het leven is veel simpeler geworden.” Wat is uw straf geweest, denkt u? „Mijn ex-vriend zei: jouw straf is dat je bent kwijtgeraakt wat je het meest dierbaar was. Mijn werk en de liefde voor mijn werk.” U stond erom bekend een heel intieme dialoog te kunnen neerzetten en op het podium acteurs hun ervaringen een plek te laten geven. „Ik kon heel goed een werksituatie creëren waar mensen alles durfden te geven om samen te creëren, maar een van de problemen was dat ik het werk het allerbelangrijkste vond en mensen daardoor ook materiaal werden. Omdat ik mijn eigen grenzen niet zag, laat staan die van anderen, heb ik te weinig oog gehad voor het creëren van nazorg om zo’n proces gezond en veilig te houden. Of überhaupt niet gezien hoe zwaar dat kon zijn voor de mensen die zich blootgeven. Mijn werk ging vaak over de kwetsbaarheid van mensen en zelf ben ik die op de vloer uit het oog verloren.” Uw werk was ook vaak een vorm van theatraal zelfonderzoek. Hoe is het om nu niet het theater te hebben als middel daarvoor? „Ik kan dingen beter bespreken op toneel dan in mijn privéleven. Wat ik tegen mijn vriend zou willen zeggen nu we uit elkaar zijn bijvoorbeeld, zou ik beter kunnen vormgeven op het toneel dan ik in de werkelijkheid kan vertellen. Door iets te creëren worden de problemen die ik beleef universeel en kan ik ze plaatsen.” Als deze zaak over iemand anders was gegaan, hoe had u dat personage vormgegeven?  „Door het over mensen te laten gaan. Als ik puur zou kijken naar dit verhaal als materiaal voor theater, is de vraag ‘ben je schuldig of niet schuldig’ geen interessante vraag. Het gaat om de mensen die hierbij betrokken zijn, wat ze meemaken en hoe gelijk ze eigenlijk ook zijn.” Als u een personage was, zou u misschien veel milder voor uzelf zijn. U heeft ooit zelfs een voorstelling over een seriemoordenaar gemaakt.  „Dat denk ik zeker, haha. Sorry dat ik  lach. Ja, ik zou als regisseur voor mijn personage veel liever zijn geweest, veel meer begrip voor hem hebben. Voor ieder personage of mens eigenlijk. Niemand is alleen zijn daden of verdriet. Stel je voor dat ik hier nu een voorstelling over zou willen maken, dan moet ik als kunstenaar heel goed in mijn schoenen staan om dat te durven. Dat zie ik niet gebeuren. Ik denk dat de enige manier om dat te doen is om zelf op het podium te gaan staan, en ik vind dat nu niet mijn plek.” Toen we net even pauze namen, zag ik dat u in uw notitieboekje ‘FOUT’ opschreef.  „Ja, ik had het gevoel dat we meer moeten benoemen wat ik fout heb gedaan.”  Vindt u dat ik te mild voor u ben? „Ja. Dan komt de stem van de bange Marcus op, die bang is om meer pijn te veroorzaken, bang is weer ruimte in te nemen, bang zijn stem weer te vinden en te gebruiken. Die in de war is over wie hij is. Er is ook een Marcus die in een kist ligt, een deel van mij dat overleden is, waarover ik waak.” Welke Marcus is er overleden? „Ik denk het monster.” Dat lijkt me een Marcus die u wilt begraven. Is er ook iets verloren? „Ik ben soms bang dat het de kunstenaar is die daar in de kist ligt. Ik kijk naar foto’s van mijn werk en ik voel niks. Alle foto’s en werkgerelateerde dingen heb ik uit mijn huis gehaald. Ik hoop dat de kunstenaar in mij nog ergens is en dat die er op een bepaald  moment weer durft te zijn. Dat is misschien uiteindelijk wel de grootste pijn, dat dit mijn nalatenschap zal worden.”  Montaigne schrijft in zijn essays over berouw: hoe het ook afloopt, ik ben blij dat men kan zien van welke hoogte ik ben gevallen.  „Het is moeilijk om nog te zien dat ik met mijn werk mensen ook op een positieve manier heb geraakt.  Ik vorm deze gedachte nu pas voor het eerst eigenlijk. Dat ik bang ben dat dit het enige is wat men zich van mij zal herinneren. Dat er geen nieuw verhaal mogelijk zal zijn. Dat er in de maatschappij, en hoe we daarin met elkaar omgaan, geen ruimte is voor vergeving of tweede kansen.”  Denkt u dat u voorbij vergeving bent? „Zo voelt het wel, ja. Nu je dat vraagt, denk ik dat vergiffenis betekent te kunnen leven zonder vergrootglas. Zonder mijzelf er elke dag op attent te maken dat ik het niet mag vergeten. Ik bedankte gisteravond over de telefoon een vriend dat hij mij niet heeft opgegeven. Hij helpt mij juist mijn blinde vlekken te zien. Op alle mogelijke manieren wijst hij mij liefdevol en zonder oordeel naar een zwarte plek in mijzelf. Het voelt alsof veel mensen mij opgegeven hebben, terwijl ik denk: nee, ik kan echt leren. Ik ben bereid om het aan te gaan, met vallen en opstaan. Ik ben hier. Ik ben niet gevlucht. Ik ben bereid erover te praten. Om naar mensen te luisteren. Met iedereen die dat met mij wil. Om Hamlet te citeren: ‘De bereidheid is alles.”’  Marcus Azzini (1971) was vanaf 2008 regisseur en vanaf 2012 ook artistiek leider van Toneelgroep Oostpool in Arnhem. In maart 2020 kwam hij in opspraak na  meldingen van oud-medewerkers en stagiairs over grensoverschrijdend gedrag. Een eerste feitelijk onderzoek concludeerde „mogelijk, maar niet opzettelijk machtsmisbruik”. Op verzoek van de melders werd een tweede onderzoek ingesteld: een ‘signaalonderzoek’, gericht op „het optekenen van ervaringen van melders”. Het tweede onderzoek betrof niet alleen Azzini, maar de gehele cultuur binnen Oostpool. Daaruit kwam „een duidelijk en breed gedragen beeld” naar boven „van grensoverschrijdend gedrag in brede zin”. Het schetste een patroon van machtsmisbruik, pestgedrag en grensoverschrijdend gedrag met seksuele connotatie, waarbij meerdere malen de indruk ontstond dat een afwijzing negatieve gevolgen had voor de werkrelatie. Op basis van de resultaten gingen Azzini en Toneelgroep Oostpool in januari 2021 uit elkaar. Praten over zelfdoding kan bij de landelijke hulplijn 113 Zelfmoordpreventie. 
		Telefoon 0800-0113 of www.113.nl||https://www.nrc.nl//nieuws/2022/07/08/regisseur-marcus-azzini-over-grensoverschrijdend-gedrag-dit-is-wie-ik-nu-ben-a4135835
2022-07-09||Hoe ondernemer Wim Beelen wraak nam op de gemeente Amsterdam||Lees het volledige nieuwsbericht hier: Nieuwe juridische claims rond verkoop ADM-terrein Wim Beelen houdt van aanpakken. En dat is te zien als hij de verslaggevers rondleidt over het ADM-terrein, een reusachtige kale vlakte ten westen van Amsterdam. Kijk, hier hebben zijn mensen een verse lading  puin gestort, als ondergrond. Verderop plempen ze land aan, met tonnen zand die met rijnaken over het water worden aangevoerd. En in de hoek bij de weg is hij „tot wel tien meter diep” de strijd aangegaan met de Japanse duizendknoop, een exotische plant die zich notoir moeilijk laat uitroeien. „Ik win, die is straks weg”, zegt hij. Beelen – vest, spijkerbroek, loafers – maakt weidse gebaren met zijn armen richting het water. „Hier komen de dokken voor de superjachten”, zegt hij. „Zeven stuks. We storten de haven eerst vol met zand en later graven we de vaargeulen weer uit.” Hij neemt een trek van zijn sigaret. „Ik ben ooit als matroos begonnen. Boten zijn mijn passie.”  Het ADM-terrein ligt op een strategisch belangrijke plek midden in de Amsterdamse haven. Sinds acht maanden zijn de 53 hectare land en water  in handen van Wim Beelen – voormalig sloopkoning en inmiddels projectontwikkelaar. Op de plek waar we nu lopen, staat „100 procent zeker” binnen vijf jaar een reusachtige werf voor boten van de superrijken op aarde: de Dutch Super Yacht Tech Campus. Het naambordje heeft Beelen al bij de ingang van het terrein op een paal laten schroeven. Op de  artist’s impression ziet Beelens superjachtenwerf er flitsend uit. Zes overdekte dokken, een reusachtige productiehal. Plus ruimte voor veertig superjachten om aan te meren.  De werf  gaat 200 tot 300 miljoen euro kosten, maar Beelen heeft geld. Twee jaar geleden verkocht hij zijn sloop-, afval- en recyclingbedrijf  voor een mooie prijs. Kort daarna verdiende hij   – deze keer als vastgoedontwikkelaar – nog eens tientallen miljoenen met een nieuw gebouw pal naast zijn voormalige afvaldepot, een paar honderd meter verderop in de haven.  Maar om nou te zeggen dat de ontwikkeling van het ADM-terrein  zo  soepel verloopt als zijn vorige projecten – nee, dat niet. Dat wijt Beelen aan „de buren” –  en hij wijst daarbij naar het kantoorgebouw dat aan de stadskant uitkijkt over het ADM-terrein. Dat is de havenmeester, zeg maar de verkeerstoren van het Amsterdamse Havenbedrijf. Dit dochterbedrijf van de gemeente is volgens Beelen de kwade genius in zijn strijd met Amsterdam. Zij zouden te ambtelijk opereren, afspraken niet nakomen en zijn plannen met het gebied frustreren. Het Havenbedrijf, op zijn beurt, vindt dat Beelen te hard van stapel loopt, intimiderend te werk gaat en stukken water claimt die helemaal niet van hem zijn. Het conflict tussen Beelen en het Havenbedrijf past naadloos in de turbulente geschiedenis van het terrein. Al bijna dertig jaar worden er rechtszaken gevoerd over de plek waar tot drieënhalf jaar geleden de bekendste krakersvrijplaats van Nederland was gevestigd. De entree van Wim Beelen,  augustus vorig jaar, heeft het gevecht om het terrein in alle hevigheid doen opleven. Meteen na de koop (à 86 miljoen euro) zette Beelen de verhouding met de gemeente op scherp, met claims, aangetekende brieven en een reclamecampagne. Dat is niet alles: een ander bedrijf, dat bij de gronddeal buitenspel werd gezet, probeert de koop terug te draaien. En dan is er nog een opmerkelijke bijrol voor een oud-wethouder. Vrijplaats, krakersbolwerk en toneel van legendarische festivals en feesten: de faam van het ADM-terrein reikte tot ver buiten Amsterdam. In 1997 bezette een groep van ruim honderd krakers de leegstaande kantoren en loodsen van de failliete Amsterdamsche Droogdok Maatschappij (ADM). Ze zouden er meer dan twintig jaar blijven, ondanks verwoede pogingen van de eigenaren om ze weg te krijgen. Het ADM-terrein groeide uit tot een icoon voor een alternatieve manier van leven, met z’n foodtrucks, kringloopinterieurs en moestuinen. Het Amsterdamse stadsbestuur liet de krakers aanvankelijk   met rust. Ze waren een waardevol symbool van de tegencultuur, vond het college, en het terrein was jarenlang van weinig strategische waarde. Bovendien was de gemeente geen vrienden met de eigenaar: Bertus Lüske, een omstreden vastgoedondernemer die bruut geweld niet schuwde om krakers te verdrijven. Zijn poging om de bewoners van ADM  te verjagen met een knokploeg en een shovel leverde hem de bijnaam ‘Bulldozer Bertus’ op.  Lüske wordt in 2003 doodgeschoten in Amsterdam-Oost. De liquidatie wordt nooit opgelost. Zijn nabestaanden erven de problemen met de krakers en met de gemeente. Die  gaan onder meer over de vraag wie mag beslissen over de ligplaatsen bij het ADM-terrein. Vanaf 2015 begint de impasse tussen de gemeente en de erven-Lüske te schuiven. Dat komt mede door de bemiddeling van veilingmeester en lobbyist Niels Kooijman, die namens de Lüskes aanschuift bij alle overleggen, rechtszaken en raadsvergaderingen over de toekomst van het ADM-terrein. Kooijman vraagt oud-staatssecretaris Fred Teeven (Veiligheid en Justitie, VVD) om mee te kijken in het vastgedraaide ADM-dossier. De mannen kennen elkaar van een charity voor de rugbysport. Teeven adviseert  de eigenaren van het ADM-terrein  om in te zetten op de teruglopende maatschappelijke steun voor kraken en de  ‘wetteloosheid’ in het gebied onder de aandacht van de politiek te brengen. In de zomer van 2018 volgt een doorbraak. De  Raad van State oordeelt dat de krakers het terrein dienen te verlaten omdat de eigenaren (de erven-Lüske) een huurder hebben gevonden: een bedrijf dat schepen bergt en sloopt. Dat lukte voorheen nooit, want de mogelijkheden op het terrein waren beperkt. De gemeente Amsterdam had bij de verkoop van de grond aan ADM, begin jaren zeventig,  bepaald dat het  uitsluitend gebruikt mocht worden voor scheepsbouw. Dit ‘kettingbeding’ is tot op de dag van vandaag van kracht. Met het huurcontract in de hand en een beroep op de nieuwe, strengere kraakwet kunnen de erven-Lüske nu   een ontruiming afdwingen. Na de uitspraak van de Raad van State gaat de gemeente Amsterdam om. Op 7 januari 2019, in alle vroegte, arriveert de Mobiele Eenheid in het Westelijk Havengebied. Een veldslag wordt het niet: de krakers vertrekken zonder geweld, naar een nieuwe vrijplaats in Amsterdam-Noord die de  gemeente ter beschikking heeft gesteld. De familie Lüske heeft haar terrein, ooit aangeschaft voor 27 miljoen gulden, terug. Na het vertrek van de krakers maakt Ferry Sint, schoonzoon van wijlen Bertus Lüske en directeur van het vastgoedbedrijf van de erfgenamen, haast. Alles wat de krakers in twintig jaar hebben opgebouwd, wordt in een paar weken met de grond gelijk gemaakt. Meteen  daarna betrekt de nieuwe huurder zijn deel van het terrein. Maar Sint wil van ADM af, daar heeft hij nooit een geheim van gemaakt. De meest voor de hand liggende koper is het Amsterdamse Havenbedrijf, dat bovendien het eerste recht van koop heeft. De stad is in de tussenliggende jaren veel groter geworden, waardoor het terrein voor de gemeente een zeer geschikte uitwijklocatie is geworden voor industriële bedrijven. Die zitten inmiddels de bouw van de enorme nieuwe wijk Haven-Stad (70.000 woningen, binnen de ring A10) in de weg. Vanaf 2020 onderhandelt het Havenbedrijf met Sint, maar ze komen er niet uit. Over het bedrag  (circa 85 miljoen euro) worden ze het in principe eens, maar uiteindelijk loopt het stuk op details en gebrek aan  vertrouwen. Echt zorgen maken gemeente en Havenbedrijf zich niet over het vastlopen van de onderhandelingen. Ze geloven niet dat Sint het terrein makkelijk aan iemand anders kan slijten, vanwege het kettingbeding. Want wie gaat er  in hemelsnaam een enorm perceel kopen waar uitsluitend scheepsbouw op mag plaatsvinden – een activiteit waarmee in Nederland nauwelijks geld te verdienen valt? Wie gaat er in hemelsnaam een enorm perceel kopen waar uitsluitend scheepsbouw op mag plaatsvinden? Als de onderhandelingen zijn geklapt, sluiten de gemeente en de erven-Lüske een deal. Sint mag een jaar lang proberen het terrein te verkopen. Mocht iemand bereid zijn meer dan 85,5 miljoen euro neer te leggen, dan ziet de gemeente af van haar recht op eerste koop. Ze spreken ook af alle geschillen, zoals die over de ligplaatsen,  te bevriezen. De nieuwe koper, als die er komt, moet de lange lijst aan niet-opgeloste kwesties maar oplossen. In juli 2021 komt de ingeschakelde makelaar met een potentiële koper op de proppen: NWB Assets, een bedrijf dat vanuit de Amsterdamse haven handelt in biobrandstoffen  en gecharmeerd is van de relatief lage prijs van het terrein.  Ze hebben serieuze interesse: half juli tekent NWB  een voorcontract, waarmee het bedrijf  vier weken het exclusieve recht verwerft om het dikke ADM-dossier te onderzoeken en een deal voor te bereiden. NWB huurt een klein leger aan adviseurs in. Die werken in de zomer koortsachtig door: er moet 86 miljoen euro op tafel komen en er moet duidelijkheid ontstaan over de mogelijkheden van het terrein. Als het team half augustus nog niet klaar is wordt de exclusiviteit met nog eens vier weken verlengd. Zomervakantie zit er dit jaar even niet in. „Tijd voor koffie deze week inzake ADM?” Op maandag 23 augustus, om half zes ‘s avonds, krijgt Wim Beelen een appje van Ferry Sint. De mannen kennen elkaar uit het vastgoed. Ze hebben al eens eerder geappt over mogelijke kopers voor het ADM-terrein. Sint is het vertrouwen in de potentiële koper NWB kwijt. Ze houden hem aan het lijntje en kunnen de vraagprijs niet betalen, denkt hij. De volgende dag, tijdens een telefoongesprek – Beelen zit op zijn klassieke motorjacht  op de Middellandse Zee – komt Sint meteen ter zake. Wil Beelen het terrein niet kopen? Voor 86 miljoen euro is het  van hem. Beelen (47) kent de Amsterdamse haven goed. Zijn voormalige sloopbedrijf, dat hij vanaf de jaren negentig van de vorige eeuw heeft opgebouwd, heeft vlak bij het ADM-terrein een groot depot. De self-made-ondernemer, geboren en getogen in een gereformeerd gezin in het Gelderse Nunspeet, afficheert zich graag als „jongen van de gestampte pot”. Oer-Hollands, recht voor z’n raap, tweeënhalf jaar lts en toch multimiljonair. Hij houdt van snel zaken doen – en háát regeltjes en rapporten. Beelen heeft een voorgeschiedenis met de gemeente. Twee jaar eerder was zijn recyclingbedrijf kandidaat om de gemeentelijke afvalverbrander AEB onderhands over te nemen. Die stond in de zomer van 2019 op omvallen, wat leidde tot een landelijke afvalcrisis. Een voorlopig contract met Beelen was al getekend, wethouder Udo Kock (Financiën, Deelnemingen en Havens, D66) zag het helemaal zitten met hem. Toch ging het niet door. De rest van het college blokkeerde de overname. Ze vonden het plan  te snel en te ondoordacht – en vermoedelijk niet te rijmen met de Europese aanbestedingsregels. Kock stapte op als wethouder, Beelen toonde zich tijdens een speciale raadsvergadering woedend over het mislukken van de overname. Later deed het stadsbestuur AEB alsnog van de hand, aan een Chinese durfinvesteerder. Wim Beelen houdt van snel zaken doen – en háát regeltjes en rapporten Drie jaar later is Beelen nog altijd diep beledigd dat hij „om onbegrijpelijke redenen buiten werd geflikkerd” door de gemeente, vertelt hij in een bouwkeet op het ADM-terrein. Hij haalt zijn iPad tevoorschijn en laat foto’s zien van hoe hij in die crisis-zomer de gemeente hielp met het verwerken van afval en rivierslib dat niet meer bij de AEB terecht kon. „Voor nul euro” werkte hij zich uit de naad. En wat kreeg hij daarvoor terug? Niks, nada. Er is nóg een geschiedenis tussen Beelen en de gemeente. Pal naast de sorteerlocatie van zijn oude sloopbedrijf – direct aan het Noordzeekanaal – bouwt hij sinds begin 2021 aan de Amsterdam Logistic Cityhub. Bij dit gigantische distributiecentrum  – „220.000 vierkante meter duurzame oplossingen”, aldus de website –  kunnen straks schepen  aanleggen en trucks,  bestelauto’s en kleinere boten bevoorraad worden voor de ‘last mile’  naar het centrum van Amsterdam.  Eerst stond hier een chemische fabriek op zwaar vervuilde grond.  Beelen kocht het perceel in 2019 voor een klein bedrag en  begon meteen met de ontwikkeling. Boven op het distributiecentrum  plande hij extra kantoorruimte. Daar zag het Havenbedrijf weinig in: dit deel van de haven was bedacht voor zware industrie,  dus moesten er zo min mogelijk mensen tussen de vervuilende activiteiten aan het werk  gaan. Beelen dacht daar anders over. Met een beroep op de kleine letters van het bestemmingsplan betoogde hij dat er wel degelijk méér kantoorruimte mocht verrijzen dan het Havenbedrijf wilde. Met 11.000 vierkante meter kantoor deed hij het nog rustig aan, vertelde hij de  haven-medewerkers. Er volgden ingewikkelde onderhandelingen tussen het Havenbedrijf, de gemeente en Beelen. Bij de gemeente zagen ze Beelens plannen  wel zitten, vooral vanwege de belofte dat hij de binnenstad met boten zou gaan bevoorraden. Dat hij daarvoor extra kantoren wilde bouwen, vond Amsterdam te billijken. Onder druk van de gemeente bond het Havenbedrijf in: Beelen mocht de kantoren bouwen. In augustus 2021 verkoopt Beelen, nog tijdens de bouw, het complex voor 307 miljoen euro aan een vastgoedbedrijf. Het is de grootste Nederlandse transactie uit de geschiedenis van het logistiek vastgoed. Samen met zijn zakenvriend en mede-investeerder Paul Vermaat (rijk geworden in de catering) verdient Beelen meer dan 150 miljoen euro aan de deal. 
 Een week later krijgt hij het appje van Sint. Beelen hoeft er eigenlijk niet over na te denken: het ADM-terrein is een koopje – een ‘normaal’ bouwterrein op zo’n locatie kost al gauw het dubbele. Bovendien is het een schitterende kans voor  revanche op de gemeente, die hij het debacle met  afvalverwerker AEB nog steeds kwalijk neemt. Voor de koop hoeft Beelen bij  niemand zijn hand op te houden – de benodigde 86 miljoen heeft hij sinds een week gewoon op de bank staan.  Daarna gaat het snel – héél snel. Bellend en append tussen Amsterdam en de Middellandse Zee komen Sint en Beelen tot zaken. De exclusiviteitsdeal met NWB schuift Sint terzijde. Op maandag 29 augustus, een week na het appje, tekenen Sint en Beelen   de koopakte   bij een notaris op de Zuidas.  „Hebben we knap gedaan in 5 dagen”, appt Beelen. „Had je niet gedacht vorige week zaterdag ;-)”. Sint: „Haha née had ik niet gedacht. Zit er nu lekkerder bij dan vorige week ; )”. De kersverse zakenpartners  wisselen niet alleen berichten uit over het ADM-terrein, blijkt uit hun app-geschiedenis. Beelen regelt ook „een week om nooit te vergeten” op zijn luxe jacht voor Sint en zijn gezin, inclusief  heen- en -terugvlucht naar Zuid-Frankrijk met een  privéjet. Ook kopen de ondernemers samen een luxe speedboot. Ze noemen hem ‘Lucky Us’. Op een doordeweekse dag in september 2021 kijken de werknemers van het Havenbedrijf uit het raam van hun kantoor naast Amsterdam Centraal. Wat ze zien, verbaast ze hogelijk. Beneden op straat staat een ijscowagentje met een  led-scherm, met daarop een cartoon met kinderen in een luchtballon boven de Amsterdamse haven. „Papa, gelden er voor de gemeente andere regels dan voor mij?” vraagt een van hen. De cartoon heeft die week ook als paginagrote advertentie in Het Parool en NRC gestaan. Daarnaast cirkelt er een vliegtuigje boven Amsterdam met de tekst: ‘Hallo buurman!’ Opdrachtgever: Wim Beelen. Meteen nadat hij de koopakte van het ADM-terrein heeft getekend, is Beelen in de aanval gegaan. De ijscowagen en het vliegtuigje zijn de ludieke kant van zijn offensief tegen het Havenbedrijf, zijn ‘buurman’ op het ADM-terrein. De rest is grimmiger: hij dient een claim in bij de gemeente van 130 miljoen euro. Die vordering draait om achterstallige baggerwerkzaamheden en liggeld voor boten die jarenlang door het Havenbedrijf bij het ADM-terrein zijn afgemeerd. Voor Beelen is het persoonlijk. Hij laat deurwaarders  facturen en aansprakelijkheidsstellingen afleveren thuis bij wethouders en werknemers van het Havenbedrijf, die zich daardoor  behoorlijk  geïntimideerd voelen. Ook sommeert hij de gemeente om het gloednieuwe en met een architectuurprijs bekroonde gebouw van de havenmeester naast het ADM-terrein te slopen. Hij heeft daar „recht van overpad”, beweert Beelen op basis van decennia oude documenten. Beelen sommeert de gemeente om het gloednieuwe en met een architectuurprijs bekroonde gebouw van de havenmeester naast het ADM-terrein te slopen Bij het Havenbedrijf hakken de gebeurtenissen erin. Ferry Sint, dachten ze, zou na een jaartje leuren met hangende pootjes terugkomen en het terrein alsnog aan de gemeente aanbieden – tegen een lagere prijs. In plaats daarvan is het Havenbedrijf nu een belangrijke locatie  kwijt voor het herplaatsen van industrie  – en moet het zich verweren tegen miljoenenclaims van Wim Beelen. Ondertussen is de ondernemer – vergunning voor vergunning, meter voor meter – óók nog druk doende zijn superjachtenwerf te realiseren. Sinds eind 2021 wordt Beelen daarin geadviseerd door een oude bekende: Udo Kock. Hij is de oud-havenwethouder die opstapte nadat hij Wim Beelen tevergeefs naar voren had geschoven als koper van afvalcentrale AEB. Kock beschikt over een schat aan kennis over de haven – en een heleboel contacten. Zijn entree als lobbyist en adviseur van Beelen heeft de gemeente totaal verrast. Er is nóg een verliezer: NWB Assets. Het biobrandstoffenbedrijf verkeert tot 30 augustus  2021 in de veronderstelling dat het in exclusieve onderhandeling is met Ferry Sint over het ADM-terrein. In plaats daarvan moeten de managers van NWB die dag in De Telegraaf lezen dat het terrein is verkocht aan Wim Beelen. Al snel maakt hun verbazing plaats voor boosheid. Ze voelen zich belazerd en eisen inmiddels schadevergoeding. „De koop was op hoofdlijnen rond”, zegt hun advocaat Paul Olden. „Dan kun je niet aan een ander verkopen. Daarom stapt NWB Assets naar de rechter.”  Vanuit zijn keet op het ADM-terrein wijst Wim Beelen nog eens op het gebouw van het Havenbedrijf. Het is niet, zegt hij, dat hij voldoening put uit al die procedures. Maar hij móét wel, anders krijgt hij zijn „prachtige maakindustrie” op het terrein nóóit gerealiseerd. Beelen: „Het is niet dat ik te snel ben, de anderen zijn te langzaam.” Sinds enkele maanden zit hij met de gemeente in mediation. Doel is om alle lopende kwesties – de oude miljoenenclaims, de plannen voor het ADM-terrein, het havengebouw dat hem in de weg zit – de wereld uit  te helpen. Over de inhoud van de mediation mag hij niets loslaten. En eigenlijk is het ook niet de bedoeling dat hij afgeeft op de gemeente. „Ik heb een beetje onderschat wat voor verleden dit terrein met zich meedraagt”, besluit  Beelen de rondleiding over het terrein, voordat hij met zijn zoon in de Bentley stapt die naast de bouwkeet geparkeerd staat. „Dertig jaar aan rechtszaken. Ik zeg wel eens: eerst was het gekraakt door krakers, daarna door de gemeente.” Dit artikel kwam tot stand op basis van  interne documenten, gerechtelijke stukken en whatsappgesprekken tussen de hoofdrolspelers, in het bezit van NRC. Verder sprak NRC met zeventien betrokkenen, van wie de meesten alleen op achtergrondbasis wilden praten. Het Amsterdamse Havenbedrijf wil geen vragen beantwoorden omdat het    op dit moment mediation-gesprekken voert  met Wim Beelen. „Hoewel m’n handen jeuken en ik op m’n tong moet bijten, gaan we niet reageren”, zo laat een woordvoerder weten. Danny Sturhoofd, de advocaat  van verkoper Ferry Sint, noemt NWB Assets – dat het ADM-terrein misliep en nu een schadevergoeding eist  – „een slechte verliezer”.  NWB   maakt zich volgens Sturhoofd  schuldig  aan „roddel en achterklap” door de rechtmatigheid van de verkoop aan Beelen  in twijfel te trekken.||https://www.nrc.nl//nieuws/2022/07/08/de-wraak-van-wim-beelen-2-a4135945
2022-07-09||Die ene fout waar je wakker van ligt: over leven met schuld||Twee jaar geleden was ik in New York voor een project met relatietherapeut Esther Perel. Aan de keukentafel vertelde haar man Jack Saul, een psycholoog die is gespecialiseerd in trauma, over zijn onderzoek naar ‘moral injury’ bij oorlogsveteranen. Morele verwonding ontstaat wanneer je morele overtuiging geweld is aangedaan door eigen of andermans handelen. Hoe leef je verder als je mensen hebt zien doodgaan of zelf gedood hebt?  Zoals Perel  als geen ander weet, kunnen ook intermenselijke relaties een slagveld zijn waar morele verwonding op de loer ligt. Wie ooit ontrouw heeft meegemaakt of verlaten is, kent de pijn die daarmee gepaard gaat. Als ‘slachtoffer’ kun je in de meeste gevallen nog op begrip rekenen, je hebt de hoop er ooit ‘sterker’ uit te komen, misschien zelfs te vergeven. Maar hoe leef je verder als ‘dader’? Zo begon ik me af te vragen hoe het is om de bron van andermans pijn te zijn. Ik besloot in een zesdelige podcastserie te onderzoeken wat ‘schuld’ betekent, in menselijke en in maatschappelijke zin. Oorspronkelijk was ‘schuldig zijn’ vooral ‘verschuldigd zijn’, een economisch begrip. Die oorsprong is terug te zien in uitdrukkingen als ‘een openstaande rekening’ en ‘betaald zetten’. Juridisch werkt schuld ongeveer nog steeds zo. De aanklager in ons strafrecht is de staat en door middel van straf los je een schuld in aan de staat en de samenleving.  Ook in de persoonlijke beleving van schuld zit nog het concept van ‘ruil’ verscholen. Nietzsche beschrijft in De genealogie van de moraal hoe schuld en pijn onlosmakelijk met elkaar verbonden zijn, omdat pijn het ‘betaalmiddel’ is waarmee een schuld wordt afbetaald. Het christelijke begrip ‘erfzonde’ veronderstelt dat het wezen van de mens is geworteld in schuld. Schuldvragen zijn altijd in dialoog met de (ongeschreven) sociale regels van de samenleving, die op hun beurt weer de basis vormen voor (geschreven) rechtsregels en wetten.  Daarnaast is er de persoonlijke, innerlijke schuldbeleving. In het christendom staan concepten als boetedoening, schuldbelijdenis en het geweten centraal. Schuld moet beleden en verwerkt worden, waarbij berouw een voorwaarde is voor loutering. Inmiddels is het niet meer de oordelende blik van God waar we mee worstelen, maar ons eigen spiegelbeeld. Het is die beleving van schuld in de vorm van ‘schuldgevoel’ waar ik benieuwd naar ben. En naar de (on)mogelijkheid van ‘afbetaling’ in deze tijd van cancelcultuur en trial by media. Welke ruimte is er nog voor loutering, vergeving en verlossing als iemand via internet al is gebrandmerkt voor het leven?  Volgens onderzoek heeft iedereen gemiddeld twee uur per dag last van een milde variant van schuldgevoel. Je moeder wegdrukken als je ziet dat ze belt. Die ene lastige taak uitstellen. Roddelen. Ook met pesten, stelen of overspel krijgt het merendeel van de mensen te maken. Iedereen heeft weleens een uitgebreid gesprek met zijn geweten gevoerd. Het is het pijnlijke gevoel dat zich van ons meester maakt bij het besef dat we verkeerd gehandeld hebben.  Iedereen heeft weleens een uitgebreid gesprek met zijn geweten gevoerd Psychologisch is het gezond dat we emotionele pijn ervaren als we een morele grens overschrijden. Volgens Frans Schalkwijk, psychoanalyticus en psychotherapeut gespecialiseerd in schuld, is het geweten een psychische functie die je zelfwaardering bewaakt. Schuld stelt ons de vraag: wie ben ik dat ik dit heb kunnen doen? Maar schuld gaat niet altijd over wat we hebben gedaan, net zo vaak over wat we níét hebben gedaan. Of niet hebben kunnen voorkomen. Schuld zit vaak verborgen in het mistige gebied tussen handelen en niet-handelen, tussen macht en onmacht. Voor deze podcastserie interviewde ik mensen die op verschillende manieren fouten hebben gemaakt, en vroeg ik Frans Schalkwijk samen met officier van justitie Disa Jironet en filosoof Ger Groot naar deze persoonlijke getuigenissen te luisteren. Een van hen was regisseur Marcus Azzini, die opstapte wegens een #MeToo-affaire.  Ik hoop dat lezers bereid zijn zich in te leven in zijn verhaal en dat van de andere ‘schuldigen’. Het kan ongemakkelijk zijn – een onaangename confrontatie via ‘de ander’ met onszelf. Dat knagende gevoel van iets wat je niet meer kunt terugdraaien. Die ene fout waar je nog steeds van wakker ligt. De excuses die je nog moet maken. Die gevoelens kennen we allemaal. ||https://www.nrc.nl//nieuws/2022/07/08/die-ene-fout-waar-je-wakker-van-ligt-over-leven-met-schuld-a4135830
2022-07-09||&#8216;Een raak schot, dat zou&#8230;  tamelijk dramatisch zijn&#8217;||De politie zal de komende weken meer tractors in beslag nemen als demonstrerende boeren strafbare feiten plegen met de voertuigen. Op die manier wil politiechef Gery Veldhuis voorkomen dat tractors herhaaldelijk worden ingezet als geweldsmiddel. Dat zegt de hoogste politiebaas van de noordelijke provincies Groningen, Friesland en Drenthe in een interview met NRC.  Deze week zijn voor het eerst drie tractors in beslag genomen nadat er volgens de politie strafbare feiten mee werden gepleegd. „En daar zullen wij de komende weken mee doorgaan” zegt Veldhuis. „Zolang boeren hun tractoren inzetten voor andere dingen dan waar ze voor bedoeld zijn, moeten ze maar voelen dat ze daardoor ook hun bedrijfsmiddelen moeten missen.”  Terwijl de hoofdcommissaris ziek op bed lag, beleefde zijn eenheid Noord-Nederland roerige weken. Dinsdagavond escaleerde een boerenprotest langs de A32. Meerdere agenten trokken vuurwapens; één agent schoot gericht op een tractor. De bestuurder, de 16-jarige boerenzoon Jouke, werd op enkele centimeters na gemist. Aanvankelijk werd de jongen aangehouden voor een poging tot doodslag. Op filmpjes van het incident die op sociale media verschenen, was te zien dat hij wegreed van een politieblokkade toen er op hem werd geschoten. Er volgden woedende reacties, een groot protest voor het politiebureau en bedreigingen aan de agenten die hun vuurwapens gebruikten.  Hoe gaat het met de politieman die op Jouke schoot? 
„Ik ben donderdag bij hem geweest. Hij zit er doorheen. Hij vindt het vreselijk dat hij in een situatie terecht kwam waarin hij meende van zijn vuurwapen gebruik te moeten maken. Dat het een jongen van zestien was, wist hij ook niet. Als hij geraakt was, zouden we een slachtoffer hebben gehad. Dat zou… ik wil geen grote woorden gebruiken… tamelijk dramatisch zijn.”  Waarom schoot de agent op een wegrijdende tractor?
„Hij schoot omdat hij… ja… ik zit even na te denken. Ik mag geen uitlatingen doen over de feiten, want die worden nog onderzocht. Maar hij heeft tegen mij gezegd dat hij schoot omdat hij beducht was voor de veiligheid van de medewerkers met wie hij daar optrad.” Hij dacht dat de tractor op collega-agenten wilde inrijden? 
„Ja, zo kun je dat zeggen.” Maar dat was niet het geval? 
„Ik denk dat het een verkeerde inschatting is geweest. Het Openbaar Ministerie verdenkt Jouke niet meer van een strafbaar feit. De jongen is aangehouden omdat de collega’s hem ervan verdachten dat hij zijn tractor als wapen wilde gebruiken: een poging tot doodslag. Maar dat blijkt dus onterecht. Hij krijgt zijn tractor terug en wij vergoeden de schade aan de ruit. Verder loopt er nog onderzoek van de rijksrecherche en zal ik binnenkort komen met mijn oordeel of hier professioneel is gehandeld.”  Hoe worden de steeds hardere boerenacties beleefd binnen uw politie-eenheid? 
„Ik kreeg vanmorgen een appje van onze sectiecommandant in Friesland. Die zei: ik sta tegenover mijn eigen bevolking. Want zo voelt het. Als hij niet aan het werk is, staat hij met dezelfde mensen bij de Albert Heijn. En dan krijgt hij vragen: hoe kijk jij er nou naar? Van de 4.000 politiemensen in Noord-Nederland komen er velen uit de boerenstand.”  Is er onder hen veel begrip voor de acties van de boeren? 
„Onze agenten begrijpen uitstekend dat je zelf als lid van een gemeenschap een opvatting hebt over het stikstofbeleid, maar dat je als politiemedewerker hebt weg te blijven van die oordelen in de uitvoering van je taak. Dat valt natuurlijk niet altijd mee. En het bevordert je werkplezier ook niet. Om terug te komen op de Friese sectiecommandant: die moest deze week besluiten om traangas in te zetten. Dat doe je omdat het echt niet anders kan, maar hij vond het ongelofelijk naar om te doen.” „Die bekendheid met de gemeenschap zag je na het schietincident van dinsdag ook terug. Op sociale media gingen filmpjes rond van een politiemedewerker met een getrokken wapen. Heel Heerenveen wist meteen wie dat is: een van onze wijkagenten daar. Vervolgens ging rond op sociale media: déze man heeft geschoten. Dat is niet waar, maar zo gaat dat met het doxxen. Deze wijkagent wordt nu bedreigd.” Hoe bent u van plan te voorkomen dat het volgende blokkeeractie weer leidt tot schieten?
„Ik heb de oplossing niet. Het gebruik van die tractors  zou moeten stoppen. Het is heel lastig om ons te wapenen tegen die geweldig grote voertuigen. Wij hebben geen tractors. Wij hebben wel een paar shovels van de Marechaussee, maar voordat die eenmaal in het noorden zijn, zijn we ook wel weer een paar uur verder. We zullen vaker proberen voertuigen in beslag te nemen.  „Uiteindelijk begint het met het stikstofbeleid. Dat brengt deze situaties met zich mee. Ik constateer dat er op dat beleid geen enkele beweging zit. Het is wachten op meneer Remkes, maar er wordt op dit moment niet zichtbaar gewerkt aan perspectief of verbinding met de boeren. Als politiefunctionaris die verantwoordelijk is voor het handhaven van de orde, zou ik wel wensen dat er voortgang komt in die discussie. Vrijdag staan we in Drenthe weer tegenover boeren. Dag na dag gaat het zo. Wanneer houdt dit op?”||https://www.nrc.nl//nieuws/2022/07/08/een-rake-kogel-dat-zou-tamelijk-dramatisch-zijn-a4135993
2022-07-09||Kabinet staat voor 150 miljoen euro garant om ov-bedrijven te ondersteunen||Het kabinet trekt maximaal 150 miljoen euro uit om openbaarvervoersbedrijven in 2023 financieel te ondersteunen. Dat heeft het ministerie van Infrastructuur en Waterstaat vrijdag bekendgemaakt. Het financiële vangnet moet afschaling van de dienstregeling voorkomen, waar ov-bedrijven al langere tijd voor vrezen.  De prognoses voor de reizigersaantallen in 2023 lopen uiteen. Staatssecretaris Vivianne Heijnen (Infrastructuur en Waterstaat, CDA) wees eerder op de optimistische voorspellingen van het Kennisinstituut voor Mobiliteitsbeleid (KiM), dat voorspelde dat het ov in 2023 weer bijna net zoveel reizigers als in 2019 zou vervoeren. Ov-bedrijven noemden die scenario’s te rooskleurig en pleitten voor meer overheidssteun. Met het bedrag van 150 miljoen euro zijn volgens Heijnen de verliezen in het geval van het somberste scenario voor twee derde afgedekt.   De financiële steun bestaat uit een transitievergoeding. Dat houdt in dat werknemers een vergoeding krijgen als ze worden ontslagen, wat het voor werkgevers betaalbaarder maakt om mensen die al langere tijd in dienst zijn te ontslaan. De vergoeding voor 2023 is anders dan de miljarden aan coronasteun die de ov-sector afgelopen jaren heeft ontvangen. In voorgaande jaren dekte het Rijk 93 tot 95 procent van de kosten.  De vervoerregio’s zijn niet tevreden met de regeling van het kabinet. „Ook een laatste poging om met het Rijk tot een pakket aan afspraken te komen voor het openbaar vervoer voor 2023, dat voor alle partijen werkbaar is, is helaas mislukt”, staat in een schriftelijke reactie in handen van NRC. De vangnetregeling biedt „weliswaar mogelijkheden”, maar vanwege „enkele te scherpe voorwaarden” kunnen niet alle regio’s ermee uit de voeten. Onduidelijk is nog of de regio’s van de regeling gebruik zullen maken.||https://www.nrc.nl//nieuws/2022/07/08/kabinet-gaat-ov-bedrijven-ook-volgend-jaar-financieel-steunen-a4135994
2022-07-09||Armoede en patriottisme drijft Siberische soldaten naar Oekraïne||Op een doordeweekse ochtend arriveren kleine groepjes rouwenden bij de sporthal aan de rand van Oelan-Oede, de hoofdstad van de Siberische deelrepubliek Boerjatië. Zwijgend  dirigeert een oude bewaker hen  de hoek om naar de zij-ingang,  uit het zicht, aan een stoffige parkeerplaats. Daar is het een komen en gaan van soldaten in keurige, felgroene uniformen met rode insignes. Jonge jongens, sommigen typisch Russisch, anderen met de Aziatische trekken van de Boerjatische minderheid. Bij de ingang van het complex staan twee politiewagens en een donkergroene militaire bus.  In normale tijden bekwamen kinderen en volwassenen zich in de veelkleurige ‘Loekodrom’ van Oelan-Oede in de fijne kunst van het handboogschieten (loeka in het Russisch), de nationale sport van Boerjatië. Maar sinds de Russische president Poetin in Oekraïne, bijna zevenduizend kilometer westwaarts, zijn ‘speciale militaire campagne’ begon, moeten sporters de trainingshal delen met familieleden van gesneuvelde soldaten. Vrijwel dagelijks vinden hier, ver van het stadscentrum, heimelijke begrafenissen plaats.  Deze ochtend komen enkele tientallen familieleden samen om afscheid te nemen van twee, door NRC niet nader geïdentificeerde, soldaten. Sommige bezoekers dragen een zwarte rouwband om hun arm. Vrouwen en kinderen in stemmig zwart of kleurige zomerkleding klemmen kleine bosjes bloemen in de hand. In afwachting van de kisten met daarin hun kameraden staan de militairen in een hoek van de parkeerplaats te roken. Wanneer het zwarte busje van de begrafenisondernemer arriveert, komen de soldaten in beweging. Er wordt geroezemoesd, peuken worden weggegooid. Een orthodoxe priester snelt voorbij. Zes jongens in blauwzijden hemden met een rode band dragen de eerste kist het gebouw binnen. „Twee maanden hebben ze erover gedaan om hem hier te krijgen”, klinkt het in het voorbijgaan. Een snikkende vrouw wordt ondersteund door een tienermeisje in een zwart jurkje met kanten kraag. Nadezjda Nizovkina is jurist en mensenrechtenactivist in de Boerjatse hoofdstad Oelan-Oede. Foto Joelia Nevskaja
 Op de ranglijst van Russische regio’s die soldaten naar Oekraïne sturen, staat de deelrepubliek Boerjatië op de tweede plaats, net achter de Kaukasische bergregio  Dagestan. Hoeveel er vechten is onbekend. De precieze aantallen gesneuvelden (codenaam: cargo 200) en gewonden (cargo 300) worden door de Russische regering strikt geheim gehouden.  Op het „discrediteren van de Russische strijdkrachten” staat hoge boetes en in geval van  herhaling een celstraf tot vijftien jaar. Duizenden Russen zijn al opgepakt, met duizenden rechtszaken tot gevolg.  Maar de censuur betekent niet dat er geen informatie is. Met enige regelmaat bewijzen lokale media gesneuvelde „helden” de laatste eer. Die informatie, gekoppeld aan data uit Oekraïne, rouwadvertenties en informatie van nabestaanden, worden door onafhankelijke media gebruikt om eigen statistieken bij te houden. In samenwerking met de Russische nieuwssite Mediazona identificeerde de BBC ruim vierduizend gesneuvelden. In Boerjatië identificeerde de onafhankelijke, in Rusland geblokkeerde Siberische nieuwssite  Ljoedi Baikala bijna tweehonderd doden.  Dat het uitgestrekte, maar dunbevolkte Boerjatië (1 miljoen inwoners, waarvan ongeveer een derde etnisch Boerjat) de dubieuze eer toekomt als ‘hofleverancier’ van soldaten is geen toeval. De regio is arm, de werkloosheid hoog en mogelijkheden voor jongeren zijn beperkt. Vanwege de nabijheid van de Chinese grens en de grondstoffenrijkdom kent de republiek van oudsher een sterke militaire traditie. Bij gebrek aan ander  werk vormt het  leger een belangrijke, en bovenal goedbetalende werkgever.  En er is nog een reden waarom juist soldaten uit afgelegen delen van Rusland naar Oekraïne worden gezonden. Zo blijven  welvarender  steden als Moskou en Sint-Petersburg gevrijwaard van oorlogsverschrikkingen en rouw, wat zaadjes van  twijfel zou kunnen planten over het doel van de ‘militaire operatie’.  Het Baikalmeer, met een lengte van vijfhonderd kilometer het grootste zoetwaterreservoir op aarde. Foto Joelia Nevskaja  Al van ver  zijn boven de steppe de rijk versierde, gewelfde  daken te zien van de datsan van Ivolgin, het grootste boeddhistische tempelcomplex van Rusland, dat in de jaren veertig met goedkeuring van Stalin werd gebouwd. De 300.000 etnische Boerjaten, een aan Mongolen verwante minderheid, zijn overwegend boeddhistisch. Hier komen zij om te bidden, de gebedsmolens rond te draaien en om de mummie van de legendarische lama Itigelov te aanschouwen. Op de steile heuvel achter de tempels inspecteerde de dertiende-eeuwse krijgsheer Dzjengis Khan volgens de overlevering zijn troepen voor hij optrok naar het Westen.  Tussen de tempels begiet Lama Aghwan, een lange  Russische jongen met zonnebril en gemillimeterd haar, een perk witroze afrikaantjes met water. Normaal gesproken draagt Aghwan, die eigenlijk Ivan heet, een rood boeddhistisch gewaad, vandaag doet hij klusjes in zijn oude plunje. Al zeven jaar is de twintiger in opleiding tot boeddhistisch monnik. „Nog een jaar en dan ben ik klaar, dan zal ik hier voor altijd blijven”, zegt hij tevreden. Aghwan kan wel begrijpen waarom zoveel van zijn streekgenoten gaan vechten in Oekraïne. „Soldaten voeren orders uit. En als je buurman ineens ruzie schopt moet je actie ondernemen. In Oekraïne, de Baltische Staten is het altijd heibel, je snapt gewoon niet waarom ze daar niet vredig willen leven.” Dat Oekraïne hemelsbreed bijna zevenduizend kilometer westelijker ligt, en een directe Oekraïense aanval op Rusland in alle opzichten onwaarschijnlijk is, maakt volgens de monnik geen verschil. „Rusland is groot, maar alle volkeren zijn één. Wij moeten het vaderland beschermen.” De leider van de boeddhisten in Rusland, lama Damba Ajoesjejev, schaarde zich eind maart  vierkant achter de aanval van Poetin op Oekraïne en poseerde met gewonde soldaten. „Wij leven in een grote Russische staat en verdedigen de belangen van ons land, waartegen een smerige informatieoorlog wordt gevoerd”, aldus Ajoesjejev in de plaatselijke pers.  De oproep tot vrede van de Dalai Lama, eind februari vanuit India, laat Aghwan schijnbaar onberoerd. „Boeddha was geen pacifist. Hij heeft gezegd dat eenieder die wordt aangevallen, zichzelf moet verdedigen.”  Handboogtrainer Valeri Jakovlev is beboet wegens het ‘discrediteren’ van het Russische leger. Foto Joelia Nevskaja  Al in 2014, in het begin van de oorlog in Oekraïne, kregen de soldaten uit Boerjatië de bijnaam ‘Poetins oorlogs-Boerjaten’. Vooral de vijfde tankbrigade is berucht.  In Oekraïne worden ze, ook vanwege hun vermeende deelname aan oorlogsmisdaden, gehaat, gevreesd en bespot. Video’s van in Oekraïne gevangen Boerjaten worden breed gedeeld.  Maar het stereotype van Boerjaten als ‘loyale voetsoldaten van het Kremlin’ wordt door activisten met kracht bestreden. In april startten Boerjatse ballingen in Europa en de VS de Free Buryatia Foundation. De groep verzet zich tegen de militaire operatie, de ‘xenofobe’ propaganda en de stigmatisering van Boerjaten als loyale dienaren van Poetin. Ook  staat de organisatie familieleden van soldaten bij die pogen hun jongens  uit Oekraïne weg te krijgen. „Een catastrofe voor onze regio”, omschreef Viktoria Maladajeva van Free Buryatia de situatie tegenover de Wit-Russische tv-zender Belsat. Ook journalist Anna Zoejeva spreekt zich krachtig uit. In een paars topje zit de lange, tengere dertiger – sluik haar, rode lippen –  op het centrale Sovjetplein van Oelan-Oede. In de zomerhitte biedt de schaduw van de bekendste trekpleister van de stad enige verkoeling: een gigantisch bronzen Lenin-hoofd. Aan de sokkel hangt sinds enkele maanden de Russische driekleur met een grote V, het symbool van steun aan het Russische leger. Het hoofd is een geliefde hangplek voor de stadsjeugd.  „Denk je nu echt dat al deze mensen die zogenaamde operatie steunen?”, zegt Zoejeva terwijl ze een weids armgebaar maakt naar de voorbijgangers op het  plein. Behalve haar tv-kijkende ouders kent de jonge vrouw nauwelijks  mensen  die voor de operatie zijn. Dat de Boerjaten zich ondanks de verliezen niet roeren, wijt ze aan de  repressie. „In een totalitaire staat is het heel moeilijk om je mening te geven. Tegenstanders zwijgen of worden bestraft, voorstanders praten.” Om de aandacht van de begrafenissen af te leiden, organiseren de Boerjatse autoriteiten aan de lopende band patriottische evenementen.  Tot drie jaar terug werkte de energieke, goedlachse Zoejeva als verslaggever en presentator voor de lokale televisie, die ten dienste staat van de burgemeester van Oelan-Oede. Maar het werk ging haar tegenstaan. „Het werd eentonig om telkens jubelverhalen te publiceren, en we werden voortdurend gecensureerd.”  In 2019 gingen Boerjaten de straat op tegen verkiezingsfraude door de nog altijd zittende burgemeester Igor Sjoetenkov. Daarbovenop kwam woede over de arrestatie van de  Siberische sjamaan Aleksandr Gaboesjev, die een protestmars naar Moskou hield om de „kwade genius”  Poetin uit het Kremlin te verdrijven. Zoejeva kon haar werk voor de tv niet langer voor zichzelf rechtvaardigen. Ze nam ontslag en ging verder als freelance reporter. Nu runt ze een eigen YouTube-kanaal en schrijft ze voor onafhankelijke media. Mongoolse toeristen in de datsan van Ivolgin, het grootste boeddhistisch tempelcomplex van Rusland, gelegen in Boerjatië, een Siberische deelrepubliek. Foto Joelia Nevskaja Volgens Zoejeva promoot de Russische regering opzettelijk het idee dat in Oekraïne vooral Boerjaten en andere etnische minderheden vechten. „Van de miljoen inwoners in onze regio is slechts een op de drie etnisch Boerjat, en de rest etnisch Russisch. Er vechten dus veel meer etnische Russen dan Boerjaten in Oekraïne, maar die worden door de propaganda uit de wind gehouden. Helaas is het narratief dat  Siberische volkeren als de Boerjaten, Kalmukken en Toevanen onbehouwen, onopgeleide wildemannen zijn, heel sterk. Niet alleen in Rusland, ook in Oekraïne en in het Westen.”  Dat bijna een kwart van de Boerjaten onder de armoedegrens leeft, is volgens Zoejeva eveneens aan Kremlin-beleid te wijten. „Boerjatië is een rijke regio. Hier wordt nefriet, goud, wolfraam, uranium en zelfs beryllium gewonnen, een belangrijke grondstof voor de raketindustrie.” Daarnaast beschikt de republiek over eindeloze bossen en het vermaarde Baikalmeer, met een lengte van vijfhonderd kilometer het grootste zoetwaterreservoir op aarde.  „We zijn rijk, maar de federale wetgeving verplicht ons die rijkdommen af te staan aan Moskou. In ruil daarvoor moeten we bedelen om geld voor scholen en sociale voorzieningen. Het leger is voor veel jongemannen de enige kans op vooruitgang.” In arme regio’s wordt  actief geworven en belooft het leger vrijwilligers rooskleurige vooruitzichten. Zoejeva toont een oproep van het lokale rekruteringsbureau die ze aantrof in haar trappenhuis. „Het land heeft helden nodig, verdedigers van het vaderland en ware patriotten”, luidt de tekst. „Wie dat wenst kan deelnemen aan de speciale militaire operatie tegen een verhoogde maandelijkse vergoeding.” Toch klinkt ook onder soldatengezinnen protest. Eind juni wendde   een groep echtgenotes van militairen zich met een video-oproep tot de Boerjatse gouverneur, Aleksej Tsydenov, met het verzoek hun mannen huiswaarts te laten keren. „Ze zijn moreel en fysiek op hun eind. Ze hebben allemaal verwondingen”, zei een van de vrouwen. Sinds het begin van de militaire campagne, kregen al enkele duizenden Russen boetes wegens het ‘discrediteren’ van het leger. Bij het  opsporen van ‘verraders’ die het leger ‘discrediteren’ zijn oplettende burgers instrumenteel. Onlangs werd de Boerjatse Natalia Filonova in Oelan-Oede beboet, toen zij een buschauffeur aanspoorde om een sticker met de letter ‘Z’ uit zijn bus te verwijderen. De chauffeur gaf haar prompt aan bij de politie.  Sportcomplex ‘Loekodrom’ van Oelan-Oede, dat ook wordt gebruikt voor afscheidsdiensten voor gesneuvelde militairen. Foto Joelia Nevskaja Valeri Jakovlev kreeg al drie boetes, van totaal omgerekend 1.500 euro. De  zwartharige handboogtrainer  woont in het dorpje Onochoj op veertig kilometer ten oosten van Oelan-Oede. Op de weg erheen wisselen bossen en steppen elkaar af en verrijzen de  Zuid-Siberische bergen. In maart verscheurde de goedmoedige zestiger met felgroene ogen tot twee keer toe woedend  een poster met de letter ‘Z’ die op de deur van de lokale sportschool was gehangen. Bij de derde keer maakten lokale autoriteiten stiekem een opname  en sleepten hem voor de rechter.  „Tijdens het proces schilderden ze me af als een ongeschoolde domkop, die geen recht had om les te geven. Ze eisten dat ik ontslag nam, maar dat heb ik geweigerd”, vertelt Jakovlev, terwijl hij met  kwieke  tred voorgaat in een oud gebouw met typisch Boerjatisch houtsnijwerk. De boetes had hij met hulp van sympathisanten snel voldaan en zo kon hij weer aan de slag.  Een beschilderde trap komt uit bij een klein zaaltje met aan de muur een tiental  handbogen. In bakken her en der staan honderden gekleurde pijlen, die de trainer  met een speciaal apparaatje repareert. Hier leert hij de dorpskinderen omgaan met de handboog, zoekt hij de talentjes eruit en bereidt hij ze voor op toernooien in de regio. De wedstrijden brengen hem regelmatig naar de tot treurzaal omgevormde sporthal van Oelan-Oede. „Laatst moesten we drie uur wachten omdat er een begrafenis was.”  Net als journalist  Zoejeva wijt Jakovlev het grote aantal Boerjatse soldaten in Oekraïne aan armoede en propaganda. „In dit dorp is de afgelopen twintig jaar niets veranderd. Toen de fabriek van ellende instortte, is er niets voor in de plaats gekomen. Wegen worden niet onderhouden, alles is in verval. Ondertussen laten ze kinderen op school de ‘Z’ tekenen om te bewijzen dat ze ‘patriotten’ zijn.” Hij snuift van woede.  Om te voorkomen dat de kinderen van Onochoj afglijden in criminaliteit en alcoholisme  moedigt Jakovlev hen  aan tot een gezonde levensstijl. Jurist en mensenrechtenactivist Nadezjda Nizovkina  staat mensen bij die vervolgd worden wegens kritiek op de autoriteiten. In een bontgekleurde jurk staat de kleine,  bebrilde dertiger voor de rechtbank van Oelan-Oede waar ze veel  dagen doorbrengt. Geen ongevaarlijk werk – de argumenten waarmee ze in de rechtbank haar cliënten verdedigt, worden regelmatig tegen haar gebruikt. Een flinke stapel boetes is het gevolg, maar Nizovkina laat zich er niet door intimideren. Ze streamt de rechtbanksessies live op YouTube. In haar vrije tijd schrijft ze literatuurkritieken en gedichten. Van de rechtbank is het een kleine wandeling naar het monument voor de slachtoffers van de politieke repressie in Boerjatië.  Onder Stalin werden twintig- tot dertigduizend inwoners uit de Sovjet-republieken Boerjatië en Mongolië als volksvijanden vervolgd en geëxecuteerd wegens pan-Mongoolse en boeddhistische sentimenten. „De repressie begint nu opnieuw massale trekken te vertonen”, zegt Nizovkina met zachte, kordate stem. Ze ziet dat de repressie steeds verder toeneemt en sluit zelfs de herinvoering van de doodstraf niet uit. „Zolang er een oppositie is die bereid is om voor haar denkbeelden de gevangenis in te gaan, zullen wetten steeds scherper worden om hen bang te krijgen.” Deze week scherpte Rusland de wetten op spionage en hoogverraad verder aan. Ze is bezorgd, maar niet bang. „Al vijftien jaar houd ik me bezig met politieke processen. Dit is het vak dat ik heb gekozen, ik ben eraan gewend.” Ze hoopt dat de vermelding van haar naam in een buitenlandse krant enige bescherming zal bieden.  Wie over de slingerende  asfaltweg vanuit Oelan-Oede noordwaarts rijdt, ziet na een poosje ‘de parel van Siberië’ door de bomen glinsteren. Het  door Unesco beschermde  Baikalmeer, een uniek ecosysteem met talloze bijzondere dieren en planten, heeft bij de volkeren van Siberië een heilige status en vormt al eeuwen een inspiratiebron voor verhalen en  legendes. Aan de zuidkant van een eigenaardig gevormd schiereiland met de naam ‘Heilige Neus’, ligt Oest-Bargoezin. Het dorp houdt zich rustig in de verzengende hitte. Honden en koeien zwerven over straat, een vrouw met troebele ogen duwt een kinderwagen voort. Maar liefst zeven inwoners verloor  Oest-Bargoezin  aan de strijd in het verre Oekraïne, maar in het dorp is van rouw niets te merken. Op het grote kerkhof in het bos aan de rand van het dorp  zijn de nog verse graven goed herkenbaar aan de kleurige, plastic bloemenkransen. Er wappert een gele vlag met het logo van de Elfde Luchtaanvalsbrigade: een parachute, een vliegtuig, twee raketten en een rode ster. Op iedere  grafsteen prijkt het portret van de overledene.   „Mijn lieve echtgenoot”, staat op een zwart lint bij het graf van Ivan Chleskin. De 33-jarige soldaat sneuvelde op 25 februari, kort na het begin van de ‘militaire operatie’ in Oekraïne. Twee maanden later werd hij hier als ‘held’ begraven. Schattingen over het aantal gesneuvelde Russische militairen in Oekraïne lopen sterk uiteen. Eind maart publiceerde Rusland voor het laatst  cijfers:  1.351 doden. Eind april noemde de Britse regering een getal van 15.000.  Kiev stelt het totaal inmiddels  op 36.000. In de ‘volksrepublieken’ DNR en LNR zouden mogelijk nog eens 16.000 soldaten zijn omgekomen.     Sinds  de ‘militaire campagne’, kregen  enkele duizenden Russen boetes wegens het ‘discrediteren van het leger’. Volgens de Russische ngo OVD-Info, die arrestaties bijhoudt, werden sinds maart  ruim 16.000 Russen opgepakt wegens anti-oorlogsprotest.  Correctie: in een eerdere versie van dit artikel stond dat de Dalai Lama tot vrede had opgeroepen vanuit Tibet. Dat moest India zijn. (9/7)||https://www.nrc.nl//nieuws/2022/07/08/voor-veel-helden-uit-boerjatie-is-het-russische-leger-een-zeldzame-kans-op-een-baan-2-a4135838
2022-07-09||Om de wereld te behouden, moet de mensheid stoppen met groeien — welke landen moeten krimpen?||Stoppen met groeien, dat is volgens de aanhangers van de degrowth-beweging de enige manier om te voorkomen dat de mensheid de aarde uitput. Een heldere boodschap met vergaande consequenties. Immers: we zullen, zeker in het rijke Westen, afscheid moeten nemen van een deel van onze levensstijl, omdat die de grenzen van de draagkracht van de aarde (ver) overschrijdt.
Tegelijkertijd moeten landen die nu nog ver onder die niveaus zitten, qua inkomens, CO2-uitstoot of anderszins, de ruimte krijgen om te groeien. De wereld zoals die nu is vastpinnen in de huidige verhouding tussen arm en rijk is onredelijk: in zekere zin is het toeval dat het ene land welvarend is en het andere in armoede leeft. Inwoners van landen met relatieve armoede moeten de kans krijgen in elk geval naar het gemiddelde toe te groeien.
Er valt van alles tegen het stoppen-met-groeien-scenario in te brengen. Zo geloven sommigen dat de mens met al zijn innovatieve vermogen in staat moet zijn de problemen technologisch op te lossen zónder dat de handrem erop hoeft. Anderen willen wel minderen, maar niet krimpen. En weer anderen vinden het sowieso allemaal onzin.
In dit artikel is de aanname deze: groeien mag niet meer. Het gevolg is dat alles wat de mensheid nu heeft ofwel moet worden herverdeeld, ofwel teruggebracht moet worden naar een niveau dat de aarde nog wél kan dragen. Inkomen en vermogen kunnen mondiaal herverdeeld worden, om iedereen een gelijke uitgangspositie te geven. Voor natuurlijke hulpbronnen, uitstoot en biodiversiteit dicteert de aarde de grens.
De vraag die daaruit volgt: wat betekent dat concreet, voor mensen in Nederland, in Europa, in Afrika, voor de hele wereld? En: hoe maak je inzichtelijk wie er mag groeien en wie er moet krimpen? Waar zit nog rek en ruimte in het systeem en waar worden de grenzen al overschreden? De Nederlandse econoom Jan Pen muntte begin jaren zeventig de metafoor van de parade om inkomensverschillen inzichtelijk te maken. Zijn uitgangspunt was simpel: stel een parade op van alle Nederlanders gerangschikt naar hun inkomen en laat die parade in een uur aan je voorbij trekken. De mensen met het laagste inkomen als eerste, de grootverdieners aan het eind. Stel het gemiddelde inkomen gelijk aan de gemiddelde lengte en je ziet wie er letterlijk en figuurlijk de kleintjes zijn, en wie de groten. Het resulteerde, in de woorden van Pen, in „een parade van dwergen en enkele reuzen”. Sinds een aantal jaar heeft het Centraal Bureau voor de Statistiek die systematiek van Pen overgenomen en verschijnen er met enige regelmaat publicaties waarin de Nederlandse huishoudens als dwergen en reuzen voorbijmarcheren. De meest recente, over 2020, gaat uit van een gemiddelde lengte van 1,74 meter, wat overeenkomt met het gemiddelde huishoudinkomen van 32.400 euro.
De eerste minuut wandelen de mensen ondersteboven voorbij. Dat zijn veelal ondernemers die een negatief inkomen hadden. Na die eerste minuut verschijnen de dwergen van hooguit enkele tientallen centimeters lang, veelal mensen met een uitkering, of een zeer laag inkomen. Na een half uur is de lengte van de deelnemers aan de stoet al toegenomen tot 1,52 meter, dat is nog steeds onder het gemiddelde van 1,74 meter. Het gemiddelde huishouden passeert na 37 minuten. Minuut 50 tot en met 58 gaat het hard: het huishoudinkomen stijgt tot boven de 75.000 euro (een lichaamslengte van bijna 4 meter). De laatste minuut moeten de toeschouwers hun nek verrekken: de echte inkomensreuzen trekken voorbij, met een gemiddelde lengte van 9,42 meter (ruim 175.000 euro aan jaarinkomen).  Wie de inkomens- en vermogensverdeling in Nederland wil ‘platslaan’ (groeien kan immers niet meer, herverdelen is het devies), doet statistisch gezien de meeste Nederlanders dus een plezier: er zullen meer mensen in inkomen en vermogen kunnen groeien om op het gemiddelde uit te komen, dan er mensen moeten inleveren. De pijn die het de hogere inkomens (en meer-vermogenden) doet, is echter groot.  Op vermogensgebied is Pens parade nog veel extremer. De eerste negen minuten (!) wandelen de paradegangers ondersteboven: dit zijn de honderdduizenden Nederlanders van wie de schulden hoger zijn dan de tegoeden (en die dus een negatief vermogen hebben). In minuut tien verschijnen de dwergen van een paar centimeter: mensen met een paar duizend euro aan vermogen (spaargeld bijvoorbeeld) Na een half uur, op de helft van de stoet, komen huishoudens voorbij met een vermogen van 60.500 euro. Het gaat nog steeds om dwergen van slechts 45 centimeter. Pas in de 45-ste minuut loopt het gemiddelde huishouden voorbij, met een lengte van 1,74 meter en een gemiddeld vermogen van 231.900 euro. In het laatste staartje van de stoet komen de miljonairs in beeld: vanaf minuut 58 verschijnen zij in beeld (gemiddeld lengte: 9 meter en 66 centimeter). De laatste zestig seconden zijn voor de echte reuzen. Gemiddeld zijn zij ruim 33 meter lang, hun vermogen bedraagt gemiddeld 4,4 miljoen euro (in deze categorie zitten ook de miljardairs van kilometers lengte), zij trekken het gemiddelde de laatste minuut fors omhoog). Binnen Nederland zijn de verschillen dus al groot, maar hoe ziet de parade van Pen er internationaal uit? Als de premisse is dat de wereld niet verder kan groeien, en er dus een gelijkmatiger verdeling nodig is van de huidige inkomens, vermogens, CO2-uitstoot en grondverbruik, wie zijn dan dwergen die nog mogen groeien. En wie leven er (ver) boven hun stand?
Eerst maar eens de oer-parade van Pen, die van het inkomen. Voor de internationale vergelijkbaarheid is gekozen voor het gemiddeld inkomen per hoofd van de bevolking, in dollars. Dat is berekend door het totale bruto binnenlands product van een land te delen door het aantal inwoners. Het gemiddelde inkomen in de wereld bedraagt zo’n 10.500 dollar per persoon. Stellen we dat gelijk aan de gemiddelde lengte van een wereldburger, zo’n 1,65 meter, dan ontstaat de volgende parade. Hier zie je alle wereldburgers  op volgorde van het bbp . Per land is het gemiddelde per inwoner uitgerekend. De eerste tien minuten wandelen met name veel arme Afrikaanse landen voorbij: Burundi, Mozambique, Soedan, Madagaskar, ze zitten allemaal nog onder de 500 dollar per persoon (en zijn dus nog geen 8 centimeter lang). Na een half uur (de mediaan) zitten we in Indonesië en bedraagt het inkomen rond de 4.000 dollar per jaar (een lengte van net iets meer dan 60 centimeter).  Het gemiddelde inkomen wordt bereikt nadat de 1,7 miljard Chinezen zijn gepasseerd: na ruim vijftig minuten Nauru is met 10.580 dollar per hoofd van de bevolking wat dat betreft een gemiddeld land. De laatste tien minuten (waarin minder dan 1,5 miljard inwoners passeren die allemaal zullen moeten gaan inleveren) duikt de Westerse wereld op, aangevuld met wat rijke oliestaatjes. De meeste  Europese landen  zitten hierbij. O.a Nederland (minuut 57) en drie landen met een bbp boven de 100.000 dollar. Net als in de Nederlandse situatie zou een herverdeling van inkomen dus het overgrote deel van de wereld in de plus zetten. En net als in Nederland is de pijn voor de rijke landen immens: inwoners van een land als Nederland zou gemiddeld gezien 80 procent van het inkomen moeten inleveren om op het wereldgemiddelde terecht te komen. Op wereldschaal zijn Nederlanders met een lengte van ruim 8 meter dan ook reuzen. Net als in de Nederlandse situatie zou een herverdeling van inkomen dus het overgrote deel van de wereld in de plus zetten (het overgrote deel van de wereldbevolking zit onder het gemiddelde). En net als in Nederland is de pijn voor de rijken immens: inwoners van een land als Nederland zouden gemiddeld gezien 80 procent van het inkomen (50.000 dollar) moeten inleveren om op het wereldgemiddelde terecht te komen. Op wereldschaal zijn Nederlanders met een lengte van ruim 8 meter dan ook reuzen. Inkomen herverdelen is in zekere zin een vrije keuze. Je kunt het doen, je kunt het ook niet doen en de ongelijkheid op zijn beloop laten. Dat ligt anders bij categorieën waar de aarde letterlijk grenzen stelt, zoals CO2-uitstoot of grondgebruik of biocapaciteit.
Eerst de koolstofdioxide. Vast staat dat de aarde in staat is om in totaal 21 gigaton aan CO2 op te slaan in de bodem, in oceanen en in biomassa. Omgerekend naar de hoeveelheid koolstofdioxide per persoon kom je dan op ongeveer drie ton CO2 per persoon uit. Komen we daarboven, dan zal elke te veel uitgestoten ton CO2 bijdragen aan de opwarming van de aarde, met alle desastreuze consequenties van dien.
Het wereldwijde gemiddelde is nu al 4,5 ton koolstofdioxide per persoon per jaar. Dat is dus 1,5 ton per persoon te veel. In deze ‘Koolstofparade van Pen’ is dus niet het gemiddelde de maat, maar de harde grens van 3.000 kilogram koolstofdioxide per persoon. Welke landen hebben op basis van die grens nog ruimte om te groeien, welke landen zitten aan hun limiet, en welke landen schieten eroverheen?
De Wereldbank maakte een overzicht van de CO2-uitstoot per hoofd van de bevolking die als basis dient voor deze parade. Als alle landen van de wereld (rekening houdend met hun inwonertal) weer in een uur langstrekken, dan schuifelen de eerste 11 minuten de kleine uitstoters voorbij. Veel arme landen in Afrika en Azië hebben nauwelijks een carbon footprint. Somalië, Rwanda, Zuid-Soedan, Bangladesh, Nepal: allemaal zitten ze (ver) onder de 1 ton CO2 per hoofd van de bevolking. Hier zie je alle wereldburgers  op volgorde van hun CO2-uitstoot . Per land is het gemiddelde per inwoner uitgerekend. In de eerste 11 minuten schuifelen de kleine uitstoters voorbij. Slechts één Europees land duikt op in deze lijst van CO2-dwergen: de Faer-öer-eilanden. Niet alleen groen vanwege de weilanden, maar ook extreem schoon dankzij windenergie.. Botswana is het laatste land in de parade dat nog een klein beetje ruimte heeft om de uitstoot te verhogen. De parade van wereldburgers is dan bijna 33 minuten onderweg. Iedereen die na de 33 minuten komt, zal moeten inleveren, te beginnen bij Equatoriaal Guinee (3,04 ton CO2). Nederland, dat na ruim 54 minuten voorbij wandelt, is met 8,42 ton CO2 per persoon echt al een reus te noemen, net als Japan.  Van de  92 landen  die moeten inleveren, komen oliestaatjes als de Verenigde Arabische Emiraten, Koeweit en Bahrein (rond de 20 ton per persoon) als laatste. Hoger op de lijst – maar nog steeds ruim onder het maximum – vinden we landen als Brazilië, Gabon en de Dominicaanse Republiek. Hoe hoger we op de lijst komen, des te meer we in Europa en de rest van de ontwikkelde economieën komen. Roemenië en Portugal zitten nog net onder de 4 ton per persoon, Ierland en Nieuw-Zeeland schurken al tegen de 7 ton per persoon aan. Hekkensluiter is Palau in Oceanië, dat met ruim 55 ton CO2 per persoon ruim achttien keer zoveel uitstoot als de aarde aankan.
De herverdeling van CO2-rechten gaat dus, net als de herverdeling van inkomen, pijn doen in veel ontwikkelde economieën. Het goede nieuws is dat er inmiddels concrete plannen liggen om de CO2-uitstoot te verminderen. Het klimaatakkoord van Parijs is in veel landen al vertaald in beleid dat uiteindelijk tot een wereld zonder uitstoot moet leiden. De weg daarnaartoe is nog lang, maar de herverdeling is ingezet. De ultieme maatstaf die de uitputting van de aarde weergeeft is die van de biocapacititeit. Biocapaciteit is, volgens denktank Global Footprint Network, de hoeveelheid voedsel en grondstoffen die de aarde binnen één jaar kan produceren en de uitstoot die bossen en oceanen kunnen absorberen. Het is een definitie voor de capaciteit die ecosystemen hebben om continu natuurlijk kapitaal te regenereren. Wie daarbinnen weet te blijven, redt simpelweg de aarde. De grens ligt bij 1,6 global hectare (gha) per persoon, het resultaat van het totale aardoppervlak dat gebruikt kan worden door de mens (in hectares) gedeeld door het aantal inwoners. Een land als Nederland zou op basis van het huidige consumptiepatroon per persoon 5,69 gha nodig hebben.
Al sinds 1971 – een jaar voor het verschijnen van het befaamde rapport Grenzen aan de Groei van de Club van Rome, een internationaal gezelschap van ondernemers en wetenschappers – is de verhouding tussen wat de mensheid gebruikt en wat de aarde kan leveren scheef. Ten nadele van de aarde, wel te verstaan. Die verhouding is de afgelopen decennia, met name als gevolg van bevolkingsgroei, alleen maar schever geworden. De wereldbevolking gebruikt op jaarbasis inmiddels de biocapaciteit die niet op één, maar op 1,75 aarde beschikbaar is. Elk jaar verbruiken we dus 75 procent méér dan er beschikbaar is. Earth overshoot day (de dag waarop we eigenlijk alles gebruikt hebben wat er is) valt dit jaar op 28 juli, over een paar weken dus. Vrij naar Loesje: we hebben aan het eind van onze aarde altijd nog een stukje jaar over.
De zogenoemde ‘Aardeparade van Pen’ levert dan ook een ontluisterend beeld op. Zoals gezegd: gemiddeld gebruikt de wereld al meer dan er beschikbaar is, en het aantal inwoners dat aan de goede kant van de streep zit (binnen de grens van één aarde), is schrikbarend klein. Al na ruim 24 minuten, dus als net een derde van de wereldbevolking is gepasseerd, is de grens bereikt. Tsjaad en Myanmar zijn de laatste landen die een levensstijl hebben die zich binnen de grenzen van de huidige aarde begeeft. Hier zie je alle wereldburgers  op volgorde van hun gebruik van de aarde . Per land is het gemiddelde per inwoner uitgerekend. Ook hier zitten Afrikaanse landen aan de onderkant en Europese landen bovenaan . Er zijn zelfs  123 landen  die per jaar meer van de aarde verbruiken dan de aarde oplevert. Nederlanders souperen met hun leefpatroon jaarlijks op wat 3,45 aardes kunnen leveren, Amerikanen zitten gemiddeld op bijna 5 aardes per persoon. En als iedereen zou leven zoals de mensen in Qatar, dan zouden er ruim 8,5 aardes nodig zijn. En even voor de helderheid: die zijn er niet.  Terug naar de grenzen van wat er wél kan, is dus een immense opgave. Die zal onder de grootverbruikers van aardes ontegenzeggenlijk gepaard moeten gaan met genoegen nemen met minder. Hoe beter de rijke landen hun best doen om de uitputting tegen te gaan, des te meer ruimte er ontstaat voor de armere landen om nog te klimmen in welvaart. Natuurlijk is deze statistische verkenning een momentopname. Zoals gezegd is de wereldwijde trend in het uitstoten van CO2 inmiddels een neergaande. Dat laat zien dat het mogelijk is om te minderen, als de wil er maar is en overheden zich eraan committeren.  Het redden van de aarde is, in de analogie van Jan Pen, vooral een opdracht van enkele reuzen. Uit altruïsme, om de dwergen de kans te geven aan te haken bij in ieder geval een deel van de verworvenheden van het huidige leven. En als dat niet genoeg mocht zijn, dan toch ook uit eigenbelang, omdat ook reuzen vaste grond onder de voeten nodig blijven houden. Animaties Emmelien Stavast 



||https://www.nrc.nl//nieuws/2022/07/08/welke-landen-mogen-nog-groeien-wie-moeten-krimpen-de-wereld-langs-de-meetlat-a4135931
2022-07-09||Oranje-speelster Esmee Brugts: ‘Ik ben heel kritisch op mezelf, op het overdrevene af’||„Sport heeft altijd een belangrijke rol in mijn leven gespeeld. Ik heb als kind  aan turnen, streetdance, tennis, en voetbal gedaan. Van mijn tiende tot mijn elfde ben ik zelfs een jaar lid geweest van de Nederlandse tennisbond. Wat ik moeilijk vind aan individuele sporten, is dat je niet op anderen kan leunen als het even wat minder gaat. Je staat er alleen voor. Je voelt je alleen. Dat is een van de redenen dat ik voor voetbal koos en niet voor tennis toen ik voor de keuze stond. „Een andere reden is dat ik heel kritisch ben op mezelf, op het overdrevene af. Ik ben mijn grootste vijand, het is nooit goed genoeg. Waarschijnlijk zou ik mezelf gek maken als ik nu proftennisser was. Alles is zo zichtbaar,hè.  Esmee Brugts bij Oranje in de voorbereiding op het EK.  Foto Gerrit van Keulen/ANP
 „Mijn moeder – ze is Surinaamse – heeft mij geleerd dat ik niet te veel moet praten over wat ik heb bereikt. ‘Niet naast je schoenen gaan lopen’, is haar advies. Als mensen tegen haar zeggen dat ik goed voetbal, begint ze snel over iets anders. Heel down to earth. Dat vind ik fijn.  „Van mijn vader heb ik dat fanatieke geërfd. Hij heeft vroeger ook gevoetbald, wilde altijd winnen.  We hebben vaak sprintwedstrijdjes tegen elkaar gedaan. Toen ik ouder en atletischer werd kon hij niet meer tegen mij op. Dat vond hij niet zo leuk. „Achteraf ben ik heel blij dat ik tot mijn zestiende met jongens heb gevoetbald. Jongens zijn fysiek sterker, dus ben je als meisje gedwongen om creatief te zijn. Ik probeerde op het veld veel te bewegen om duels uit de weg te gaan. En vanaf mijn veertiende ben ik gaan hardlopen om fysiek sterker te worden. Je moet als meisje dubbel zo veel geven om met jongens mee te kunnen komen. „Toen ik in februari tegen Brazilië debuteerde in Oranje in het Tournoi de France – bondscoach Mark Parsons wilde mij ‘een leerervaring’ geven – stond ik voor het eerst met  Lieke Martens op het veld. Ik heb Lieke altijd bewonderd, maar sinds we samen spelen, is mijn bewondering alleen maar groter geworden. Lieke is niet alleen heel technisch, maar ook heel aardig. Ze zal zichzelf nooit boven een ander plaatsen. Doet haar best mij beter te maken. „Lieke raadde mij aan vaker een doelpoging te doen. ‘Want je hebt een goed schot’, zei ze. In de wedstrijd tegen Finland, in hetzelfde toernooi, kreeg ik weinig ruimte. Tijdens de rust zei Lieke: ‘Ik wil dat je in de tweede helft minstens twee keer op doel schiet.’ Dat gaf me echt een boost. Het zou zó tof zijn om met Lieke bij FC Barcelona te spelen. Maar ik zeg er gelijk bij dat ik me eerst wat meer wil bewijzen bij PSV.  Ik blijf superkritisch op mezelf, al doe ik kennelijk ook wat goed, want vorige maand werd ik door voetbalwebsite Goal.com verkozen tot een van de twintig grootste voetbaltalenten ter wereld. Het voelde als een bevestiging.”  Maandag 23 mei „Bij PSV nemen twee speelsters afscheid: Anika Rodriguez en Naomi Pattiwael. Met beide meiden ben ik de afgelopen twee jaar heel close geworden. Ik weet dat transfers bij voetbal horen, en toch vind ik het lastig.  „Ik heb graag mensen om me heen die ik kan vertrouwen. Om goed te kunnen voetballen moet ik me thuis voelen bij een club, en vriendschappen met teamgenoten helpen daarbij. Ik speel liever voor een club waar ik mij thuis voel dan een club die alles wint.  „Zelf sta ik nog een jaar onder contract bij PSV. Ik weet dat er belangstelling voor mij is van andere clubs, maar ik merk dat ik heel voorzichtig ben. Bij een internationale topclub krijg je  minder speelminuten. Spelen maakt me blij. En als ik blij ben speel ik goed.  „Ik durf ook niet te dromen over wat er deze zomer kan gebeuren. Of ik naar  het WK Onder 20 in Costa Rica ga, of naar het EK in Engeland. De beslissing valt 30 mei. Ik ben niet teleurgesteld als het Costa Rica wordt, want ook bij een WK Onder 20 kan je laten zien dat je bij de top hoort. Maar Engeland… Dat zou zo cool zijn. Ook al speel ik geen minuut, je doet veel ervaring op.” Woensdag 1 juni „Een dag voordat de EK-selectie bekend werd, belde Mark Parsons. ‘Gefeliciteerd, je zit erbij’, zei hij. ‘Dit is nog maar het begin, dus blijf hard werken.’  „Ik had er niet op gerekend, want bij PSV ging het niet altijd even makkelijk dit seizoen. Maar tijdens het Tournoi de France gaf Mark wel aan dat hij tevreden was over hoe ik mijn rol had ingevuld. ‘Blijf bij jezelf’, was zijn advies toen. ‘Laat dingen zien waar je goed in bent.’ „Wat ik mooi vind aan Mark is dat hij veel waarde hecht aan hoe iemand in elkaar steekt. Hoe je je ontwikkelt als persoon is voor hem even belangrijk als hoe je je ontwikkelt als voetballer. Hij gebruikt moeilijke Engelse woorden, maar daar komt het wel op neer. Van mijn coach bij PSV hoorde ik dat hij veel belt om duidelijk te maken wat er van mij verwacht wordt. Zo gaat het bij alle speelsters. „Het niveauverschil tussen PSV en Oranje is groot. En ik moest ook wennen aan de volle tribunes. Die tien speelminuten tijdens mijn debuut waren loodzwaar. Maar ik zeg steeds tegen mezelf dat het een kwestie van doen is en dat ik niet bang moet zijn, hoe verlegen ik ook ben als jongste van de selectie. In Oranje weten de meiden dat ik ervan houd acties te maken en ze coachen me daarbij goed.  Daar put ik veel vertrouwen uit. „Mijn individuele trainingen bij PSV lopen nog door tot 5 juni en daarna ga ik  een paar dagen naar Tenerife met een paar teamgenoten om mijn hoofd leeg te maken. Na terugkomst begin ik gelijk met de voorbereiding voor het EK. Spannend.” Zaterdag 18 juni ‘Wie zie je als je grootste concurrent’, vroeg een journalist van de Volkskrant deze week. ‘Niemand’, zei ik.  Ik kijk te veel op tegen mijn ploeggenoten om ze als concurrenten te zien. In de auto naar mijn eerste training was ik bezorgd of ze me wel aardig zouden vinden. Als we samen eten zeg ik bijna geen woord, zo zenuwachtig ben ik. „Met de NOS keek ik terug op het EK van 2017 in Nederland. Ik was dertien en droeg als supporter een vlag het veld op nadat Nederland de finale had gewonnen. ‘En nu sta ik zélf op het veld’, zei ik. ‘Dat voelt nog steeds onwerkelijk.’ Ik probeer goed na te denken voor ik antwoord geef op vragen van journalisten. Vaak word ik overvallen, omdat ik nog nooit over iets heb nagedacht. „Mark Parsons blijft me geruststellen. ‘Het is prima om fouten te maken’, zegt hij. ‘Daar leer je van, als je maar jezelf blijft.’ Hij wil voorkomen dat ik andere speelsters probeer na te doen. Hij weet: als Esmee geniet, speelt ze op haar best en kan ze mooie acties maken en fijne steekpasses geven. „De groep was deze week groter dan de groep die naar het EK gaat, dus tijd voor een goed gesprek met Lieke heb ik nog niet gehad. Als er speelsters afvallen, hebben we afgesproken, gaan we even apart zitten. Dan mag ik haar vragen wat ik wil. Ze begrijpt wat ik nodig heb.  „Over een kleine week spelen we een oefenwedstrijd tegen Engeland. Veel meiden hebben onder hun coach Sarina Wiegman gespeeld. Dat maakt het spannend, al blazen de media het ook een beetje op. Ik zie die wedstrijd vooral als een meetmoment. Hoe goed doen wij het tegen het land met een van de beste vrouwencompetities ter wereld?” „Die 1-5 tegen Engeland was niet best, qua uitslag, maar ik vond het heel vet dat ik minuten mocht maken. En gelukkig hebben we nog anderhalve week om problemen te fixen. Liever nu een grote nederlaag dan op het EK. „Met Lieke ben ik een paar dagen geleden apart gaan zitten. ‘Je bent hier met een reden’, zei ze tegen me. ‘Heb vertrouwen in jezelf.’ Ik vind het zó fijn dat zo’n ster me begrijpt en me serieus neemt. En ook: persoonlijke dingen met me deelt. We zijn allebei behoorlijk kritisch op onszelf en kunnen best emotioneel worden als het tegenzit. Dat kan minder, zeiden we tegen elkaar. „Lieke vertrekt bij Barcelona, dus daar met haar spelen zit er niet meer in. Maar het zou leuk zijn als we op het EK sámen een deel van een wedstrijd kunnen spelen. Dus niet dat zij eruitgaat en ik erin. Al blijf ik tegen mezelf zeggen: verwacht niet te veel. Elke speelminuut is er één. Ga gewoon lekker genieten.”||https://www.nrc.nl//nieuws/2022/07/08/ik-ben-heel-kritisch-op-mezelf-op-het-overdrevene-af-a4135959
2022-07-09||Gokbedrijven mogen over tweeënhalf jaar geen sportclubs meer sponsoren||Het kabinet gaat de regels voor gokreclames verder aanscherpen. Per 1 januari 2025 mogen gokbedrijven geen evenementen en sportclubs meer sponsoren. Dat heeft minister Franc Weerwind (Rechtsbescherming, D66) vrijdag bekendgemaakt.  De minister geeft hiermee gehoor aan een wens uit de Tweede Kamer, van onder anderen Michiel van Nispen (SP) en Mirjam Bikker (CU). Het verbod op sponsoring wordt in fases verboden, zodat sportclubs de mogelijkheid hebben om alternatieve sponsoren te vinden, voor bijvoorbeeld shirts.  De aanscherping zal vooral in de voetbalwereld een grote impact hebben. Zo dragen de spelers van FC Volendam het logo van hoofdsponsor Bet City op hun shirts en hebben ook de profclubs AZ (Kansino), Vitesse (Bet City) en Ajax (Unibet) gokbedrijven als hoofdsponsors.  Sinds april 2021 geldt in Nederland de Wet kansspelen op afstand (Koa) en sinds oktober van dat jaar is het legaal om online te gokken en reclame te maken voor gokken. Doel van de wet was illegaliteit, verslaving, fraude en witwassen tegen te gaan. Met de invoer is het aantal gokreclames geëxplodeerd. In oktober en november 2021 waren er ruim 336.000 gokadvertenties te zien op televisie en internet - een verdubbeling ten opzichte van het voorgaande jaar.  De Tweede Kamer maakt zich al langer zorgen over de toename van het aantal gokadvertenties en ziet een noodzaak om kwetsbare groepen, zoals jongeren en verslaafden, daartegen te beschermen. Uit onderzoek van onderzoeksbureau Intraval blijkt dat tussen de 162.000 en 268.000 Nederlanders een hoog risico lopen een gokverslaving te ontwikkelen.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/08/gokbedrijven-mogen-over-tweeenhalf-jaar-geen-sportclubs-meer-sponsoren-a4135950
2022-07-09||Als het Duitse energieconcern Uniper omvalt, stort de Europese energiemarkt in||‘Whatever it takes”, verzekerde de Duitse minister van Economie en Klimaat en vice-kanselier Robert Habeck (Groenen) woensdagavond bij omroep ZDF. Alles wat nodig is zal de regering doen om te voorkomen dat het energieconcern Uniper omvalt. Uniper, aldus Habeck, is het „Lehman Brothers” van de energiecrisis: als die valt, valt de rest ook, en storten de Duitse en Europese energiemarkten in chaos. „We moeten een domino-effect voorkomen”, aldus Habeck.  Vrijdagmiddag vroeg  Uniper officieel staatssteun aan. De energieleverancier is in de problemen geraakt omdat uit het goedkope gas uit Rusland niet meer aankomt;  door pijpleiding Nord Stream 1 stroomt  nog maar 40 procent van de volledige capaciteit. Om zijn contracten met bedrijven en gemeentes na te komen, moet het bedrijf gas tegen piekprijzen inkopen in de daghandel voor energie. De Duitse zakenkrant Handelsblatt schat dat het bedrijf per maand ongeveer 900 miljoen euro verlies lijdt. Als Uniper omvalt, moeten de afnemers van het gas  – met name bedrijven uit de industriesector, en gemeenten – ook  gas  inkopen op de overspannen markt, en komen die op hun beurt in de problemen.    Poetins economische oorlogsvoering mist zijn uitwerking niet. Komende maandag komt Nord Stream 1  stil te liggen voor onderhoud, en ook al gebeurt dat elk jaar, de angst is groot dat Rusland de gasleiding dit keer niet, als gewoonlijk, na tien dagen weer in gebruik neemt.  De schaarste  drijft de prijzen op en zet burgers en industrieën klem. „De situatie is heel precair”, zegt een vangrailproducent uit de regio Brandenburg. De staalindustrie is afhankelijk van gas; gigant ThyssenKrupp stelde in een statement dat gas nauwelijks vervangen kan worden door andere energiebronnen. Ook de chemische industrie in Duitsland zet zich schrap. Het grootste chemieconcern, BASF, bereidt zich al maanden voor op krapte, maar stelt dat de productie stil zal komen te liggen als er minder dan 50 procent van de gebruikelijke hoeveelheid gas binnenkomt. Ook kleinere branches, zoals bierbrouwers en porseleinfabrikanten, zijn bezorgd over de energievoorziening in de herfst.   We moeten een domino-effect op de gasmarkt voorkomen Robert Habeck vicekanselier Donderdagavond, daags voor het zomerreces, loodste Habeck een uitbreiding van de energiewet door de Bondsdag. Zijn ministerie beziet samen met Uniper hoe het bedrijf kan worden „gestabiliseerd”, zegt een woordvoerder. Ook regelt de uitgebreide wet dat er meer kolen mogen worden gestookt   en hoe de beperkte gasvoorraad verdeeld moet worden.  Als er eind juli geen gas door Nord Stream 1 stroomt, treden mogelijk al wettelijke inperkingen van gasverbruik in werking. De stad Hamburg, bijvoorbeeld, onderzoekt of het warmwatergebruik te beperken valt tot bepaalde uren van de dag. Een volgende stap, tegen het eind van de zomer, zou zijn dat bedrijven betaald worden als ze afzien van het verbruik van gas. In een laatste fase zouden bepaalde bedrijven worden afgeschakeld van gas, al is dat een scenario dat Habeck koste wat kost wil voorkomen. Het doel is om de gasvoorraden in de herfst zo vol te hebben dat Duitsland de winter doorkomt.  In de Bondsdag kapittelde Habeck de regering-Merkel (waar ook kanselier Scholz deel van uitmaakte), die Duitsland steeds afhankelijker maakte van Russisch gas. De richtlijn uit de jaren zeventig dat Duitsland niet voor meer dan 30 procent afhankelijk mag zijn van één land, werd in de jaren negentig al licht overschreden. Voor de uitbraak van de Oekraïne-oorlog kwam 55 procent van het door Duitsland verbruikte gas uit Rusland.   Merkel deed alsof de energiepolitiek haar weinig aanging; het nieuwe gasproject met Rusland, Nord Stream 2, bleef ze stug „zuiver privaat-economisch” noemen. En inderdaad had de Duitse industrie veel baat bij het Russische gas. De toenmalige bestuursvoorzitter van BASF krabbelde nog zijn handtekening op een stuk Nord Stream 1-pijp. Op de website van gasimporteur Uniper waren tot voor kort, zo berichtte de Frankfurter Allgemeine Zeitung, nog lofzangen te vinden op Nord Stream 2  en de betrouwbaarheid van Rusland als leverancier.  Nu moet de Duitse regering Uniper overeind houden. Eerder pompte ze al miljarden in een andere gasleverancier – een dochteronderneming van Gazprom waarvan het bestuur dit voorjaar is overgenomen door de Duitse netbeheerder.   Onder Habeck zal de regie de komende maanden  vooral bij het ministerie liggen en niet bij de markt. Habeck deinst er ook niet voor terug Duitse burgers op te roepen thuis korter onder te douche te staan en de lichten uit te doen, maatregelen die misschien niet alleen bij vriendelijke voorstellen blijven. Habeck zelf heeft de airconditioning in zijn ministerie alvast omlaag gedraaid: „We zweten niet alleen metaforisch meer, bij ons op het ministerie.” ||https://www.nrc.nl//nieuws/2022/07/08/als-het-duitse-energieconcern-uniper-omvalt-stort-de-europese-energiemarkt-in-a4135958
2022-07-09||‘Grijp nu in om een ramp  in de winter te voorkomen’, zeggen energie-experts||Het wordt tien dagen nagelbijten voor Europa. Vanaf maandag begint het Russische staatsgasbedrijf Gazprom met  ‘technisch onderhoud’ van Nord Stream 1, een van de belangrijkste pijpleidingen die Europa van aardgas voorziet. De vrees is dat het niet bij die tien dagen blijft. Dat Gazprom ook daarna de toestroom blijft afknijpen. Of misschien wel volledig stillegt. Als dat gebeurt, heeft de EU een groot probleem. Het gas dat via die pijpleiding binnenkomt, is cruciaal voor het vullen van de wintervoorraden. Zit er over vier maanden niet genoeg in, dan wordt het een barre winter voor tientallen miljoenen Europese huishoudens en talloze bedrijven die waarschijnlijk op rantsoen moeten. In de energieoorlog met Rusland – 12 van de 27 EU-landen zijn nu al deels of volledig afgesloten van Russisch gas  – kan het  een kantelpunt worden. Europese politici reageren lankmoedig op de  escalerende gascrisis, alsof de gasmarkt nog  normaal functioneert. Minister Rob Jetten (Klimaat en Energie, D66) zegt Gazprom niet te kunnen dwingen het ‘Russische’ deel van de opslag in Bergermeer te vullen, en evenmin lijkt het een optie dat deel dan maar zélf op te vullen,  zo bleek uit onderzoek van NRC. De Duitse regering heeft  de ‘alarmfase’ afgekondigd, maar de bijbehorende maatregelen blijven nog  achterwege. Berlijn wil liever  even wachten, niet te veel onrust zaaien.  Oliedom noemen critici dat. Energieconsultant Cyril Widdershoven zegt: „We moeten er nú alles aan doen om een ramp in de winter te voorkomen. Als je straks nog in actie moet komen, is het te laat. Als het gaat vriezen, kun je niet binnen een week aan gas komen – zelfs niet binnen drie maanden. Dus als minister Jetten zegt dat het allemaal wel goedkomt, is hij naïef. Dit is het optimisme van een zeezeiler die met een gescheurd zeil, tegenwind en op plek 25 in de race denkt nog wel te gaan winnen. Het is oorlog. Dus handel daarnaar.” Als minister Jetten zegt dat het allemaal wel goedkomt, is hij naïef. Het is oorlog. Dus handel daarnaar Daarmee bedoelt hij: Nederland moet snel veel meer werk maken van het inkopen van extra gas. Al kost het miljarden. Jetten is daar beducht voor, uit angst dat de prijzen op de markt de lucht in schieten, maar volgens Widdershoven moet dat maar. „We hebben de afgelopen jaren ook miljarden aan coronasteun uitgegeven, voor kappers en friettenten, dus waarom nu dan niet? Deze crisis gaat ook iedereen aan.”  Dat politici terughoudend zijn, althans in het openbaar, is verklaarbaar. Nu al veel harder ingrijpen, is een impopulaire boodschap. Bovendien zijn ze zich er scherp van bewust dat al te forse uitspraken direct effect hebben op de markt. Hoe meer paniek ze uitstralen, hoe sterker de prijzen verder omhoog kunnen gaan.  Het illustreert het dilemma waarvoor politici nu, midden in de zomer, staan. „De klassieke preventieparadox”, zegt Georg Zachmann, energieanalist bij de Brusselse denktank Bruegel. „Het is  vergelijkbaar met het nemen van coronamaatregelen. Als je niet op tijd ingrijpt, loop je grote risico’s. Maar bereid je je wel gedegen voor, dan lijk je een idioot omdat je   peperdure maatregelen neemt.”  Politici zouden volgens Zachmann  veel duidelijker  moeten communiceren. „Ze moeten zeggen: ‘Deze winter wordt enorm zwaar. We hebben nog een paar maanden, die moeten we goed gebruiken. Bereid u voor.’ Politici moeten mensen stimuleren hun huizen  beter te isoleren. En dat ze nu beginnen met gedragsverandering.”  Hij berekende dat Europa bij een volledige Russische stop zijn gasverbruik met 15 procent zou moeten terugdringen om de winter door te komen. Maar de regionale verschillen zijn groot: terwijl het in de Baltische staten om 54 procent gaat, hoeven landen als Frankrijk en Spanje nauwelijks te snijden. Op Europees niveau gebeurde tot nu toe weinig. De Europese Commissie heeft lidstaten er alleen  toe verplicht dat hun opslagen voor 1 november voor minstens 80 procent gevuld zijn (dat was   een concessie naar lastige lidstaten,  de Commissie zette  aanvankelijk in op 90 procent). Ook wil de Commissie graag namens alle EU-landen samen op de markt gas inkopen, om lagere prijzen te  bedingen, net als in de coronacrisis met vaccins. Het gebrek aan Europese daadkracht verrast niet.  Lidstaten gaan traditioneel zelf over kwesties die de nationale veiligheid raken, zegt Arjen Boin van Universiteit Leiden. Hij is hoogleraar publieke instituties en openbaar bestuur en gespecialiseerd in (Europees) crisismanagement. „De EU heeft weinig bevoegdheden wat betreft crisismanagement. En lidstaten waren de afgelopen jaren ook niet happig om bevoegdheden op dat gebied over te hevelen naar Brussel.” Komt er straks een  horrorwinter, dan zal de EU daar waarschijnlijk niet klaar voor zijn, zegt Boin. En dan, verwacht hij, zullen lidstaten ‘Brussel’ wél meer macht willen geven. „Je ziet bij al die crises steeds hetzelfde patroon. Eerst is er inertie, we lossen het zelf wel op. Dan groeit het lidstaten boven het hoofd en kijken ze naar Brussel.” Iets daarvan zie je nu al gebeuren,  nu de  lidstaten  Brussel hebben verzocht meer regie te nemen. Op 20 juli komt de Europese Commissie met een noodplan om het afschakelen van gas Europees beter te coördineren en lidstaten voor te bereiden op een totale stop. „We moeten ervoor zorgen dat bij volledige verstoring het gas naar de plaats stroomt waar dat het hardst nodig is”, aldus voorzitter Ursula von der Leyen deze week,  verwijzend naar de chaos en het gebrek aan solidariteit aan het begin van de pandemie.  Of de solidariteit deze keer standhoudt, blijft de grote vraag. Óók die van de EU met Oekraïne, zegt Georg Zachmann. Zijn grootste zorg: dat Europa „niet goed voorbereid” is op een gastekort: blijft er dan sprake van onvoorwaardelijke steun van Europa aan Kiev?  ||https://www.nrc.nl//nieuws/2022/07/08/grijp-nu-in-om-een-ramp-in-de-winter-te-voorkomen-zeggen-energie-experts-2-a4135957
2022-07-09||Jongens in pak zetten de bioscoopzaal op zijn kop. Wat gaat daar achter schuil?||Tijdens de lockdownperiodes waren veel doemverhalen te lezen over de toekomst van de bioscoop. Zou Generatie Z na de ergste fase van de coronapandemie nog wel naar een filmtheater willen? Of zouden ze alleen nog maar  willen tiktokken   op hun telefoons?  Die angst blijkt  in het geval van de succesvolle nieuwste Minions-film  ongegrond.  Een deel van het succes heeft zelfs met TikTok te maken.  Hoe Gru een superschurk werd (de originele titel is Minions: The Rise of Gru) haalde in het eerst weekend van juli wereldwijd 202 miljoen dollar binnen. In de VS was het de beste scorende film ooit in het weekend rondom de Amerikaanse Onafhankelijkheidsdag.   Minions zijn  de gekke  hulpjes van de semi-vriendelijke slechterik Gru.  Memes met Minions   zijn er in vele soorten en maten, maar sinds de première van de nieuwste film is vooral  #Gentleminions een trending topic.  Op het sociale netwerk is in korte tijd een stortvloed aan video’s verschenen waarin groepen jongemannen te zien zijn  die in pak naar The Rise of Gru gaan. De jongens staan vaak  achter elkaar in een rij terwijl ze de handgebaren van slechterik  Gru nadoen. In de bioscoopzaal zien we ze tijdens de voorstelling klappen en juichen. De bezoeken worden meestal begeleid door het  nummer ‘Rich Minion’ van rapper Yeat.  De filmpjes bevatten duidelijk een  ironische laag, al lijken de meeste jongeren oprecht fan van de films.  Universal was blij met deze gratis reclame, liet het filmbedrijf op Twitter weten: „Aan iedereen die in pak naar  Minions gaat: we zien jullie en we houden van jullie.”  Niet iedereen deelt het enthousiasme  over de jochies  in pak.  Sommige groepen waren naar verluidt zeer luidruchtig en vervelend. Zo vervelend zelfs dat sommige bioscopen in het VK besloten om groepen jongeren in pak te weigeren. Video’s met een reactie op dat  verbod gingen daarna ook weer viraal: zo verscheen een TikTok waarin jongens hun pak onder een andere laag kleding  verstoppen en pas tijdens de voorstelling  hun chique  outfit laten zien.  „Minions bieden met hun absurde humor even een uitweg uit de martelkamer die het leven kan zijn”, schreef NRC onlangs. En dat kun je ook zeggen over deze internettrend.  Het merendeel van de  deelnemers zal zich tijdens de  voorstelling vast netjes gedragen. Een oplossing om overlast voor reguliere bezoekers zoveel mogelijk  te voorkomen kan liggen in  het organiseren van zogenoemde ‘rowdy screenings’ – rumoerige voorstellingen waarbij bezoekers  luidruchtig mogen zijn en niet in hun stoel hoeven te blijven. Zoiets gebeurde in het verleden  al bij cultfilms als The Room  (volgens sommigen de slechtste film ooit) en Cats (volgens sommigen  de slechtste film ooit).  Nu worden de Minions-films veel  beter ontvangen dan die twee  voorbeelden, maar ze maken wel ongeveer net zoveel  emotie los bij bezoekers.      Voor als dit fenomeen naar Nederland overslaat is dat alvast een goed devies voor exploitanten. Geef een stel  gentleminions hun eigen zaaltje en laat ze  anderhalf uur  gaan. Zolang ze niks slopen natuurlijk, want  het   professionele kattenkwaad moeten we overlaten aan de Minions zelf. Why Minions is crushing the box office. pic.twitter.com/IsFSW7Tkrf — Rob Keyes (@rob_keyes) July 3, 2022   
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/07/08/jongens-in-pak-zetten-de-britse-bioscoopzaal-op-zijn-kop-wat-gaat-daar-achter-schuil-a4135956
2022-07-09||Gemeenteraadslid Moskou tot zeven jaar celstraf veroordeeld vanwege kritiek op oorlog||Een gemeenteraadslid in Moskou is door een rechtbank veroordeeld tot zeven jaar gevangenisstraf vanwege het „opzettelijk verspreiden van valse informatie” over de inzet van het Russische leger in Oekraïne. Dat meldt het Russische staatspersbureau TASS vrijdag. Het raadslid, Aleksej Gorinov, is de eerste volksvertegenwoordiger in Rusland die is veroordeeld onder de wetgeving die de regering enkele maanden geleden invoerde om ‘misinformatie’ over de invasie tegen te gaan. Gorinov zal zijn straf moeten uitzitten in een strafkolonie. Het raadslid had enkele weken na de Russische invasie van Oekraïne kritiek geuit op plannen van Moskou om een kunstwedstrijd voor kinderen te organiseren, waarbij hij stelde dat in Oekraïne „elke dag kinderen sterven”. Gorinov werd een maand later gearresteerd. Tijdens zijn proces zette hij zijn verzet door. Zo hield hij tijdens een van de zittingen een bord omhoog waarop stond: ‘hebben jullie deze oorlog nog steeds nodig?’ Het Kremlin voerde vlak na de inval van Oekraïne een wet in die alle kritiek op de oorlog strafbaar stelt. Ook woorden als ‘invasie’ en ‘oorlog’ mogen niet meer worden gebruikt. Wie de wet overtreedt kan tot vijftien jaar gevangenisstraf krijgen. Meerdere mensen zijn al veroordeeld onder deze wet. Ook Russische activisten als Vladimir Kara-Murza zijn opgepakt voor het overtreden van de wet. Kara-Murza wacht nog op zijn vonnis. Amnesty noemt veroordeling ‘schokkend’
In zijn slotverklaring bekritiseerde Gorinov, die onschuldig pleitte, de oorlog opnieuw. „Ik dacht dat Rusland in de twintigste eeuw zijn grens van oorlogen had bereikt”, zei hij. „Maar nu hebben we Boetsja, Irpin en Hostomel. Betekenen deze namen iets voor u?” In een reactie noemt Bruce Millar, adjunct-directeur van Amnesty International voor Oost-Europa en Centraal-Azië, de veroordeling van Gorinov „schokkend”. „Het is een onwettige represaille voor het uiten van zijn mening, en geen rechtspleging”, schrijft hij. „De Russische rechterlijke macht heeft weer eens de kant gekozen van een regering die alle vormen van afwijkende meningen het zwijgen wil opleggen”. Millar roept op tot een onmiddellijke vrijlating van Gorinov.||https://www.nrc.nl//nieuws/2022/07/08/gemeenteraadslid-moskou-tot-zeven-jaar-celstraf-veroordeeld-vanwege-kritiek-op-oorlog-a4135952
2022-07-09||De man die Japan ‘gewoner' wilde maken||De meeste Japanse premiers laten weinig sporen na, het land heeft er sinds 1945 al zo’n 35 versleten. Maar dat gold niet voor Shinzo Abe, de voormalige premier die vrijdag tijdens een verkiezingsbijeenkomst in de stad Nara – bekend om zijn loslopende herten – op 67-jarige leeftijd werd doodgeschoten.   Het optreden van Abe, telg van een vooraanstaande politieke familie, liet de Japanners niet onberoerd. Hij was niet alleen de langst dienende premier, hij zette ook een krachtig eigen stempel op zowel  het economische als op het defensie- en buitenlands beleid van zijn land. De conservatieve nationalist Abe genoot bovendien nog altijd veel invloed in de Liberaal-Democratische Partij, al decennia de machtigste partij van het land. De huidige Japanse premier Fumio Kishida geldt als een beschermeling van hem.  Hoewel Abe bepaald niet bij iedereen geliefd was, reageerde het land geschokt op de moord. Politieke moorden zijn zeer zeldzaam in Japan. Premier Kishida sprak van „een barbaarse daad midden in een verkiezingscampagne, die de basis vormt voor de democratie”. De vermoedelijke dader, een 41-jarige man die zelf een wapen had gefabriceerd, had eerder gewerkt bij de maritieme tak van de zogeheten Zelfverdedigingsmacht, zoals de Japanse marine officieel wordt aangeduid.   Of de man juist daarom op Abe schoot, is niet duidelijk. Abe, wiens grootvader een sleutelrol had in de bewapeningsindustrie van het keizerlijke Japan tijdens de Tweede Wereldoorlog, vond dat het tijd werd dat zijn land zich aan het ‘vredeskorset’ ontworstelde dat het na 1945 was opgelegd om nieuwe agressie te voorkomen. Japan mocht daarom volgens zijn – door de Amerikaanse overwinnaars opgelegde – pacifistische constitutie slechts een defensie-apparaat hebben dat het land in staat stelde zich te verdedigen tegen eventuele aanvallen op eigen grondgebied.  Twee keer was Abe premier. De eerste keer, in 2006, duurde amper een jaar en was geen succes. Hij vertrok naar eigen zeggen wegens een hardnekkige darmkwaal, maar anderen stelden dat de dreigende openbaarmaking van belastingontduiking door hem ook een rol speelde bij zijn snelle vertrek. Eind 2012 kreeg hij een herkansing en kwam hij opnieuw aan het hoofd van de LDP te staan, waarna een premierschap volgde dat bijna acht jaar zou duren. Als een berouwvolle zondaar verklaarde hij bij zijn hernieuwde aantreden: „Als politicus heb ik ervaren wat het is om te falen. Precies daarom ben ik bereid alles te geven voor Japan.”  Energiek trok hij van start. Om te beginnen lanceerde hij zijn veelbesproken ‘Abenomics’, een drastisch stimuleringsbeleid om de Japanse economie die in de jaren negentig in een langdurige stagnatie was terechtgekomen tot nieuwe bloei te brengen. Daartoe zette de Japanse centrale bank de geldkraan wijd open, in de hoop daarmee de binnenlandse consumptie aan te wakkeren. Verder presenteerde Abe grote nieuwe infrastructurele projecten en kondigde hij structurele hervormingen aan op onder meer de arbeidsmarkt.   Ook buiten Japan volgden economen het Japanse experiment nauwlettend, maar na eerste hoopvolle resultaten belandde Japan een paar jaar later toch weer in een recessie. „Niet bemoedigend”, erkende ook Abe, geen man van veel uiterlijke emoties, destijds.   Critici wezen erop dat zijn regering vooral op het terrein van structurele hervormingen in gebreke was gebleven. De Japanse arbeidsmarkt was nog altijd niet flexibel genoeg, betoogden zij. Wel wist Abe het aandeel van de werkende Japanse vrouw op de arbeidsmarkt op te krikken. Abe’s grote ambitie was daarnaast om de economische reus Japan ook op het gebied van defensie en buitenlands beleid nadrukkelijker op de wereldkaart te zetten. Japan moest een ‘gewoner’ land worden, dat zo nodig geweld kon gebruiken buiten het eigen grondgebied. Als opmaat daartoe brak hij daarom als premier met een paar taboes. Zo liet hij een wet aannemen die de Japanse export van wapens weer mogelijk maakte. Ook verhoogde hij voor het eerst in jaren de defensiebegroting, tot ongerustheid van China en Korea.  Ook veel Japanners verdachten Abe, een groot liefhebber van boogschieten, ervan te willen morrelen aan het pacifistische fundament van hun land en spraken zich daar tegen uit.  Het lukte Abe uiteindelijk ook niet het door hem verfoeide artikel 9 van de grondwet te wijzigen dat Japan verbiedt oorlogen te voeren om internationale conflicten te beslechten. Wel slaagde hij erin een lossere interpretatie van dit artikel aanvaard te krijgen.  Van zijn nationalistische drijfveren maakte Abe nimmer een geheim. Zo bezocht hij in 2013 de omstreden Yasukuni-tempel in Tokio, waar gesneuvelde militairen worden herdacht, onder wie ook van oorlogsmisdaden verdachte leiders uit de Tweede Wereldoorlog. Hij zei er slechts  voor vrede te hebben gebeden, maar het gebaar viel verkeerd in de buurlanden en elders. Nooit ook toonde hij maar het geringste medelijden met het lot van zogenoemde ‘troostmeisjes’ uit Korea, China, het toenmalige Nederlands-Indië en andere gebieden, die tijdens de bezetting als seksslavinnen dienden voor Japanse militairen.  Abe was er ook opvallend snel bij om zijn banden met een andere omstreden conservatief aan te halen. Meteen na de verkiezingszege van Donald Trump in 2016 was hij de eerste buitenlandse leider die bij hem zijn opwachting kwam maken. „Ik kwam er vandaan met de overtuiging dat de aanstaande president Trump een leider is die kan worden vertrouwd”, verklaarde Abe. Naderhand  speelden beiden graag een partijtje golf met elkaar.  In 2020 speelde Abe’s darmkwaal opnieuw op en trad hij af. Zijn populariteit, goed voor verschillende verkiezingsoverwinningen na 2012,  was toen al flink geslonken, mede door een aarzelende aanpak van het oprukkende coronavirus. De Olympische Spelen van Tokio, die hij zo graag als premier had bijgewoond, moesten dat jaar worden uitgesteld.    Vier jaar eerder had de doorgaans nogal stijve Abe opzien gebaard door bij de slotceremonie van de Spelen in Rio de Janeiro zich vanuit een buis op een podium te laten lanceren in een vermomming van de in Japan geliefde videogame-held Super Mario, met ludiek pak, rode pet en rode bal. Hoewel hij eerst vreesde zich belachelijk te maken, keek hij er toch met voldoening op terug. „Toen ik in het stadion verscheen, was er een geweldig applaus en op internationale conferenties naderhand vertelden wereldleiders me: ‘Ik heb je gezien verkleed als Mario!’” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/08/de-man-die-japan-gewoner-wilde-maken-a4135955
2022-07-09||Floor de Jong zaagde tientallen knotwilgen om. ‘Ik kan later zeggen: we hebben er alles aan gedaan’||De koeien van boer Floor de Jong beginnen luid te loeien als hij komt aanlopen om het hek naar het weiland open te doen. „Ze staan te trappelen, het zijn echt gewoontedieren. We hebben iets te lang koffie gedronken”, zegt De Jong. Hij loopt de graskuil op en kijkt uit over zijn tweehonderd hectare landbouwgrond in de polder van het dorp Bergambacht in de gemeente Krimpenerwaard (57.000 inwoners). Dit boerenlandschap vol grazende koeien, gelegen ten oosten van Rotterdam, wil hij graag behouden. „Als het echt misloopt met het stikstofbeleid en boeren hier verdwijnen, kan ik later in elk geval zeggen: we hebben er alles aan gedaan.”    Het is woensdagochtend, De Jong is nog aan het bijkomen van een bewogen week die hem politiek de kop kostte. Dinsdagavond maakte hij in een emotioneel betoog in de gemeenteraad zijn aftreden als SGP-raadslid bekend. De Jong, een regionale leider van Farmers Defense Force, zaagde samen met andere boeren op 27 juni tientallen knotwilgen rond zijn boerderij om. Het was een protest tegen de „kaalslag” op het platteland die De Jong vreest als de Haagse stikstofplannen doorgaan. Regionaal én landelijk was de verontwaardiging groot. De lokale partij Pro Krimpenerwaard noemde hem een „radicale vernielzuchtige actievoerder”, op Twitter werd hij voor „subsidiehoer” uitgemaakt omdat hij als boer ook gemeenschapsgeld voor natuurbeheer ontvangt.  Zo hoefde het voor hem niet meer, zegt De Jong. „Ik wilde ook niet dat het aan de SGP zou blijven kleven.” De Jong is de eerste lokale politicus die door de recente ophef rond de stikstofcrisis is teruggetreden.  De gebeurtenissen in de Krimpenerwaard laten zien hoe hoog de emoties over de Haagse plannen lokaal oplopen en hoezeer de gevolgen van het ingezette beleid in het landelijk gebied worden gevreesd. De lokale reacties op de actie van De Jong variëren van felle kritiek tot onvoorwaardelijke steun, maar over één ding zijn inwoners en lokale politici die NRC sprak het eens: het Haagse stikstofplan is slecht doordacht, onduidelijk en oneerlijk voor  boeren. Netty Brussee is woensdag, ruim een week na het incident, nog altijd boos. Brussee is eigenaar van kinderdagverblijf Achter ’t Potdeksel vlak naast De Jongs perceel. Van de drie dertig jaar oude wilgen die zij zelf onderhield stonden plotseling alleen de afgezaagde boomstammen nog. „De bomen stonden aan de openbare weg en horen bij dit karakteristieke landschap. Vorig jaar zat er nog een uil in te broeden. Dit is pure vernieling.” Brussee heeft aangifte gedaan en wil dat De Jong nieuwe wilgen voor haar deur plant. Het incident heeft hun relatie beschadigd, zegt ze. „Ik belde Floor altijd direct op als een koe stond te bevallen. Daar moet ik nu echt even over nadenken.” Brussee benadrukt dat zij niets tegen boeren heeft. „Ik ben  opgegroeid in een boerendorp, ik snap hun boosheid op de overheid. Het zou verschrikkelijk zijn als hier meer boeren verdwijnen.” De manier waarop De Jong actie heeft gevoerd veroordeelt ze wel. „In onze buurtapp werd geschokt gereageerd. Zo zorg je er alleen maar voor dat burgers zich tegen de boeren keren.” Voor het gemeentehuis in Lekkerkerk, een van de dorpen in de Krimpenerwaard, hebben zich dinsdagavond tientallen boerenkinderen op mini-trekkers verzameld. Ze rijden rond met protestborden met teksten als ‘Ik wil boer worden’ of ‘Wie de boeren laat stikken heeft straks niks te bikken’. De buurtbewoners op deze manifestatie steunen De Jong voluit. Manuela Peters vindt het kappen van de wilgen „een topactie”. „Floor komt alleen maar op voor de toekomst van z’n kinderen.” Als De Jong zelf zijn gezicht laat zien bij de demonstratie, stapt een vrouw met een bos bloemen op hem af. „Alsjeblieft Floor, het is waardeloos hoe ze met je omgaan!” Vlak voordat het raadsdebat over zijn actie begint zegt De Jong dat hij het een spannend moment vindt. Hij heeft overwogen zijn woorden op papier te zetten, maar spreekt toch uit het hoofd. Hij zegt beteuterd dat hij reacties kreeg „alsof ik Satan zelf ben”. De Jong, in  donkerblauw pak en met oranje SGP-stropdas, breekt als hij de kinderen bij het gemeentehuis aanhaalt. „Ik voel me echt gezegend met die jongens en meisjes buiten.”  Na zijn aftreden krijgt hij handen en schouderklopjes van collega’s, SGP-fractievoorzitter Jan Verburg neemt het daarna nog voor De Jong op. Van de SGP, in de Krimpenerwaard met vijf zetels de tweede partij, had De Jong – de enige boer in een raad met 31 zetels – niet hoeven opstappen, zegt Verburg in het debat. „De SGP-fractie ziet hem met lede ogen gaan. Floor was als geen ander in staat de belangen van de boeren te behartigen, hij is een voorbeeld voor ons allemaal.” Over het kappen van de knotwilgen gaat het al niet meer.   Aan de keukentafel heeft De Jong woensdag zijn nette pak weer ingeruild voor een donkergroene overal. Het was een korte nacht, het melken van de koeien begint iedere ochtend om half vijf. Zijn vrouw Evelyn schenkt koffie en biedt koekjes aan, tijdens het gesprek lopen de kinderen een voor een binnen, net als de Oekraïense vluchtelingen die de familie opvangt. Z’n zoon zit al in de maatschap, zijn drie dochters helpen in hun vrije tijd een handje mee. De Jong runt een echt familiebedrijf: hij nam de boerderij over van z’n vader, die nog altijd helpt in de kaasmakerij. Zijn moeder staat in de kaaswinkel.  De boerderij is uitgegroeid tot een megabedrijf, met 500 koeien en 1.800 varkens. Ter vergelijking: een gemiddeld boerenbedrijf heeft ruim honderd koeien. De Jong kreeg de afgelopen zeven jaar bijna een half miljoen Europese landbouwsubsidies, blijkt uit data van website Follow the Money. Daarmee zit hij bij de 3 procent best gesubsidieerde boeren Nederland en ontvangt hij volgens de site zes keer meer dan de gemiddelde boer. De omzet van De Jong ligt rond de 3,5 miljoen euro. Echte spijt van zijn actie heeft De Jong niet, hij betreurt vooral de ophef. In de jaren tachtig werden boeren in de Krimpenerwaard beboet en opgepakt voor het illegaal storten van afval op hun land, waarna uit protest nog veel meer knotwilgen werden gekapt. „Destijds dreigden de boeren de hele Krimpenerwaard plat te zagen. Dit gebied is qua boerenacties toch een beetje het Uruzgan van Nederland.” Volgens De Jong is het aantal melkvee- en varkenshouders in zijn gemeente de afgelopen decennia al fors gekrompen. „Het is mijn grote angst dat nog driekwart van de bedrijven hier weg moet. Wij zijn nu een gezond bedrijf, maar dat geeft geen garanties voor de toekomst.” De inmiddels beruchte stikstofkaart van minister Christianne van der Wal (VVD) is ook in de Krimpenerwaard slecht gevallen. Daarop is voor de gemeente een doelstelling van 47 procent opgenomen voor stikstofreductie. De provincie Zuid-Holland moet met de kaart aan de slag, het onteigenen van boeren is een uiterste middel om de doelen te bereiken. In de Krimpenerwaard ligt dat extra gevoelig omdat provincie en gemeente al jaren bezig zijn met de aanleg van het nieuwe natuurgebied Veenweiden, 2.250 hectare, op een totale oppervlakte van 16.000 hectare. Vierentwintig boeren in het gebied kozen ervoor zelf natuur te gaan realiseren, met zeven boeren lopen onderhandelingen over onteigening.  De aanleg van die natuur is hard nodig, zegt Maarten Breedveld van stichting Zuid-Hollands Landschap, een van de partijen die het natuurgebied beheren. „Het aandeel natuur per bewoner is hier minimaal, terwijl duizenden hectaren worden gebruikt voor landbouw.” Dat intensieve gebruik voor landbouw heeft de natuur van het oude cultuurlandschap aangetast, zegt Breedveld. „De Krimpenerwaard kende ooit een hoge biodiversiteit en was beroemd om de gebieden waar weidevogels floreerden.” Op de frequent gemaaide en bemeste landbouwgrond in de Krimpenerwaard zijn weidevogels als de grutto, tureluur en kievit amper meer te vinden, zij moeten in het nieuwe natuurgebied weer de kans krijgen.  De achteruitgang van de natuur heeft niet alleen met stikstof te maken, maar de neerslag van stikstof heeft volgens Breedveld wel degelijk effecten. Zo worden blauwgraslanden erdoor aangetast en verzuurt de bodem, waardoor plantensoorten verdwijnen of bepaalde typen gras – zoals het pijpenstrootje en bramenstruiken – andere soorten verdrijven. „De soortenrijkdom neemt dramatisch af”, zegt Breedveld. ChristenUnie-raadslid Anthony Tom is ook voor een gezonde natuur, maar vindt de voorgestelde 47 procent minder uitstoot voor de landbouw te veel. „Dan moeten er nog meer boeren weg, dat is heel ingrijpend. Het boerenland, met het goud van de kaas en het wit van de melk, is onze identiteit en core business, ook qua toerisme. Dit raakt ons direct.” Tom vindt dat het Haagse stikstofplan veel te weinig rekening houdt met de lokale situatie. „Hier hebben we al een moeizaam proces met onteigeningen achter de rug en dan krijg je zo die 47 procent er weer bovenop. Er wordt niet gekeken naar de inspanningen die hier al worden gedaan, bijvoorbeeld door de boeren die al zelf met natuur aan de slag zijn.” Waar coalitiepartijen VVD, CDA en ChristenUnie landelijk zeggen dat aan de stikstofdoelen niet getornd mag worden, is Tom in de gemeenteraad de indiener van een breed gesteunde motie die vraagt om „een forse verlaging” van de 47 procent voor de landbouw en het college vraagt „geen medewerking te verlenen” aan onteigeningen in het kader van stikstofreductie. Ook de lokale VVD- en CDA-fractie stemmen voor.  Natuurbeheerder Breedveld snapt de onrust, maar zegt dat onder boeren in de Krimpenerwaard echt een omslag nodig is. „Het huidige gebruik van landbouwgrond op een industriële manier is roofbouw plegen op de natuur.” Breedveld hoopt dat steeds meer boeren zullen kiezen voor een bedrijf dat meer in balans is met de natuur. „Ik wil niet minder, maar meer boeren hier, die met minder dieren een goede boterham kunnen verdienen én voor ons eeuwenoud cultuurlandschap te zorgen.” Floor de Jong ziet weinig in inkrimpen, hij vindt dat maar „gezeur”. Bovendien doet hij al aan natuurbeheer. De Jong is voor nu opgelucht dat hij al zijn energie weer in zijn bedrijf kan steken, een melkveehouderij combineren met gemeenteraadswerk was lastig. Het  vervelendste vindt hij dat zijn buurvrouw Netty nog zo boos op hem is. De Jong weet niet of hij al snel langs gaat om het goed te maken en over het planten van nieuwe wilgen te praten. „Netty is niet iemand die snel vergeet. Dit heeft even tijd nodig vrees ik.” ||https://www.nrc.nl//nieuws/2022/07/08/floor-de-jong-zaagde-tientallen-knotwilgen-om-ik-kan-later-zeggen-we-hebben-er-alles-aan-gedaan-a4135954
2022-07-09||De strijd om de wielermacht tussen Tour-organisator ASO en de internationale bond UCI||Je herkent ze vrijwel meteen. Tussen de overwegend felle kleuren van de teambussen, de rijen volgauto’s en de wirwar van wielrenners in hun tricots, loopt een groepje van vier commissarissen van de internationale wielerbond UCI  in een rustige pas. Kakikleurige broek, lichtblauw overhemd erboven. Op de linkerborst prijken de letters van hun werkgever, de badge om hun nek verklapt hun functie. Ze doen hun dagelijkse ronde door het rennerskwartier, deze keer in de Deense startplaats Vejle, de plek waar wielerploegen de laatste voorbereidingen treffen in aanloop naar   de derde Touretappe.  Hun blik is gericht op de racefietsen die boven op de ploegwagens zijn vastgeklikt. Voor iedere rit deze Tour de France controleert de wedstrijdjury het materiaal van de renners uitvoerig. Op  voortstuwende onderdelen, verboden mechanische aandrijvingen of onreglementaire aanpassingen aan het stuur. Zij moeten zorgen dat de koers eerlijk verloopt. „De UCI is de politieke macht in de wielerwereld”, zegt hoogleraar sportmarketing Wim Lagae van de KU Leuven. De internationale wielerbond bepaalt de regels voor wielerwedstrijden en levert commissarissen die er tijdens rittenkoersen als de Tour op toezien of ieder team zich aan de protocollen houdt.  Maar er was een tijd dat de Amaury Sport Organisation (ASO), de eigenaar en organisator van de Tour, liever zelf juryleden  aanwees. Een tijd dat de ASO de UCI zoveel mogelijk buiten de Tour wilde houden. Een tijd ook, waarin de spanning tussen de twee belangrijkste wielerinstituten een kookpunt bereikte.  Zoals in 2008, toen de UCI de wielerkalender dreigde om te gooien. Etappekoers Parijs-Nice zou worden geschrapt als officiële wedstrijd. Dat zou een pijnlijke aanpassing van de wielerkalender  voor de ASO betekenen. Als organisator van Parijs-Nice was die ronde een belangrijke test voor de Tour de France, vooral als het ging om media-aandacht.   „De UCI zei tegen ploegen: jullie mogen hier niet meer aan meedoen, de koers valt  buiten onze regels”, vertelt Lagae. Maar de ASO liet weten  dat iedereen   die Parijs-Nice zou overslaan, een uitnodiging voor de Tour de France  kon vergeten. Afwezigheid bij  de belangrijkste wielerronde van het jaar zou voor de wielerploegen  een niet te slikken gevolg zijn.   „De teams schaarden zich achter de ASO en Parijs-Nice ging gewoon door dat jaar”, zegt Lagae, die ook het boek Koerszaken schreef.  Het was een bevestiging van de machtspositie die de ASO, sinds de oprichting van het bedrijf in september 1991, binnen de wielerwereld heeft. De Britse schrijver Alex Duff verdiepte zich voor zijn boek Le Fric (Het Geld), dat dit jaar vlak voor de start van de Tour  verscheen, vijf jaar in de strijd om de macht in de wielerwereld. Zijn aandacht werd vooral getrokken door de rol van de familie Amaury, de enige aandeelhouder van de ASO, die al sinds de jaren zestig van de vorige eeuw de volmacht over de Tour-opzet heeft. Het boek biedt op  speelse wijze een inkijk in de zakelijke historie van de Ronde van Frankrijk. Aan geldkwesties daarin geen gebrek. Alleen al de manier waarop de familie Amaury de licentie van  de Tour verkreeg, was  een financiële kwestie. Voor 1965 was de organisatie in handen van zowel dagblad  Le Parisien Libéré (eigendom van de Amaury’s) als van sportkrant L’Équipe van Jacques Goddet. Omdat het Goddet en L’Équipe financieel niet voor de wind ging, verkocht hij de krant – en daarmee het aandeel in de Tour de France – aan de familie Amaury.  Wat de Tour de France de ASO, en daarmee de familie Amaury, vandaag de dag precies oplevert, is allerminst duidelijk. Dat komt vooral doordat het bedrijf de financiële cijfers van alle sportevenementen die het organiseert, op een hoop gooit. Naast de Tour is de ASO ook eigenaar van onder veel meer autorally Parijs-Dakar en de marathon van Parijs.   „Ze hoeven dat ook niet op een andere manier te doen”, zegt auteur Duff.   „En ik denk dat ze liever niet laten weten hoeveel ze precies met  de Tour de France verdienen. Vooral niet aan de wielerploegen.” Duff schat na zijn onderzoek de opbrengsten van de uitzendrechten en sponsorcontracten – met onder meer autofabrikant  Skoda en watermerk Vittel–  van de Ronde van Frankrijk op iets meer dan honderd miljoen euro. Een andere inkomstenbron voor de ASO is het geld dat steden en dorpen betalen om start- of finishplaats te mogen zijn. Van Utrecht is bekend dat het voor de start van 2015 een fee van vier miljoen euro aan de Tourorganisator overmaakte. Kopenhagen zou voor de Grand Départ dit jaar 5,5 miljoen euro hebben betaald.  Het eigendom van de belangrijkste en financieel meest interessante wielerronde van het jaar maakt de ASO bij voorbaat een sterke speler, zegt sportmarketing-deskundige Marcel Blijlevens. Het bedrijf kocht  de afgelopen decennia  ook  de eigendomsrechten van wielerkoersen als Parijs-Roubaix, het Critérium du Dauphiné, de Waalse Pijl en Luik-Bastenaken-Luik.  Voor andere partijen is het daardoor  lastig geworden om een aandeel te verkrijgen in de wielermarkt.  Wielerbond UCI mist überhaupt de financiële stootkracht om zelf meer koersen te organiseren en uit te zenden, stelt Duff. De wielerwereld is wat dat betreft speciaal, meent    Lagae.   „Regulator UCI, de politieke macht, is economisch niet de sterkste partij.” De UCI heeft, met name in het begin van deze eeuw,  wel geprobeerd daar verandering in te brengen. De kwestie rond Parijs-Nice in 2008 volgde na de jaren van het UCI-voorzitterschap van de vijf jaar geleden  overleden Nederlander Hein Verbruggen. Hij poogde de internationale wielerorganisatie onder meer sterker te maken door mondialer te denken;  koersen in China, op zoek naar wielerenthousiasme in de Verenigde Staten. Hoewel dat leidde tot meer interesse in wielrennen in die delen van de wereld, bracht het de UCI niet het (economische) succes dat nodig was om de strijd met de ASO echt aan te kunnen gaan.  Een  overwinning die Verbruggen wel boekte, was het rankingsysteem voor wielerploegen. Waar de ASO  eerst zelf teams kon uitnodigen voor de Tour de France,  werd  een ranglijst bepalend voor het deelnemersveld. Maar ook daar wist de ASO een deel van de macht te behouden; de organisator kan nog altijd ieder jaar  vier wildcards uitdelen aan  ploegen. Vaak gaan die naar  Franse teams.  De UCI heeft langzaam maar zeker de autonomie van de ASO moeten aanvaarden, zegt Lagae. Recente problemen in de wielerwereld hebben de instituten ook dichter bij elkaar gebracht. Van de dopingcrisis hebben  beiden veel last gehad, zegt Lagae. Alleen door samen een zerotolerancebeleid te voeren, konden ze de zweem van doping rond de wielersport deels weghalen, iets dat volgens de hoogleraar goed gelukt is.  Volgens Lagae geeft de zaak rond team Bahrain-Victorious de huidige status van de verhouding tussen de UCI en de ASO goed weer.   „Ze lijken elkaar niet meer voor de voeten  te willen  lopen”, zegt hij. Bij renners van dat team werden  vlak voor de start van de Tour de France invallen gedaan door  politie-eenheden in verschillende landen. Er verscheen onder meer een foto van een bed vol  medicijnen in de pers die na één van de invallen zouden zijn gevonden. Tot op heden is door Europol, dat het onderzoek leidt, nog niets bekendgemaakt over de eventuele vondst van verboden middelen. Vorig jaar deed de Franse politie tijdens de Tour de France ook al een inval  bij  Bahrain-Victorious.    Iedere dopingverdenking schaadt nog altijd de koers en de wielersport, zegt Lagae. Gevolg: de UCI en de ASO maken allebei geen woord vuil aan de zaak. Het juridische onderzoek  wordt gerespecteerd.  Ook de coronapandemie versterkte ogenschijnlijk de band tussen beide organisaties.   „De UCI en de ASO hebben er grotendeels samen voor gezorgd dat er een werkbaar coronaprotocol volgde. De wielerkalender werd ook aangepast”, zegt  Blijlevens. De wielersport kon  zo relatief snel wedstrijden blijven organiseren. Het is  daarin zelfs een voorbeeld geweest voor andere sporten, stelt Blijlevens. Er heerst  dus een periode van rust in de machtsstrijd in de wielerwereld. Zaterdag begint  de eerste Alpenrit van deze Tour  in het Zwitserse Aigle, waar ook het hoofdkantoor van de UCI is gevestigd. Die start heeft een symbolische waarde, zeggen Lagae en Duff.   „Zoiets was jaren geleden nooit gebeurd. Met deze toewijzing wil de ASO laten zien dat de relatie met de UCI zich op dit moment in rustiger vaarwater bevindt.” Wat hierbij zonder meer heeft geholpen, is de Franse nationaliteit van de huidige UCI-voorzitter David Lappartient.    „Dezelfde cultuur, dezelfde taal; het maakt communicatie en onderhandelingen tussen beide partijen makkelijker”, zegt Blijlevens. Lappartient zal niet zo snel een negatieve houding tegenover de ASO hebben, zegt Duff. Ook rondom zijn persoon volgde eerder al een symbolische geste. In 2018 finishte de Tour in het Bretonse dorp Sarzeau (achtduizend inwoners), toen Lappartient er nog burgemeester was.  De machtsstrijd mag dan bekoeld zijn, nog altijd wil de ASO voorkomen dat de UCI de wielerkalender te veel beïnvloedt. De Tour-organisator wil zelf kunnen bepalen hoeveel geld zij bijvoorbeeld kwijt is aan  het uitzenden van een koers. „Als de UCI een rittenkoers voorafgaand aan het nieuwe seizoen in status verhoogt, dan kunnen er   andere uitzendplichten gelden”, zegt  Blijlevens. De ASO is dan verplicht    live beelden uit te zenden. Maar dat wil het bedrijf niet altijd, omdat het  weet dat dat  te weinig geld oplevert. „In die onderhandelingen heeft de ASO het laatste woord”, zegt Duff. „Daar ben ik van overtuigd.”||https://www.nrc.nl//nieuws/2022/07/08/de-strijd-om-de-wielermacht-a4135953
2022-07-09||Oorlog gevoerd, kapitalist geworden, Angola geplunderd||De vrijdag in Barcelona overleden voormalige president van Angola, José Eduardo dos Santos, maakte van zijn regeertermijn een familieonderonsje. Tijdens zijn  presidentschap, van 1979 tot 2017, liet hij zijn naaste familieleden door corruptie zo veel geld vergaren dat zijn dochter Isabel wel ‘de rijkste vrouw van Afrika’ werd genoemd. Ook zijn zoon Filomeno en zijn ex-vrouw Paula zijn berucht om hun grijpgrage handen.   Dos Santos voerde in de jaren negentig een liberalisering door van wat eens een op het marxisme-leninisme gebaseerde economie was. Hiermee maakte hij  het land tot de op twee na grootste economie van Afrika en een favoriete bestemming van buitenlandse investeringen. Met militaire interventies in onder meer Congo maakte hij van Angola een regionale supermacht. Angola is rijk aan olie en diamanten en dat is een van de reden waarom er zo veel oorlog in het zuidelijke Afrikaanse land is gevoerd. De guerrillabeweging waar Dos Santos lid van was, de Volksbeweging voor de Bevrijding van Angola (MPLA), vocht eerst  tegen de Portugese kolonisten en toen die strijd met de onafhankelijkheid in 1975 eenmaal was beslecht, begon de strijd met de concurrerende bevrijdingsbeweging Unita. Dos Santos speelde een rol in beide oorlogen. De MPLA had hem voor een opleiding naar Moskou gestuurd en bij terugkeer werd hij radio-operator in het veld. Na de dood in 1979 van Agostinho Neto,  dichter en de eerste president, nam Dos Santos de macht over en vocht hij jarenlang in een burgeroorlog tegen Unita. Het waren de heetste jaren van de Koude Oorlog. De Verenigde Staten steunden Unita en Cuba en Moskou Dos Santos. Dos Santos won de eerste meerpartijenverkiezingen, in 1992, van Unita-leider Jonas Savimbi, waarna de burgeroorlog zich hervatte. Die oorlog kwam pas in 2002 ten einde, toen het Angolese leger  Savimbi doodde. Tijdens de antikoloniale bevrijdingsstrijd had de MPLA grote sympathie ondervonden van linkse ideologen in en buiten Afrika, maar onder Dos Santos werd iedere schijn van idealisme voortaan vermeden. Hij liet journalisten arresteren en sloot dissidenten op. De Angolese regering zwom door de hoge olieprijzen jarenlang in het geld, maar de sociale indicatoren waren de slechtste van Afrika. Na de ondergang van zijn bondgenoot de Sovjet-Unie gooide Dos Santos het communisme in de prullenbak en bij de liberalisering van de economie belandden vervolgens vele bedrijven in handen van zijn familie. Het staatsbedrijf Sonangol kwam hierbij onder leiding te staan van dochter Isabel. De directeur van het Franse Elf onthulde eens dat hij grote sommen geld aan de president gaf om concessies te krijgen voor zijn bedrijf. Het Internationaal Monetair Fonds meldde dat 32 miljard dollar aan olie-inkomsten eenvoudigweg waren verdwenen. Uit wat bekend is geworden als het grote journalistieke onderzoeksproject de Luanda Leaks, bleek een uitgebreid netwerk van meer dan vierhonderd banken, bedrijven en adviseurs betrokken te zijn geweest bij het witwassen van geld voor de familie Dos Santos.  Dos Santos werd opgevolgd door João Lourenço, die begon met het ontmantelen van het door Dos Santos opgebouwde patronagenetwerk. Evenals zijn dochter Isabel achtte Dos Santos het daarom veiliger in Europa te gaan wonen en zo te ontkomen aan rechtszaken wegens zijn corruptie. José Eduardo dos Santos is 79 jaar geworden.||https://www.nrc.nl//nieuws/2022/07/08/oorlog-gevoerd-kapitalist-geworden-angola-geplunderd-a4135951
2022-07-09||Opinie | Nog meer zorg naar de huisarts?  Dat kan niet||Een bericht van een collega-huisarts. Haar patiënt is in de wachtkamer van een orthopedisch centrum gevallen en heeft daarbij haar schouder gebroken. Maar de orthopeed wil er niet naar kijken, hij heeft eerst een nieuwe verwijsbrief van de huisarts nodig.  Michelle van Tongerloo is huis- en straatarts in Rotterdam. Een andere collega heeft haar patiënt, die kampt met spierzwakte, verwezen naar een neuroloog. De neuroloog ziet de vrouw en denkt aan een zenuw- of spierziekte. Hij verwijst haar terug naar de huisarts, met het verzoek tot een verwijzing naar de neuroloog. Een grap? Nee. Ik maak het zelf ook wekelijks mee: patiënten die in een stoelendans rond de huisarts draaien. Of een patiënt wordt behandeld en wanneer, hangt tegenwoordig af van een ‘beslisboom’. Aan de poorten van de tweedelijnszorg worden patiënten gescreend op exclusiecriteria.  Het leidt tot een stapeling van dure zorg en lange wachtlijsten. Een van mijn patiënten, ze is suïcidaal, had na ruim een half jaar wachten haar intakegesprek bij de GGZ. Conclusie: haar klachten waren zeer ernstig en ze mocht voor behandeling komen. Dus werd ze op de volgende wachtlijst geplaatst – van minimaal een jaar. Ik probeerde de instelling te bellen, maar kon alleen online een terugbelverzoek indienen. Toen ik eindelijk iemand aan de lijn had, zei deze: „Iedereen op deze wachtlijst is suïcidaal.  Daar krijg je geen voorrang mee”. In de tussentijd blijf ik, haar huisarts, de volle verantwoordelijkheid dragen.  Wat heb je aan een poortwachtersfunctie als alle poorten dicht zitten?  Zorgverzekeraars zijn aangewezen om onze zorg te reguleren in een stelsel waar financiële prikkels en concurrentie voor effectiviteit moeten zorgen – in een markt van extreme schaarste. Echt logisch vond ik het nooit. Het levert vooral wantrouwen op dat vervolgens zorgt voor controledwang. Dat een goede verantwoording ook betekenis moet hebben voor patiënten en zorgprofessionals is niet meer belangrijk. De vragenlijsten die ze na het leveren van zorg moeten invullen, krijgen meer aandacht dan zorg zelf. Protocollen halen ziel en zelfvertrouwen uit de zorg. 40 procent van de tijd gaat verloren aan bureaucratie: dat kost ongeveer 6 miljard euro per jaar. Intussen haken zorgprofessionals af, krimpt de capaciteit en groeien de wachtlijsten verder.  Er staan inmiddels 85.000 mensen op de wachtlijst van de GGZ en 120.000 op die van de ziekenhuizen. Huisartsen vangen deze mensen op. Met liefde; bij ons heeft de patiënt een gezicht. Maar de huisartsen verliezen het gevoel van controle. Daarom trokken ze op 1 juli massaal naar Den Haag. Minister Ernst Kuipers (Volksgezondheid, D66) was de grote afwezige.   In dezelfde week dat huisartsen tegen de hoge werkdruk protesteerden, kwam het nieuws naar buiten dat een groot gedeelte van de zorg voor ouderen en mensen met een handicap mogelijk zal worden overgeheveld naar, u raadt het al, de huisarts. Want vergis u niet: de grote spelers in zorgland willen juist dat er nog veel meer werk naar de huisarts gaat. Dat is namelijk goedkoop. Gelukkig werd dit na stevige kritiek uit het veld, voorlopig, uitgesteld.  Beroepsverenigingen bepleiten ‘plofpraktijken’ met wel 17.500 patiënten In visiedocumenten van beroepsverenigingen lees ik de wens tot ‘plofpraktijken’ met wel 17.500 patiënten: zorgfabrieken waarin managers aan het roer staan en huisartsen zich sub-specialiseren en een team van praktijkondersteuners, verpleegkundigen en assistentes aansturen. Zijn dat dan niet gewoon een soort ziekenhuizen, hoor ik u denken? Klopt. Maar die zijn te duur geworden. Ons vak staat in dienst van een politieke agenda zonder visie. Voor een welvarend land lijken we de koers behoorlijk kwijt te zijn. De meeste huisartsen weten dat, maar de rest van Nederland niet. Onze nationale nieuwszender besteedde na het protest minder dan twintig seconden aan de vele huisartsen die op het Malieveld stonden om de zorg voor u, zeventien miljoen Nederlanders, toegankelijk te houden. De boeren waren belangrijker. Hebben we niet geleerd van de coronacrisis dat als de zorg stokt, alles stopt? Wat zal er gebeuren als de huisartsen écht staken? En de huisartsenposten niet opengaan als vervanging?  Taken in de eerste lijn kunnen misschien wel groeien, maar niet op deze manier. Huisartsen hebben tijd nodig om dat constant uitbreidende zorgpakket te kunnen behappen. Wat levert het op als  zorgverzekeraars de huisartsen meer zouden vertrouwen, waardoor zij minder tijd aan administratie kwijt zijn? Tijd die zij, pinky swear, omzetten in zorg. Daarnaast helpen zorgverzekeraars praktijkhouders met het faciliteren van betere huisvesting, zodat er ook ruimte is voor die steeds weer uitbreidende teams. En als kers op de taart worden de avond-, nacht- en weekenddiensten niet alleen meer een verantwoordelijkheid van praktijkhouders, maar van álle huisartsen. Er zal een zorgwalhalla voor iedereen opengaan. En als we toch bezig zijn: op een stelsel dat in zijn fundament rot is kan je niet bouwen. Herontwerp het, en een stuk eenvoudiger asjeblieft. Bedankt, namens al mijn patiënten. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/08/nog-meer-zorg-naar-de-huisarts-dat-kan-niet-a4135949
2022-07-09||Opinie | Alleen een herder loopt achter de kudde||De plek van de macht is leeg, stelde de Franse filosoof Claude Lefort (1924-2010). Afgaande op de grap dat er altijd minstens één persoon tussen Mark Rutte en een probleem staat, is het denkbaar dat de premier die uitspraak van Lefort kent én net iets te letterlijk neemt. Telkens wanneer Den Haag met een serieuze maatschappelijke kwestie worstelt, komt iemand bovendrijven die geacht wordt boven de partijen te staan. Recent werden in Den Haag een ‘#MeToo’ regeringscommissaris (Mariëtte Hamer), een ‘Russische sancties’-coördinator (Stef Blok) en een stikstofcrisis-‘gespreksleider’ (Johan Remkes) benoemd.  Menno Hurenkamp is publicist en politicoloog aan de Universiteit voor Humanistiek. Maar met de uitdrukking ‘de lege plek van de macht’ bedoelde Lefort niet te zeggen dat politici verstoppertje moeten spelen. Integendeel. Hij bedoelde te zeggen dat er geen lichaam meer aan die macht vastzit. Het hoofd van de koning was immers losgeraakt tijdens de Franse revolutie. De democratie die daarop volgde, had als consequentie dat er niet meer zoiets als natuurlijke soevereiniteit kan zijn. Macht komt niet meer uit de hemel, macht wordt tussen mensen gemaakt. Dat gaat dus alleen wel gepaard met een permanent meningsverschil. Het is aan politici, volksvertegenwoordigers, om dat conflict zichtbaar te maken en zo de boel leefbaar te houden.  Het is het humanisme van Machiavelli, waarbij politiek hoger aangeslagen moet worden dan theologie of moraal, omdat mensen nu eenmaal wezenlijk van mening verschillen over nut en noodzaak van de meeste dingen in ons (eindige) leven. Het vraagt burgerdeugden van ons allemaal. We moeten in staat zijn vreedzaam met vervelende meningen om te gaan. En het vraagt net wat meer van volksvertegenwoordigers en ministers, om overeind te houden wat samenleven betekent: verschillen uithouden.  Je mag het theater noemen, maar politici hebben in een democratie dus een rol te spelen, door hun eigen waarden duidelijk af te zetten tegen die van hun opponenten. Op straat of in het buurthuis, maar in ieder geval in de gemeenteraad of in het parlement – de lege plek op een zichtbare manier vullen, totdat verkiezingen het commando ‘wegwezen’ geven. Het gaat erom dat een reeks verschillende overtuigingen herkenbaar wordt voor uiteenlopende groepen in de samenleving en dat het resultaat van het gesprek daarover via (gestage, trage, rare) rituelen verheven wordt tot wet. Tot die wet bestreden of zelfs herroepen wordt natuurlijk, want maatschappelijke rust is een contradictio in terminis. Het lijdt geen twijfel dat die mis-en-scène nu onder druk staat. De regelmatige verschijning van de bijzondere adviseur die het maatschappelijk conflict moet bezweren staat niet op zich. In de Tweede Kamer is een enorme versplintering te zien. Steeds meer kleine partijen beconcurreren elkaar op sterk overlappende thema’s.  Dat is niet per se problematisch of de schuld van de politiek. De seriële afsplitsing is ook een antwoord op een maatschappelijke verandering. Nederlandse burgers lijken kieskeuriger te worden. Ze redeneren in het aanzien van het stembiljet graag: ‘geen enkele partij past precies bij mij’, en stappen binnen de bandbreedte van hun linkse of rechtse voorkeuren makkelijk eens over naar het meest frisse geluid. Partijtrouw is iets van vroeger. Het vertaalt zich ook op gemeentelijk niveau, waar lokale partijen gestaag de gevestigde orde verdringen.  Zichtbaar worden, de rol van volksvertegenwoordiger spelen, betekent dan wel steeds vaker: de grootste mond hebben, de tegenstander het meest venijnig vloeren, ruzie zoeken met de voorzitter. Er lijkt meer boosheid en verongelijktheid hoorbaar dan veranderingsdrift. Het is echt niet voor het eerst dat de volksvertegenwoordiging wat rommelig aandoet. Hoewel het tijdens het begin van de coronacrisis gewonnen maatschappelijk vertrouwen weer verspeeld lijkt, is het ook weleens lager geweest. Paniek is dus niet op zijn plek. En voor zo’n parlementaire democratie als de onze is sowieso wel wat te zeggen. Bedenk hoeveel moeite het in het Amerikaanse presidentiële stelsel kost om van Trump af te komen, en met welk relatief gemak het Engelse parlement afscheid wist te nemen van Johnson. Maar om minstens twee redenen moet vaker hardop gezegd dat democratie de overheid temt namens de samenleving, via een parlement, rechters en vrije pers, maar ook via protest en inspraak, en tegenwoordig soms via burgerraden of referenda. Ten eerste omdat een ongetemde staat lastige burgers gewoon aan de kant zet, denk aan de Toeslagenaffaire of aan het Groninger gas. Ten tweede omdat populisten een broertje dood aan iedere vorm van tegenmacht hebben. Ze verlangen naar zuiverheid van volk en cultuur en naar eenhoofdig leiderschap, juist niet naar de tijdelijke compromissen die het door allerlei minderheden bevolkte hart van de democratie uitmaken. En populisten, daar zijn er nogal wat van, aan het thuisfront, en in het buitenland. Ze gebruiken de arena van de democratie vooral om deze belachelijk te maken (‘er komen tribunalen’). Wat je op korte termijn bespaart aan maatschappelijk conflict door een ogenschijnlijk neutrale bemiddelaar in te schakelen, kan op de iets langere termijn dus het idee versterken dat de politiek inderdaad machteloos is, dat de samenleving overgeleverd is aan de staat. Want zo neutraal is bijvoorbeeld Johan Remkes (informateur van dit kabinet) mogelijk niet, daar hebben de boeren best een punt. De kans is klein dat hij iets heel anders gaat zeggen dan het parlement.   Er is dus een rol denkbaar voor een minister-president; gravitas toevoegen, door zelf zichtbaar de confrontatie op te zoeken met de ondemocratische oprispingen in de samenleving. Waarbij afstand nemen van het cynische populisme meer mag zijn dan een electorale oprisping (‘nieuwe bestuurscultuur’). Het is altijd de vraag of je de tijdgeest kunt sturen of moet ondergaan, maar een goed politicus streeft nu naar het eerste.  Om allerlei redenen. Omdat we in Groningen en tijdens de Toeslagenaffaire gezien hebben hoe een ongetemde staat ingrijpt in mensenlevens. Omdat aan de grens van de Europese Unie een oorlog woedt met een ongeremde staat. Omdat we vroeg of laat allemaal deel uitmaken van een minderheid.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/08/alleen-een-herder-loopt-achter-de-kudde-a4135948
2022-07-09||Het onweerstaanbare gezang van de  veenmolman||Haar auto was op een onmogelijke manier ingesloten door andere wagens, maar toch stapte ze zonder een spoor van twijfel in. Vlot en soepel manoeuvreerde ze achteruit naar de straat en verdween uit het zicht. Ik wist niet wat ik zag. Dat gevoel had ik ook toen ik voor het eerst een veenmol, Gryllotalpa gryllotalpa, zag. Voor een insect is het een groot beest dat in het volwassen stadium tussen de drieëneenhalve en zeven centimeter meet. Hij is ook breed, vooral van voren, waar vanonder een flink, fluwelig behaard halsschild twee enorme kolenschoppen komen. Die voorpoten zien eruit als molsklauwen, en ze hebben ook dezelfde functie. Het dier graaft er gangen mee in de bodem. Als hij uit de bek weet te blijven van het zoogdier dat zijn bijna-naamgenoot is, jaagt hij daar op regenwormen en insectenlarven. Of hij knaagt aan een worteltje.  Nadat hij er twee jaar over gedaan heeft om de geslachtsrijpe leeftijd te bereiken, gaat hij zingen. Dat doet hij niet met de keel. Hij beweegt een dikke ader van de linkervleugel, het plectrum, langs een ader onderop de rechtervleugel, die piepkleine tandjes bevat. Daardoor ontstaat een uniek geluid dat onweerstaanbaar is voor vrouwelijke veenmollen.  Die zitten gewoonlijk niet vlakbij, dus moet zijn zang van heinde en verre te horen zijn. En dat is nog niet zo gemakkelijk. Een veenmolman zingt in een hol in de grond en juist de zachte bodem waar deze insecten zo van houden, dempt geluid. Dat probleem lost hij op door twee hoornvormige openingen te graven aan het eind van een tunnel, die een verwijding kent. Tussen die verwijding en de hoorns gaat hij zitten om zijn muziek te maken.  Een vrouw die op zijn zang afkomt, paart met hem en legt vervolgens eieren in een speciaal hol Een vrouw die op zijn zang afkomt, paart met hem en legt vervolgens eieren in een speciaal hol. Daar zal zij voorlopig verblijven. Ze likt er de eieren schoon om ze te ontdoen van bacteriën en schimmels. Zijn de jonge veenmolletjes, nimfen, eenmaal geboren, dan blijft ze hen nog een tijdje beschermen; ook tegen vader veenmol, want hij lust wel een hapje vers broed.  Na een paar weken moeten de nimfen het op eigen kracht zien te redden. De vrouwelijke veenmol zoekt zich een weg naar buiten, en dat kan ze net zo gemakkelijk naar voren als naar achteren. De middenpoten staan in zo’n hoek dat ze kracht kunnen zetten om hard achteruit te rennen. Daarbij botst het dier nergens tegenaan. En dat terwijl ze geen ogen op haar achtereind heeft. Die heeft ze wel aan de voorkant, maar zijn zo klein dat ze wat geniepig aandoen. Ze heeft er ook niet zoveel aan in het donker. Ze heeft wel iets aan goede sprieten. Op de kop heeft ze antennen waarmee ze in het duister kan tasten. Aan het uiteinde van het achterlijf zitten lange uitsteeksels, cerci, die hetzelfde kunnen.  Op de auto die zo soepel achteruit gemanoeuvreerd werd, kon ik geen cerci ontdekken. Die had vast een klein oogje achterop, verbonden met een schermpje binnenin. ||https://www.nrc.nl//nieuws/2022/07/08/het-onweerstaanbare-gezang-van-de-veenmolman-a4135947
2022-07-09||Opinie | Psychische problemen zijn van ons allemaal||Op mijn dertiende verjaardag trakteerde ik mezelf op een kiwi en verder niets. Dat laatste was de grootste toegift aan mezelf. „Gefeliciteerd, hier heb je eens echt heel erg weinig.” Daarna ging het snel. Mijn moeder, huisarts, merkte de signalen op, zette me elke week op de bakelieten weegschaal in haar praktijk, haalde me tussen de middag op van school om allerlei psychologen en diëtisten te bezoeken. Elke week zagen we, zij steeds moedelozer en ik steeds opgeluchter, mijn gewicht dalen. Ze klopte aan bij de jeugdpsychiatrie. Corinne Heyrman is schrijver, theater- en radiomaker. Onlangs verscheen haar debuutroman Het begin en zijn oneindigheid. Ongemak en onzekerheid horen bij de puberteit, in dat tijdvak weten de meeste mensen niet waar ze hun rekbare lijf moeten laten, maar het is ook een periode waarin een psychische kwetsbaarheid wordt ontwikkeld. „De gemiddelde leeftijd waarop iemand een psychiatrische stoornis krijgt, is 18 à 19 jaar. De jaren daaromheen, van 15 tot 25, dát zijn de kwetsbare jaren”, zegt de voorzitter van de Nederlandse Vereniging voor Psychiatrie Elnathan Prinsen in een interview in de Volkskrant.  Vaak behouden deze adolescenten een kwetsbaarheid voor psychische aandoeningen als ze volwassen zijn. Tijdens de coronacrisis zijn de psychische problemen bij jongeren gestegen, tonen meerdere nationale en internationale onderzoeken aan. Sinds de start van de coronacrisis is het aantal aanmeldingen in de eetkliniek van Universitair Psychiatrisch Centrum KU Leuven verdrievoudigd, en op meerdere plekken in Nederland en België is dat het geval. Vorige week kwam de Gezondheidsraad nog met een advies over eetstoornissen aan het ministerie van Volksgezondheid: er is nood aan een snellere herkenning en behandeling, een landelijke aanpak en meer onderzoek. Tijdens de coronacrisis hebben jongeren veel moeten missen, ze hebben zich geschikt naar de gevaren voor de kwetsbaren en lijken daarbij onverhoeds zelf kwetsbaar geworden. Alhoewel, kwetsbaar waren ze al lang. Je zou kunnen zeggen dat de jaren van verstilling jonge mensen naar binnen heeft doen keren; naast hun ouders, broers of zussen zaten ze ook zichzelf te dicht op de huid. Door het gebrek aan controle op de buitenwereld gaan ze die controle inwendig overcompenseren, waar ze een even ongrijpbare en ingewikkelde massa aantroffen. Zo ontwikkelden ze eet-, stemmings- en angststoornissen. Het is belangrijk dat hierop wordt ingespeeld, zowel voor de toekomst van de jongere als die van de maatschappij. De wachtlijsten groeien en er is onvoldoende hulp. Op dit moment ebben de zorgen om het coronavirus weg en dreigt de aandacht voor de psychische gezondheid van jongeren ook terug te lopen. Dat is kwalijk, want de coronacrisis is niet de enige reden van zoveel ontregeling. Op de afdeling eetstoornissen volgde ik de Multi Family Therapy. We sliepen thuis, maar kwamen overdag samen met een groepje van zes meisjes. Onze gezinnen kwamen zo veel mogelijk mee op therapie, om de kloof niet te groot te maken als we thuis ons oude leven weer als een jas van de kapstok op zouden pakken. Onze ouders werden ingezet om ons te helpen in ons herstel, aan de andere kant vonden zij ook weer steun bij de psychologen van de afdeling. Het idee was dat herstel iets gezamenlijks is. Psychische aandoeningen zijn complex, er zijn meer factoren aan verbonden dan de aanleg van de patiënt alleen. Elke week zagen we, moeder steeds moedelozer en ik steeds opgeluchter, mijn gewicht dalen Laten we de coronacrisis ook niet als enige reden aanwijzen, maar de complexiteit van mentale problemen langs alle kanten bekijken. „We denken dat we alles zelf kunnen bereiken, leren of kopen als we maar goed genoeg ons best doen. Tegelijkertijd is het je eigen schuld als je problemen hebt, en moet je die dus ook zelf oplossen. Dat zorgt voor een enorme druk die we als samenleving gecreëerd hebben en doorgeven aan de jeugd”, weet psychiater Floortje Scheepers. De maatschappij creëert druk, die ouders doorgeven aan hun kinderen. In zijn essay Houd afstand, raak me aan  (over de oorzaak en gevolgen van corona) pleit schrijver en psychiater Paul Verhaeghe voor meer tijd nemen, vooral in de opvoeding en scholing van kinderen. „We beseffen als ouders te weinig dat we onze eigen stress doorgeven aan kinderen. Een vader die ’s ochtends vol stress zit, geeft dat door aan zijn baby, een baby neemt dat over. Zo kweken we mensen die onder invloed van chronische stress potentiële ziektes in zich dragen.”  In onze maatschappij zoeken we wel vaker eenvoud in dat wat ingewikkeld is, we verlangen ernaar iets aan te kunnen wijzen en te zeggen: „Daardoor komt het. Dat is de schuldige.” In dit geval wordt er naar corona gewezen. Zo strijken we alle overbodigheid, alle complexiteit weg. Helaas heeft het leven een rimpelend karakter, zelfs als je jong bent.  Toen ik terug naar school mocht, moest ik erover leren praten. Al bladerend door mijn biologieboek zag ik dat we het enkele weken later over anorexia nervosa zouden hebben. In de cursus stond een foto van een uitgemergeld meisje en het woord ‘uithongeren’. Rillingen over mijn knokige ruggengraat. Met een knoop in mijn maag sprak ik de biologieleerkracht aan, ze stemde ermee in dat ik tijdens de les over eetstoornissen aan het woord zou komen en dat we het summiere en sensationele tekstje in het handboek samen zouden nuanceren.  Trillend stond ik voor het bord, vertelde waar ik de afgelopen tijd was geweest. Steeds meer handen gingen de lucht in. Er volgden enkele botte opmerkingen, een handvol tienertranen. Iemand vertelde over haar moeder. Een ander verachtte het door de maatschappij opgelegde schoonheidsideaal. „Het kapitalisme!”, riep Wesley, die later  anarchist werd en na het eindexamen met een tractor de wereld in trok. Nooit meer gezien. Het is belangrijk dat we jongeren serieus nemen, dat we hen aan het woord laten, met hen in gesprek gaan. Dat we hun gevoelens niet onder puberale kwalen scharen, dat we hen ook niet pamperen. Door naar buiten te gaan kan je kwetsuren oplopen, een wandelpad is nu eenmaal grillig. We kunnen hen het vertrouwen geven dat het goed kan komen, dat het leven de moeite waard is. Dat iedereen wel eens alle borden uit de kast op de grond wil smijten, dat glimmende mensen op sociale media ook twijfelaars zijn. Dat hoeven de GGZ en de jeugdzorg niet alleen te doen, daarin kunnen we als maatschappij, als familieleden, als docenten, als jeugdwerkers en als overheid bij helpen: herstel is iets gezamenlijks. Psychische problemen zijn iets van ons allemaal, die beginnen niet in de jongere alleen, maar in alles om hen heen. Laten wij ons richten op hen – de toekomst – door te luisteren. Niet te wijzen.||https://www.nrc.nl//nieuws/2022/07/08/psychische-problemen-zijn-van-ons-allemaal-a4135946
2022-07-09||Nepo’s martelgang||Het kandidatentoernooi in Madrid had veel mooie partijen die in het collectieve schakersgeheugen lang zullen beklijven en het verdient een prachtig toernooiboek, dat er ook wel zal komen. Jan Nepomniasjtsji was geweldig met zijn score van 9,5 uit 14, bijna ongeloofwaardig hoog in een tijd waarin iedereen alles weet. Ding Liren werd tweede. Als Magnus Carlsen persisteert in zijn voornemen om de WK-match niet te spelen, betekent het dat die door Nepo en Ding gespeeld zal worden.  Op de laatste dag had Ding een beetje geluk tegen Hikaru Nakamura, die een half punt op hem voor stond en aan remise genoeg had om zelf tweede te worden. Die remise zat er ook ruim in, maar Nakamura leek voor het eerst in het toernooi bevangen door onzekerheid. Hij verloor en voor zijn anderhalf miljoen volgers schreef hij: „Dear YouTube, I Cared Too Much.” Lief dagboek, het was te belangrijk. Ik was toch blij dat Ding won, want hij is een diepzinniger schaker dan Nakamura. Carlsen was ook in Madrid, hij praatte daar met de Russische FIDE-president Arkadi Dvorkovitsj over zijn wensen en tegen een Spaanse en een Noorse journalist liet hij misschien iets los: minder klassieke partijen, meer rapidpartijen. Nepo vond de onzekerheid niet prettig, maar doordat hij zelf twee kandidatentoernooien en een WK-match achter de rug heeft, had hij begrip voor de aarzelingen van Carlsen.  „De druk is enorm. Hoe je ook scoort, het is een voortdurend lijden. Je wint hier, je wint daar, heel leuk, maar tot het eind denk ik alleen: laat het stoppen. Je telt de dagen en ergens diep in je ben je tevreden met ieder resultaat, als het maar voorbij is. En bedenk dat Magnus al vijf van die matches heeft gespeeld.” Ik wist niet dat het zo verschrikkelijk is, maar ik denk dat Magnus Carlsen er ondanks zijn tegenzin toch koeler tegenover staat. Richard Rapport - Ding Liren, kandidatentoernooi Madrid 2022, tiende ronde 1. e4 e5 2. Pf3 Pc6 3. Lb5 a6 4. La4 Pf6 5. d3 b5 6. Lb3 Lc5 7. Lg5 h6 8. Lh4 d6 9. c3 La7 10. 0-0 Pa5 11. Lc2 c5 12. Pbd2 g5 13. Lg3 Ph5 14. a3 Tb8 Diepzinnig. Zwart brengt in drie zetten zijn toren naar c7. 15. Kh1 Tb7 16. b4 Pc6 17. Lb3 Tc7 18. Ld5 g4 19. Lh4 Pe7 20. Pg1 cxb4 21. axb4 Txc3 22. Pe2 Tc7 23. f4 f6 24. fxe5 dxe5 25. Pg3 Pxg3+ 26. hxg3 Tf8 27. Txf6 Txf6 28. Lxf6 Dd6 29. Df1 Ld4 30. Lf7+ Kd7 31. Td1 Tc2 32. Lb3 Tc7 33. Pc4 Een verbluffend stukoffer, totaal onverwacht voor Ding. 33...bxc4 34. dxc4 Tc6 Ding houdt het hoofd koel. Hij moet iets terugofferen. 35. La4 Kc7 36. Lxc6 Pxc6 37. b5 Pb4 38. c5 De6 39. Lh4 Lxc5 40. Tc1 Dd6 41. Dc4 Pd3 Zie diagram Zwarts stukken hangen aan een dun draadje, maar het houdt. 42. Tc3 Dit ligt voor de hand, maar het verliest. Met 42. Le7 kon wit waarschijnlijk remise houden. 42...axb5 43. Dxd3 Dxd3 44. Txd3 Ld4 Wits koning is opgesloten, pion e4 is zwak en zwarts b-pion gaat lopen. 45. Lf6 Kb6 46. Txd4 Dit redt het net niet. 46...exd4 47. Lxd4+ Ka5 48. Kg1 b4 49. Kf2 Ka4 50. Ke3 Kb3 51. Kf4 Na 51. Kd2 Ka2 52. Kc1 gaat zwart pion g2 winnen, waarna hij nog een tweede vrijpion kan maken. 51...Kc2 52. Ke5 b3 53. Kd6 Kd3 54. La1 Kxe4 55. Kc5 Kd3 Wit gaf op. Dimitrios Mastrovasilis - Alexandr Fier, teamkampioenschap van Italië, Montesilvano 2022.  Zwart begint en wint. Oplossing: 1...Txd2 (1...Lh3 en na 2. Lf3 of 2. g3 net als in de partij 2...Txd2, komt ongeveer op hetzelfde neer) 2. Dxd2 Dxe4 en wit gaf op, want na 3. Lf3 Dxf3 of 3. g3 Lh3 gaat hij mat.||https://www.nrc.nl//nieuws/2022/07/08/nepos-martelgang-a4135944
2022-07-09||Verdachte doodschieten Abe had geen politiek motief||De man die vrijdagochtend de Japanse oud-premier Shinzo Abe van het leven beroofde handelde niet uit politieke beweegredenen. Dat heeft de Japanse politie vrijdag tijdens een persconferentie bekendgemaakt. Volgens de politie gaat het om de 41-jarige Tetsuya Yamagami, die meteen na de aanslag werd gearresteerd. Hij heeft daarna schuld bekend.  Yamagami koestert volgens de politie „wrok tegen een bepaalde religieuze organisatie waaraan Abe volgens hem is verbonden”. Welke groep dat is, maakte de politie niet duidelijk. Hij gebruikte een zelfgemaakt wapen om Abe neer te schieten. Toen de politie het huis van de schutter onderzocht, vond ze een mogelijk explosief en andere wapens. Bewoners van het pand hebben van de politie het advies gekregen om het gebouw te verlaten. Volgens Japanse media is de 41-jarige Yamagami oud-militair en heeft hij rond 2005 ongeveer drie jaar lang in de Japanse marine gediend. De Japanse politie heeft bekendgemaakt een onderzoek te beginnen naar haar beveiligingsdienst, omdat agenten en beveiligingsmedewerkers niet konden voorkomen dat Abe werd neergeschoten. Tijdens de speech werd Abe beveiligd door politie uit Nara en Tokio. De politie merkte op dat het zaak is om altijd rekening te houden met een aanval van achteren en dat zulks ditmaal onvoldoende was gedaan. Op beelden is te zien hoe Yamagami enkele minuten achter Abe staat tijdens de speech.  Abe werd rond 04.30 uur Nederlandse tijd (ongeveer 11.30 uur in Japan) neergeschoten tijdens een verkiezingsspeech in de zuidelijke stad Nara. Hij werd vervolgens direct naar het Nara Medical University Hospital vervoerd, waar hij volgens een arts zonder hartslag en ademhaling binnenkwam. Abe werd ruim vijf uur nadat hij werd neergeschoten doodverklaard. ||https://www.nrc.nl//nieuws/2022/07/08/verdachte-doodschieten-abe-had-geen-politiek-motief-a4135935
2022-07-09||Column | De benen van Wout van Aert||Was ik maar de benen van Wout van Aert. En als ik er niet twee kon zijn, dan op z’n minst toch één. Ik zou zo graag eens voelen hoe dat is: trappen en alles achter je aan stukken scheuren. Oppermachtig zijn. Die benen, ik kan er met open mond naar blijven kijken. De dikke strengen spieren, bollend en glanzend, als de ruggen van pasgeboren biggen strak naast elkaar tegen de moederschoot.  Die benen, ik raak er maar niet over uitgedacht terwijl ik fiets, door Franse dorpjes bij Nancy. Het is nog vroeg. Op elk plein doen opa’s suiker in hun koffie. Ze roeren. En praten. Moeders gooien frisgewassen lakens en witte onderbroeken op de lijn. Het is onmogelijk dat het bestaat, maar ze lijken zich hier niet bewust van de benen van Wout van Aert. Alleen de verse zonnebloemen, even later in het veld, lijken van Wout te weten. Geel. En groen. Ze knipogen naar de wolkjes in de lucht: hebben jullie het gezien? Goed meegekeken deze week? Zagen jullie ook hoe die man in de gele trui dingen deed die we nooit zagen? In de aanval, tegen alle wielerwetten in. De rest bijkans declasserend, zo gemakkelijk leek het wat hij deed. Was ik maar het hoofd van Wout van Aert. Desnoods voor heel even. Ik zou zo graag weten wat hij denkt. En voelen wat hij voelt. Hoe eenvoudiger iets lijkt, des te meer pijn het vaak doet. Het deed ook pijn, dat weet ik zeker, dat eindeloze demarreren aan onmogelijke snelheden richting Longwy. En die aanval op de Côte du Cap Blanc-Nez, tegen een panorama van krijtrotsen en helblauwe lucht. Het leek wel een film. Elke renner in het peloton wist wat daar ging gebeuren. Wat Jumbo-Visma daar ging doen. En niemand stak een stokje. Niemand kon een stokje steken. Het leek wel net niet echt. En toch moeten ook die biggenruggen van spieren van Wout van Aert gekrijst hebben, inwendig. Daarom wil ik zo graag eens in dat hoofd. In de euforie van dat kunnen doen, zo kunnen winnen. Met die benen, waarvan lang de vraag was of ze ooit nog weer iets konden – of althans, één ervan. De rechter was drie jaar geleden nog helemaal kapot. Tijdens de tijdrit in die Tour viel Wout op een dranghek in een bocht. Het hek trok als een mes in de boter zijn dijbeen open, dwars door alle spieren heen. Het hechtwerk in het ziekenhuis ging met de Franse slag: alleen de huid werd dichtgenaaid. De spieren daaronder lagen op een hoopje door elkaar. Pas thuis in België werd daar wat aan gedaan. Boeren werken op het land waar ik langs fiets. Ze hooien. Ronde balen sieren de geschoren aarde. Een roofvogel cirkelt sloom, tuurt naar een prooi. Dat is een sprinter, denk ik. Sloom als het kan. Snel als het moet. Wout van Aert is een hazewindhond. Onvermoeibaar dravend, harder, nog harder. Een hazewindhond met een verdrietig mondje van twintig centimeter op het dijbeen, van bil tot lies. Dat is zijn souvenir aan het dranghek in de Tour. Logisch dat hij nu andere souvenirs verzamelt, om dat litteken te doen verbleken. Groene truien. En gele.  De benen van Wout van Aert zijn niet gemaakt voor roemloos lossen, op een klim bijvoorbeeld. Als je zo’n gele trui toch moet verliezen, dan kan het alleen maar groots en meeslepend zijn.||https://www.nrc.nl//nieuws/2022/07/08/de-benen-van-wout-van-aert-a4135943
2022-07-09||Opinie | Zo kunnen we de democratie redden||In het Nederlandse kiesstelsel hangt het lot van een politicus meer af van zijn positie in de partij dan van de voorkeur van de kiezer. Dat is niet goed voor de democratie. Mensen voelen zich niet vertegenwoordigd en komen minder opdagen bij verkiezingen. En dat is al jaren zo. Joost Sneller is sinds 2017 Tweede Kamerlid  namens D66. Om het tij te keren moeten we het kiesstelsel  veranderen. De persoon op wie de kiezer stemt, moet belangrijker worden dan de partij. In dat geval zou mijn plek (lees: man, hoger opgeleid, wit, hetero, gezond en afkomstig uit de Randstad) misschien wel verloren gaan. Dat is jammer voor mij, maar betekent winst voor de representatie en de democratie. Daarom zeg ik: fuck mijn zetel, hervorm ons kiesstelsel. De Staten-Generaal vertegenwoordigen de gehele Nederlandse bevolking, staat in de Grondwet. Maar is dat nog wel zo?  Bij de gemeenteraadsverkiezingen van maart 2022 kwam krap de helft van de stemgerechtigden opdagen. Bij de parlementsverkiezingen van 2021 was dat 78 procent. Een generatie geleden, eind jaren zeventig, begin jaren tachtig, was dat nog bijna 90 procent. Discussie hierover  ebt weg voor ze is gevoerd.  Natuurlijk, het kabinet heeft onderzoek naar de oorzaken van de lage opkomst aangekondigd. Maar zullen de analyses tot echt nieuwe inzichten leiden? De met geld van Binnenlandse Zaken gemaakte Atlas van afgehaakt Nederland van electoraal geograaf Josse de Voogd en historicus René Cuperus laat zien dat sommige (groepen) mensen betere ontwikkelingskansen hebben en dat zij beter worden gerepresenteerd in de politiek. De Staatscommissie parlementair stelsel, onder leiding van oud-politicus Johan Remkes, stelt dat deze maatschappelijke polarisatie op termijn kan leiden tot erosie van het draagvlak voor de democratie. De lage opkomst is al zorgelijk, de ongelijke verdeling maakt het nog zorgelijker. Neem de wijk Benoordenhout in Den Haag. De opkomst tijdens de laatste gemeenteraadsverkiezingen was 67 procent; het gemiddeld besteedbare huishoudinkomen is er  meer dan 78 duizend euro per jaar en 72 procent van de mensen is er hoog opgeleid. Zet dit af tegen een opkomst van 28 procent in de eveneens Haagse Moerwijk, waar een huishouden gemiddeld net geen 29 duizend euro per jaar verdient en 16 procent van de bewoners hoog opgeleid is. Het maakt pijnlijk duidelijk dat een niet-representatief deel van de bevolking relatief veel invloed heeft.  Zo stevenen we af op een diplomademocratie. Maatregelen als vervroegd stemmen, opkomst bevorderende campagnes of tig extra stembureaus helpen niet genoeg. Het probleem is niet nieuw. De Staatscommissie parlement stelsel heeft enkele jaren geleden al haarfijn uiteengezet welke gevolgen de politiek hieraan zou moeten verbinden: versterking van de inhoudelijke representatie. Inhoudelijke representatie betekent kortweg dat de belangen van inwoners effectief worden behartigd in het parlement.  De afgelopen jaren deed ik namens D66, de partij waarvoor ik sinds 2017 in de Tweede Kamer zit,  meerdere voorstellen om mensen meer invloed op het bestuur te geven: er kwam een initiatiefnota om te experimenteren met het recht van burgeramendement – tegengehouden door VVD, CDA en PvdA. Er was het plan voor een  burgerforum over de doelen van ons strafrecht – scepsis was mijn deel. De invoering van een correctief  bindend referendum is afgelopen decennia meermaals door D66 en de SP voorgesteld, maar zonder succes. Zelfs het in de Grondwet opnemen van de mogelijkheid voor gemeenten en provincies om zo’n referendum in te voeren, ging een blokkerende minderheid van de Tweede Kamer al te ver. Ook andere voorstellen om de lokale democratie nieuw leven in te blazen, zoals de gekozen burgemeester, stuiten nog altijd op een conservatieve muur. En dat terwijl een meerderheid van de bevolking al geruime tijd vóór het correctief bindend referendum en de gekozen burgemeester is. Het is extra wrang dat deze hervormingen juist populair zijn bij de mensen die de grootste afstand tot de politiek ervaren.  Alleen aanpassing van het kiesstelsel zal écht zoden aan de dijk zetten. Die aanpassing trouwens, ligt nu al een tijdje op het bureau van de minister van Binnenlandse Zaken. Het gaat om een voorstel dat is ontwikkeld door het Burgerforum Kiesstelsel in 2006, het eerste landelijke burgerforum, onder de noemer ‘Met één stem meer keus’. De Staatscommissie parlementair stelsel omarmde het voorstel en nu is het in het coalitieakkoord van Rutte-IV opgenomen. Kort gezegd geeft het kiezers meer invloed op de samenstelling van de volksvertegenwoordiging (Tweede Kamer, Provinciale Staten en gemeenteraden) en de politieke partijen minder. Een kiezer stemt nu op een persoon op de lijst van een politieke partij. Wie er in welke volgorde op die lijst staat, wordt bepaald door de partij. Het is lastig om als kiezer die volgorde te doorbreken. Pas als iemand een kwart van de hoeveelheid stemmen verkrijgt die nodig is om één zetel te halen, wordt die persoon verkozen boven alle kandidaten van die partij die minder stemmen behaalden. Dat is lastig en gebeurt niet veel. In 2021 werden slechts drie kandidaten met voorkeursstemmen gekozen die anders helemaal niet in de Tweede Kamer waren gekomen. In 2017 waren dat er vier en in 2012 één. Er is dus een behoorlijk hoge drempel voor kandidaten om de lijstvolgorde te verbreken. Dat maakt het niet erg motiverend voor kandidaten om een persoonlijke campagne te voeren en niet zo aantrekkelijk om een voorkeursstem op een lager geplaatste kandidaat uit te brengen. Het leidt bovendien tot gebrekkige diversiteit in onze vertegenwoordigende organen. Het percentage hoger opgeleiden in de Kamer is gestegen van 72 procent in 1960 naar 93 procent nu.  Bij het zoeken naar kandidaat-politici vist men bovendien in de vijver van mensen die al weten hoe de politiek werkt. Voormalig politiek assistenten of fractiemedewerkers zijn door politicoloog en oud-PvdA-politicus Joop van den Berg  dan ook treffend „pre-fab Kamerleden” genoemd; hij wordt aangehaald in het eindrapport van de staatscommissie.  Het is geen toeval dat het percentage oud-wethouders, raads- en Statenleden in de Tweede Kamer nog nooit zo hoog was, namelijk ruim 60 procent.   Het huidige stelsel heeft ook  negatieve gevolgen voor onze politieke cultuur en het gedrag van politici. Immers, hangt het politieke lot van een politicus vooral af van de partij en in mindere mate van de kiezer, dan is het belangrijk om in een goed boekje te komen bij de partijtop. Dat werkt in de hand dat kiezers zich niet herkennen in de besluiten die hun vertegenwoordigers nemen. In een stelsel waarin de controlerende en uitvoerende macht toch al erg met elkaar verweven zijn en veel (potentiële) lijsttrekkers al in het kabinet zitten – van Den Uyl tot Balkenende en van Rutte tot Kaag – bevordert deze afhankelijkheid het dualisme niet. Het zorgt bovendien voor extra fractiediscipline – want wanneer werden Kamerleden die van de fractielijn afweken daar door de partijtop bij de volgende verkiezingen voor beloond?  Als we het dualisme en de inhoudelijke representatie substantieel willen vergroten, moeten we de bron van de machtsvorming veranderen. Het voorstel  ‘Met één stem meer keus’,  waarmee de ministerraad in het vorige kabinet-Rutte instemde,  biedt daartoe uitkomst. In dit stelsel kan de kiezer namelijk op een partij stemmen óf op een persoon. Hoe meer persoonsstemmen worden uitgebracht, hoe meer mensen in de Kamer komen die anders niet zouden zijn gekozen. Stel een partij krijgt in totaal genoeg stemmen voor tien zetels; 60 procent wordt op de partij uitgebracht en 40 procent op personen van die partij. De bovenste zes kandidaten van de lijst (60 procent van 10) worden verkozen op basis van de lijstvolgorde, maar vervolgens volgen de vier kandidaten die daarna de meeste stemmen haalden in plaats van de volgende vier van de lijstvolgorde. Hierdoor krijgen meer volksvertegenwoordigers een steviger persoonlijk (lees: eigen) mandaat.  De politicologen van het weblog Stuk Rood Vlees   rekenden de uitslag van de Tweede Kamerverkiezingen van 2017 door voor het nieuwe stelsel. Ik zou mijn zetel niet hebben gekregen. Een collega uit mijn fractie ook niet. In plaats daarvan zouden kandidaten uit Losser en Maastricht gekozen zijn.  Ook bij de verkiezingen van 2021 zouden meer vrouwen (81 in plaats van 59 van de 150) en meer mensen van buiten de Randstad een zetel hebben gekregen. Dat zou spijtig voor mij zijn, maar had misschien wel dichter bij de wens van kiezers gelegen en had uiteindelijk ook tot een betere inhoudelijke representatie geleid. En zou dat in een democratie niet zwaarder moeten wegen?   Het zou ook extra motivatie kunnen betekenen voor mensen die nu niet gaan stemmen om toch te komen. Met dit stelsel krijgen ze namelijk daadwerkelijk de mogelijkheid significante invloed uit te oefenen op de samenstelling van de Tweede Kamer. En dat is waar democratie om draait: zeggenschap over degenen die beslissingen nemen door degenen die geraakt worden door die beslissingen. Het is mijn stellige overtuiging dat dit met dit nieuwe kiesstelsel zal gebeuren. Laten we het kiesstelsel daarom zo snel mogelijk wijzigen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/08/zo-kunnen-we-de-democratie-redden-a4135942
2022-07-09||Eerst een beetje eng||
Zo’n veertien kinderen doorlopen sinds april een jeugdcursus over bijen bij imkervereniging St. Ambrosius te Weert. Olivier Middendorp fotografeerde op één van de vier cursusdagen. Kinderen lerenhoren over het belang van bijen voor de natuur, tillen een raam vol bijen uit de bijenkast, leren uit duizenden de koningin herkennen.  Ruimte voor diepte-interviews met alle cursisten ontbreekt, we volstaan met Acht vragen door de telefoon aan het meisje dat glimlacht vanachter het maskeergaas op de foto links hieronder: Flore (11) uit Nederweert.  Flore (11). Foto: Olivier Middendorp
 Mees (12). Foto: Olivier Middendorp 


Hoe kwam jij in deze cursus terecht?
„M’n zus deed die cursus al een keer dus m’n ouders zeiden: jij kan ook meedoen.”

 

Had je wat met bijen?
„Nee, ik had eigenlijk niets met bijen.”

 

Vond je ze eng?
„Ja. Ik ben een keer gestoken door een bij. Dat was toen mijn zus op bijencursus was. Toen werd ik thuis in de achtertuin gestoken. In mijn bovenbeen was dat. Het werd een grote rode plek.” Via de telefoonspeaker zegt Flores moeder: „We dachten: door die cursus leert ze over bijen. Dan raakt ze die angst misschien kwijt.”

 
Foto: Olivier Middendorp


Je moest zo’n raam vol bijen uit de kast trekken. Terwijl je al eens gestoken was. Dat is dapper.
„Ik vond het eerst wel een beetje eng. Maar de imker legde uit hoe dat het moest. Alleen werd ik toen net gestoken door een bij.”

 Foto: Olivier Middendorp 

Weer? Je had toch zo’n pak aan?
„Nou, ik had dat masker en dat vest, maar wel gewoon een broek. Best wel een strakke. Ze zeiden: die is misschien te strak, dan kunnen ze er makkelijker doorheen. Ja, het deed wel pijn, maar niet zo van: oh… ik heb zoveel pijn dat ik naar het ziekenhuis moet.”



Foto: Olivier Middendorp


 Foto: Olivier Middendorp 

Wat heb je verder geleerd?
„Over de koningin… en dat de bijen goed zijn voor het leven zeg maar, voor de honing en zo. En ja… op zich is het ook wel een beetje zielig voor bijen, want als-ie heeft gestoken, gaat-ie meteen dood.”

 

Ben je nog bang voor bijen?
„Hmmm… wel minder ja.”

 

Wil je imker worden?
„Nee.”



Fabian (10). Foto: Olivier Middendorp


Harm (9). Foto: Olivier Middendorp


Foto: Olivier Middendorp


Yasmin (8). Foto: Olivier Middendorp


Mike (13). Foto: Olivier Middendorp

Alle cursisten krijgen een pak aan dat ze beschermt tegen bijensteken. Foto: Olivier Middendorp
De kinderen leren alles over bijen, de koningin en honing. Foto: Olivier Middendorp
Allemaal een pak aan en dan naar buiten! Foto: Olivier Middendorp


De kinderen leren alles over bijen, de koningin en honing. Foto Olivier Middendorp
Allemaal een pak aan en dan naar buiten! Foto Olivier Middendorp
Alle cursisten krijgen een pak aan dat ze beschermt tegen bijensteken. Foto Olivier Middendorp







 Fabian (10). Foto: Olivier Middendorp Harm (9). Foto: Olivier Middendorp Foto: Olivier Middendorp Yasmin (8). Foto: Olivier Middendorp Mike (13). Foto: Olivier Middendorp Alle cursisten krijgen een pak aan dat ze beschermt tegen bijensteken. Foto: Olivier Middendorp De kinderen leren alles over bijen, de koningin en honing. Foto: Olivier Middendorp Allemaal een pak aan en dan naar buiten! Foto: Olivier Middendorp 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/08/eerst-een-beetje-eng-a4135924
2022-07-09||Op reis? Pff, liever thuis met een permanént vakantiegevoel|| Wat zoeken toeristen? Op basis van mijn eigen reisverleden kan ik zeggen dat een van de beste ervaringen van een reis vaak toch was: de hoeveelheid minuten die je  onafgebroken verdween in een schitterende roman, waarbij af en toe een miertje over de pagina scharrelde. Of een levendige pot monopoly inclusief gedonder met de beheerder van de bank. De picknick na een wandeling met goed afgelopen verdwaalervaring. Eigenlijk allemaal ervaringen die goed, misschien zelfs beter, dicht bij huis kunnen worden beleefd. Gratis bovendien. Hoe leuk sommige vakantiemomenten ook zijn, thuiskomen in het eigen stille, koele huis is heerlijk. Is dan het onbewuste doel van vakantie om tot het inzicht te komen dat het thuis het allerfijnst is?  Afgezien van de vraag of het bezoeken van wereldsteden en snikhete landen en hun soms ronduit vieze stranden leuk is, vraag ik me af of het verstandig is om een groot bedrag uit te geven in drie weken. Want waar gaat dat geld heen? Naar vluchten en accommodaties, naar strandbedjes, kartonnen hotelontbijt met onrijp fruit en airconditioning die ziektekiemen door de kamers blaast, waardoor je algauw griepverschijnselen voelt opkomen en denkt: zie je wel, ik was toe aan vakantie, want kijk, altijd als ik op mijn bestemming aankom, krijg ik griep! Is dat werkelijk stress van de afgelopen maanden? Na die eerste vakantiedagen  voelt iemand die merkt dat de ziekteverschijnselen wegtrekken zich uit de as herrezen. Maar ik vraag me af of we op die eerste vakantiedagen wel ziek worden van oude stress. Ik denk dat we vaak eenvoudigweg ziek worden van het urenlang verblijven op vliegvelden en in vliegtuigen met honderden andere mensen die god-mag-weten-wat uitwasemen. Maar, hoor je wel eens zeggen: ik wil er even helemaal tussenuit. Dat ‘ertussenuit’  moet, meen ik, duidelijk maken dat het alledaagse leven te gewoon is, misschien zelfs een vermoeiende sleur. Ik twijfel echter aan het idee dat sleur moet worden doorbroken. Is een voorspelbaar leven niet het hoogst bereikbare? Een leven waarin de belangrijkste zaken op orde zijn, waarin we veilig en geborgen zijn voor politieke onrust, voor armoede of oorlogsdreiging?  Doordat ik zoveel mensen geld en tijd zie uitgeven aan wat ik soms niet anders kan zien dan het stukslaan van de tijd, ben ik gaan twijfelen aan wat eigenlijk de ziel is van vakantiereizen.  Maar het is hier zo koud, ik wil een paar weken per jaar naar de warmte, denk je. Voordat je echter op dat zonnige strand kunt beginnen met, bijvoorbeeld, het lezen van je boek, moet een aantal dingen in gereedheid worden gebracht tégen de zon: zonnebrand, zonnehoed, zonnebril, parasol – allemaal om de zon te mijden. En dan, na een half uur tevreden liggen, wordt het wel heel warm. Rond een uur of één herinner je je – te laat – dat we tussen twaalf en drie uit de zon moeten. In mijn ervaring waren we na de lunch trouwens vaak moe (ik weet niet waarvan, van het uitrusten?) en raapten we de strandspullen bijeen om terug te lopen naar de auto, want er moesten ook nog boodschappen worden gedaan voor het avondeten. Verkwikkend was dit allemaal niet. Maar het kan zo fijn zijn om even een paar weken verzorgd te worden, niets te hoeven! Klopt, in een hotel wordt door anderen gekookt en boodschappen gedaan. Het interieur is doorgevoerd in een rustgevend kleurschema. En het is allemaal zo schoon! Het is inderdaad heel kalmerend om je hoofd op een gestreken kussensloop te leggen en je tussen gladde lakens te mogen vlijen in een kamer waar alles op elkaar is afgestemd. Net als vroeger, toen je moeder nog alles voor je deed. Maar voor die service hoef je niet op reis.  Gewoon de vakantie schrappen en het  geld uitgeven aan muurverf en katoensatijnen lakens in dezelfde kleur. Plus veertig weken geld hebben voor een huishoudhulp. Om een voorspelbaar leven te doorbreken hoef je ook al niet op vakantie. Sterker nog, je kunt beter je vakantietijd en -geld besteden aan het investeren in feestelijke veranderingen van je huis, hobby’s of werk. Van die verbeteringen zul je namelijk álle nog volgende weken van het jaar plezier beleven.  Maar: onze relatie is vastgelopen, ons huwelijk verloopt stroef, een verandering van omgeving zal ons goed doen, een ander land bezoeken zal daarbij misschien helpen! Niet doen: in plaats van een rondreis door Azië te boeken en samen hand in hand over de Chinese Muur te  lopen, kun je beter hand in hand met je partner naar een sekscursus in de Hollandse bossen. Heel wat avontuurlijker – en je hebt er het hele jaar nog wat aan. Onlangs kwam ik iemand tegen die net terug was van een skitrip in Japan, ja Japan, om daar de zeldzame Siberische poedersneeuw te beskiën die van ver over zee komt aanwaaien en uiteindelijk neerdwarrelt in Hokkaido. Ze was héél moe teruggekomen, zuchtte ze, want het was toch wel ver weg geweest.  Verre reizen, bijzondere reizen – het lijkt alsof wat schaars is, ook bijzonder is. En het lijkt alsof wat bijzonder is, meerwaarde geeft aan ons leven. Het komt misschien door het misverstand dat reizen die ervaring moet bieden. Of op zijn minst de nodige afleiding.  Foto Thomas Nondh Jansen
 Sommige mensen gaan misschien op vakantie om problemen te vergeten. Maar iedereen die wel eens heeft geprobeerd problemen te vergeten weet: dat gaat niet, ze blijven zich voortdurend melden. Is het niet als je wakker ligt, dan wel wanneer je je probeert te concentreren op je boek. Dus om je problemen even te vergeten,  hoef je niet op vakantie.  De vergissing waar ik zelf jarenlang elke Kerst en zomer weer intuinde, is dat vakantie iets doet voor je lichaam en geest. Dat doet het niet. Het doet alleen iets voor je terwijl je op een olifant, marktje of vliegveld bent – het biedt een zekere afleiding. Maar zodra je thuis bent, ebt deze afleiding snel weg.  Daarom wil ik een lans breken voor thuisblijven en het geld aan het leven besteden in de vijf vierkante kilometer waarin we het grootste deel van het jaar doorbrengen.  Een paar dagen minder werken. Een snoezig hondje plus honderd keer de uitlaatservice. Een muziekinstrument en een jaar lang privéles aan huis. Wat kan het schelen dat je niet muzikaal bent, elk kwartiertje oefenen en elke muziekles draagt bij aan nieuwe verbindingen in je hersenen.  Wat is er eigenlijk sinds de jaren zestig gebeurd dat we het kweken van tien soorten rozen, het borduren van een complex patroon of andere huiselijkheid ‘saai’ vinden, en passief op een olifant die door een snikhete jungle sloft ‘avontuurlijk’? Voor de meeste hobby’s is geduld, concentratie, inzicht, opoffering en verdieping nodig. Voor het zitten op een olifant helemaal niets. Op een of andere manier is het in de mode geraakt om op sommige liefhebberijen neer te kijken. Bij het woord ‘hobby’ gaan mensen al griezelen. Schilderen, amateurtoneel, een verzameling onderhouden, al loop je met een trommel op de buik met een fanfarekorps mee: het hoeft  je smaak niet te zijn, maar je op een of ander terrein ontwikkelen vind ik in de kern geestrijkere  bezigheden dan kijken naar de ingewikkeldste dramaserie.  Er is meer intellectuele kracht en volharding nodig voor het inrichten en onderhouden van een botanische tuin of het fokken van een zeldzaam konijnenras, dan voor het uitzitten van een  reis van drie weken naar Namibië.  Sommige reizen hebben misschien als doel om ‘tot jezelf te komen’. Maar de mentale belasting die het kost – het kiezen van de bestemming, inpakken van koffers, de uren op vliegvelden, in vliegtuigen, in busjes en de omgang met onbekende anderen op de bestemming – is allemaal onrust die er misschien juist níet toe leidt dat je tot jezelf komt. Misschien vlucht je zo wel drie weken van jezelf wég.  Dat een vakantie ook kan mislukken, lijkt een taboe. Zeker op Instagram. Ik kan erin komen, want wie de teleurstelling kent van het uitgeven van een reusachtig bedrag aan iets wat tegenvalt, wil dat liever niet met iemand delen, zelfs niet met zichzelf. Wat je na de vakanties nu precies overhoudt, weet ik niet. Foto’s?   Een aangeharkte tuin in Japan vinden we mooi. Maar om een aangeharkt perk op een volkstuinencomplex lachen we besmuikt. Ergens denk ik nu: de mensen die deze plekken aanharkten, voelden zich na hun  arbeid  mentaal en fysiek verkwikt, omdat ze zich concentreerden op iets van betekenis in hun eigen omgeving. Dat geldt zowel voor de Japanner als voor de Hollandse volkstuinier. Wat mij betreft getuigt het van een grotere levenskunst om het eigen leven bijzonder te maken, dan  een ervaring te kopen. Ik hou beslist nog van reizen, vooral om familie te bezoeken, of voor werk, maar niet meer zo erg als vakantie-invulling.||https://www.nrc.nl//nieuws/2022/07/08/op-reis-pff-liever-thuis-met-een-permanent-vakantiegevoel-a4135941
2022-07-09||Een oppervlakkige poel van tweedehands spreuken||Sommige woorden zijn door popularisering en onjuist gebruik hun originele betekenis verloren. Dat is jammer, want er komen niet altijd nieuwe of betere woorden voor in de plaats. Spiritualiteit is zo’n woord. Het woord leidt al jaren een kwijnend bestaan en zodoende het ding erachter ook.  Wat er eerst kwam, de taal of het ding, is een tomeloos ingewikkeld vraagstuk. Ervan uitgaande dat taal ontstaan is in relatie tot anderen als communicatiemiddel geeft de originele betekenis van spiritualiteit (innerlijk geestesleven) nog meer urgentie: het woord verwijst naar jouw innerlijke beleving, los van die van de groep. Neem nou het kleine, korte doch stevige woordje ‘ik’. Kunnen we ervan uitgaan dat er al een ik-besef was voordat de persoonlijke voornaamwoorden ik, jij en hij er waren?  Ik was altijd geneigd te denken van wel, maar nu weet ik het niet meer zo zeker. Ook al bestonden we al uit verschillende lichamen met elk een eigen hoofd, het zou zomaar kunnen dat deze ogenschijnlijke afgescheidenheid voordat het woord er was, anders beleefd werd, meer als aan elkaar vergroeide bomen in een bos, een collectief, dan als de geïsoleerde stadsbomen die we zijn geworden. Door de popularisering  lijkt spiritualiteit meer op iets wat je zou kunnen consumeren dan beleven Maakt het eigenlijk uit wat er eerst kwam, het woord of het ding erachter? En is er wel zoiets als een ding erachter, een ding dat misschien een beter woord verdient, of is de huidige betekenis van spiritualiteit de enige betekenis die we het nog mogen toekennen; een oppervlakkige poel van tweedehands spreuken die klakkeloos geconsumeerd worden, veelal in een mooie verpakking van bijpassende ton sur ton active-wear en rieten strandhutjes? Ik denk van niet en ik denk ook dat we allemaal een woord missen dat écht bedoelt wat erachter ligt, en lag. Met de popularisering van alles wat met spiritualiteit te maken heeft – dure en comfortabele cacao-ceremonies in gestileerde ruimtes waar langer bij stil wordt gestaan dan bij het innerlijke geestesleven zelf – lijkt spiritualiteit meer op iets wat je zou kunnen consumeren dan beleven.  Misschien dat we het mooiere zielenleven kunnen inzetten voor het laatste, zodat het ding erachter er weer volop mag zijn. Dan kunnen we spiritualiteit consumeren en in ons innerlijk geestesleven gewoon weer met ons zielenleven zijn, zonder dat dit ongemak bezorgt of overeind staande haren. Want misschien kwam het ik-besef wél pas met het woordje ‘ik’, en heeft de ontwikkeling van taal niet alleen de individualisering verder in de hand gewerkt maar zou dat het ook kunnen doen van ons zielenleven.   Ja, geef dat innerlijke geestesleven van ons alsjeblieft een nieuw woord. ||https://www.nrc.nl//nieuws/2022/07/08/een-oppervlakkige-poel-van-tweedehands-spreuken-a4135940
2022-07-09||Eten van de zoute grond op Texel||‘Welkom in de boet. Je bent niet de eerste, er komen ongeveer vijftig filmploegen per jaar. Ik had een wedstrijdje met Dorian, wie komt er het meest op tv. Dorian heeft uitgerekend dat ik zo’n 475 miljoen mensen heb bereikt, meer dan hij.”  Dorian is Dorian van Rijsselberghe, olympisch en wereldkampioen windsurfen. De man die over zijn mediabereik vertelt, is zijn vader, Marc van Rijsselberghe.  „Wil je takkenthee?” vraagt Van Rijsselberghe (67). Hij zit aan een grote vierkante tafel in de schuur van waaruit hij zijn kenniscentrum voor zilte teelt bestiert, vlakbij Den Hoorn op Texel. In de koelkast liggen bakjes zeebanaan en ijskruid. We drinken thee van aardbeienmunt. Die smaakt niet zout, maar gewoon een beetje naar aardbeien en een beetje naar munt. Van Rijsselberghe wacht niet af wat de zoveelste journalist van hem wil weten. Hij rolt het scherm voor de beamer uit en start zijn presentatie, die begint met een quote van Einstein: ‘Logic will get you from A to B. Imagination will take you everywhere’.  Van Rijsselberghe lijkt in weinig op de gemiddelde boer. Niet alleen omdat hij een zwarte coltrui en een ronde bril met wit montuur draagt. Het is waar hij vandaan komt, waar hij naartoe wil en hoe hij, dwars door alles heen, telkens weer iets nieuws verzint waarmee hij provoceert of verrast. Een foto van zijn moeder. Hij vertelt over zijn ouders die in de jaren zestig en zeventig de best verkopende radio- en televisiezaak van Rotterdam hadden. Na de dood van zijn vader  onterfde ze de kinderen om iets met educatie en voeding te doen en „in een vlaag van verstandsverbijstering” begon ze op  haar 65ste een biodynamische boerderij op Texel. Toen die in zwaar weer raakte, kwam Marc terug uit Londen, waar hij studeerde om therapeutisch schilder te worden. Kwam hij naar Texel om zijn moeder te helpen of uit overtuiging? „Daar worstel ik nog mee. Maar ik kon in elk geval niet mijn moeders levenswerk laten vallen.” Hij was met alles de eerste, zegt hij zelf. Als „kaascrimineel”, met  de  verkoop van verse kwark en camembert  rechtstreeks van  de boerderij toen dat nog niet mocht. Met een zorgboerderij – al claimen meer boeren die primeur. Maar waarom hij het vertelt: „Om te laten zien wat er kán.” En zo komt hij op waar hij beroemd mee werd: zilte aardappel. Die smaakt niet zout, eerder licht zoetig.  Hij heet zo  omdat-ie op een zilte bodem kan groeien. Zoals op Texel, waar het zoute zeewater door de dijk sijpelt en in de bodem terechtkomt, die daarmee ongeschikt is voor praktisch alle gewassen. Zou je denken. Van Rijsselberghe denkt niet zo. Wat er allemaal níét kan, wordt al genoeg ingewreven. Wie zegt dat je boven een bepaald zoutgehalte in de bodem niks kunt telen? Wetenschappers in Wageningen? En wat nou als je het toch doet? Zo begon Van Rijsselberghe te experimenteren. Of planten te vermoorden, zoals hij het consequent noemt. Een stukje grond  met weinig zout, een vakje met iets meer zout en eentje met véél zout, toegediend met een zelfontworpen irrigatiesysteem, om zo de zoutgehaltes heel precies te kunnen sturen. Er kwam  een onderzoeker van de VU in Amsterdam bij en twee veredelaars uit Friesland en Groningen leverden pootaardappelen van talloze rassen. En toen maar kijken: welke aardappel doet helemaal niks (de meeste), welke heeft een kans (30 procent) en welke doet het goed? Zelfs met twintig keer het zoutgehalte dat de wetenschap  het maximum  achtte, wisten sommige aardappelrassen zich nog voort te planten.  Met de nodige bluf gooide Van Rijsselberghe in 2011 het nieuws de wereld in: ‘eerste zilte aardappel geoogst op Texel’. Het leverde media-aandacht, prijzen en subsidies op. In 2018 kon Van Rijsselberghe met geld van het ministerie van Landbouw, Natuur en Voedselkwaliteit zijn Sea Salt Foundation oprichten. In 2019 was de zilte aardappel te koop bij de  Jumbo op Texel. Er zijn nu twee boeren op Texel die ze telen en bemesten met het bruine preparaat dat in jerrycans onder de beamer staat: zeewiermest. „Bomvol voedingsstoffen en zeewier is overal op de wereld beschikbaar.” Intussen draaide het al die jaren op de proefboerderij  om veel meer dan alleen aardappelen. „Duizenden groenten heb ik vermoord”, zegt Van Rijsseberghe. De meeste overleefden de zoutvergiftiging niet en met de gewassen die het wel haalden, gebeurden de gekste dingen. Aardappel en wortel werden zoeter, een bloemkool  geuriger, peterselie en munt kregen een heel geconcentreerde smaak. Onlangs had hij nog een komkommerplant die het fantastisch deed. Maar tussen alle smakelijke komkommers zat er één die volstrekt oneetbaar was. Hij kan het niet verklaren, zegt Van Rijsselberghe. Hij doet alsof hij maar wat doet.   Het kenniscentrum wordt gesteund door het Waddenfonds, dat er geld voor overheeft om voor de Wadden te zoeken naar nieuwe innovatieve verdienmodellen. Maar uiteindelijk is Van Rijsselberghes doel niet om Texelse boeren aan de zilte groenten te helpen. En Nederland zal het zonder zilte groenten ook wel redden. Maar op een planeet waar 96 procent van al het water zout is, waar door de stijgende zeespiegel kustgebieden verzilten en waar veel landen afhankelijk zijn van import of voedselhulp, kunnen zilte gewassen in veel gebieden het verschil betekenen tussen honger en trek.  Dus als je Van Rijsselberghe vraagt wat het belangrijkste gewas is waarmee hij zich heeft beziggehouden, is het dus die zilte aardappel. „Aardappel groeit makkelijk, heeft weinig water nodig, bevat veel voedingsstoffen en calorieën en voor elke aardappel die je in de grond stopt, krijg je er tien terug.”  „Kijk! Hier gaat het om!”, roept Van Rijsselberghe als hij bij de dia’s over Bangladesh komt. Uitgedroogde, gebarsten aarde waar droog zout op ligt. Boeren die bezig zijn hun zaai- en pootgoed in verhoogde bedden te zetten, waarin het water naar beneden zakt en het zout de wortels niet opvreet. Boerenkool en snijbiet: werden ze niet blij van in Bangladesh. Aardappelen en wortelen wel. Oké, een zilte pootaardappel in Pakistan of Bangladesh geeft minder opbrengst en kleinere aardappelen dan een Agria uit de Noordoostpolder. „Maar als je niet kunt poepen van de honger, ben je blij met elke pieper.”  Met een meetapparaatje dat ze voor een paar dollar op Amazon kopen, kunnen boeren zelf het zoutgehalte in hun bodems checken. Met zijn kenniscentrum geeft Van Rijsselberghe vanaf Texel gratis advies, vooral aan boeren uit India. Maar zijn werk wordt niet overal even enthousiast  ontvangen: „De gevestigde orde heeft er geen belang bij als het anders blijkt te kunnen dan waar altijd het geld mee is verdiend.” Hij heeft in zijn leven zo’n 260 producten gemaakt, zegt hij, van kwark tot cosmetica van zilte botanica aan toe. Die stuurde hij dan naar bewindslieden of beleidsmakers, om aandacht te trekken voor zijn boodschap: doe iets met die verzilting. Veel geld verdienen deed hij er niet mee. „Als het commercieel wordt, verlies ik mijn interesse.” Voor buitenstaanders is hij soms moeilijk te vatten. Hij is geen boer, zegt-ie, en geen wetenschapper. „Ik ben iemand met een vrijeschoolopleiding, ik zoek grenzen op”, zegt hij, terwijl hij nog een rondje door de kas achter de schuur loopt. „Ik ben een geaccepteerd enfant terrible.”||https://www.nrc.nl//nieuws/2022/07/08/eten-van-de-zoute-grond-op-texel-a4135939
2022-07-09||Opinie | De flitsbezorger is  voor mij onmisbaar||‘Yup, we zijn echt sneller dan jij”, zie ik vandaag in mijn mailbox verschijnen. Afzender: flitsbezorger Gorillas. Zeven  minuten eerder ontving ik een mail van concurrent Flink met het onderwerp: „Pak die korting tijdens de Flinke kortingsweken”. Ik denk terug aan afgelopen weekend. Samen met mijn vriend genoot ik van een stranddag. We reden rond 21 uur terug richting Amsterdam. Onderweg naar huis werden we gebeld door vrienden met de vraag of ze nog even langs konden komen voor een borrel. Túúrlijk! We bestelden wat wijn, bier, kaasjes, brood en smeersels via Flink. Binnen no-time hadden we een heerlijke borrelplank op tafel.  Mirjam de Groot werkt bij KIT Royal Tropical Institute. Voor de gemiddelde Nederlander geldt: afspraak is afspraak, zoals mijn Braziliaanse manager steevast herhaalt als we het hebben over onze cultuurverschillen. Een Braziliaan verklaart een Nederlander voor gek als die sprint om een trein te halen die tien minuten reistijd bespaart. In de Nederlandse cultuur staan efficiëntie, planning en kostenbesparing centraal.  Dit klinkt ook door in onze omgang met vrienden en familie. De ongeschreven regel luidt dat je niet onaangekondigd langskomt, want er is niet altijd genoeg eten in huis. Misschien past het ook wel niet in de planning. Op verjaardagen, feesten en partijen kopen we heel precies in. Met plezier maken we een dagplanning, weekplanning, maandplanning of jaarplanning. Voor de diehards onder ons staat ook het vijfjarenplan ergens opgeslagen op laptop of smartphone. Alsof ze het bordspel Levensweg van vroeger vergeten zijn. Het leven wordt toch vooral bepaald door het lot, toeval en geluk.   De opinieredactie verzint voor deze zomerserie een kop, u schrijft het artikel met de beste argumenten erbij. De opdracht voor komende   week: Nederland kan niet zonder toeristen. De tekst (max. 600 wrd.) kunt u uiterlijk 13 juli sturen naar opinie@nrc.nl o.v.v. Anderzijds.  Flitsbezorging kan een handje helpen en meer spontaniteit in ons (stads)leven brengen. Zo kun je met een gerust hart tien vrienden last-minute uitnodigen en een lekkere maaltijd koken. Of je kunt een vriend uitnodigen die net een promotie heeft gehad en verrassen met taart en champagne. Of een vriendin om een avond samen op het balkon in de zon te zitten, onder het genot van een pasta en rosé. Zonder concessies te hoeven doen op andere verplichtingen.  Het is een logische trend in een tijd waarin steeds meer tweeverdieners zijn. Er is minder tijd om spontaan boodschappen te doen. Waar vroeger veelal vrouwen de tijd hadden om boodschappen te doen, biedt nu de flitsbezorging een goed alternatief voor een spontane avond met het gezin, familie of vrienden.  Flitsbezorging zou ook voedselverspilling tegen kunnen gaan. Als je boodschappen doet in de supermarkt bedenk je tevoren wat je de aankomende dagen zult eten en met wie. Vaak blijft er toch wat over en gooi je het na een aantal dagen weg. In de flitsbezorging-apps kun je op het moment zelf kiezen waar je zin in hebt en hoeveel je nodig hebt. Een gezonde maaltijd die je zelf last-minute kunt maken is nog altijd minder vervuilend dan een kant-en-klare maaltijd van Albert Heijn.  Ten slotte, het is nu makkelijker om versproducten zoals groenten en fruit te kopen. Hierdoor kunnen we gezonder eten. Dat is een uitkomst voor mensen die minder makkelijk naar de supermarkt kunnen. Oudere mensen hebben via deze weg de optie spontaan kleinkinderen te ontvangen en hoeven dan niet verlegen te zitten om een hapje en een drankje.   Ik moedig iedereen aan flitsbezorging te gebruiken om spontaan mensen thuis uit te nodigen. Iedereen heeft wat in te halen na de coronaperiode. Let wel: experts schrijven dat het huidige business model niet winstgevend is  in de toekomst. Het zal duurder worden. Maar weet u ook nog hoe goedkoop reizen met Uber ooit was? ||https://www.nrc.nl//nieuws/2022/07/08/de-flitsbezorger-is-voor-mij-onmisbaar-a4135938
2022-07-09||Raad voor de Journalistiek: NRC zorgvuldig in onderzoek naar undercoverwerk bij moskeeën||De Raad voor de Journalistiek heeft NRC vrijdag volledig in het gelijk gesteld in een zaak rondom publicaties over gemeenten die undercoveronderzoek lieten doen bij moskeeën. „Van relevante feitelijke onjuistheden is niet gebleken en er is geen sprake van tendentieuze berichtgeving”, staat in de conclusie. ‘Undercover naar de moskee’, kopte NRC op 15 oktober vorig jaar. Zeker tien gemeenten lieten het bedrijf Nuance door Training en Advies (NTA) uit Deventer jarenlang undercoveronderzoek doen in moskeeën om gevoelige informatie op te halen, op aanbevelen van de Nationaal Coördinator Terrorismebestrijding en Veiligheid. Volgens deskundigen is dat in strijd met de wet. NTA stapte naar de Raad voor de Journalistiek met de klacht dat de berichtgeving onjuist en tendentieus was, dat wederhoor onvoldoende werd toegepast en dat het belang van publicatie niet opwoog tegen dat van het bedrijf. Volgens NTA was er nooit sprake van undercoveronderzoek. De publicaties werden gebaseerd op maandenlang onderzoek, wierp NRC tegen. De krant had onder meer beschikking over interne documenten en sprak bronnen met kennis van de undercoverpraktijken. De Raad voor de Journalistiek gaat op alle punten mee in het verweer van NRC, blijkt uit de conclusie van vrijdag. Woorden als ‘undercover’ en ‘stiekem’ waren volgens de Raad geoorloofd. Het publiek informeren over de werkwijze van gemeenten vindt de Raad belangrijker dan de belangen van NTA. Bovendien is wederhoor op een goede manier toegepast. Alles bij elkaar leidt dat tot de conclusie „dat NRC journalistiek zorgvuldig heeft gehandeld”.||https://www.nrc.nl//nieuws/2022/07/08/raad-voor-de-journalistiek-nrc-zorgvuldig-in-onderzoek-naar-undercoverwerk-bij-moskeeen-a4135929
2022-07-09||Rudolf Westerlink: ‘Ik help verslaafden: kijk of ze nog leven en koop kleren’||Hij viel niet over het hoofd te zien, de eerste keren dat ik naar de Nicolaasbasiliek in Amsterdam ging. Ik kende zijn naam niet, maar zijn gestalte was indrukwekkend: een grote, breedgeschouderde man van een jaar of veertig in een witte toga die de priester assisteerde rond het altaar. Een acoliet heet zo iemand, leerde ik. En deze man was etnisch gemengd, zag ik toen hij voorbijkwam:  licht, maar onmiskenbaar gekleurd. Zes jaar later staat hij voor mijn deur, zonder toga dit keer: Rudolf Westerlink (49). Tientallen keren gezien, nooit meer dan twee of drie zinnen mee gewisseld. Ik vertel hem dat zijn verschijning in de kerk mij als beginneling vertrouwen gaf, zo’n grote gekleurde man die een en al vanzelfsprekendheid uitstraalde. We praten nu voluit, ook over die moeilijk benoembare kleurnuances.  Dan trekt hij zijn broekspijp op, laat zijn onderbeen zien en zegt, dwars door mijn gestotter over ‘beige’ en ‘roodachtig’ heen : „Het is geel, ik ben geel.” Goed, ter vergelijking dan mijn onderbeen. Dat noemt Rudolf „meer rooiig”. Wie zorgen in een  tijd van polarisatie juist voor een hechtere samenleving? Wat is hun visie? Hoe spelen ze het klaar? In deze reeks interviews praten we met  ‘verbinders’, eigenzinnige persoonlijkheden  die het lukt om  mensen uit verschillende sociale en culturele kringen samen te brengen.  Deze week: Rudolf Westerlink. ‘Waardig’ is het woord dat zich opdringt, wanneer ik Rudolf vanuit de kerkbank gadesla op het altaar. Toegewijd aan zijn taak, zonder ook maar het begin van een knipoog. Zeker die eerste keren van mijn kerkbezoek, terwijl ik mijzelf nog voorhield dat ik er à la minute weer mee kon stoppen, want waarin kon deze late bekering anders eindigen dan in godsdienstwaanzin. Maar Rudolf was ongenaakbaar zeker van zijn taak. Een Amsterdammer van geboorte. Opgegroeid in de Kinkerbuurt, in de jaren 70 en 80, die toen geen ‘arbeidersbuurt’ was, zoals ik voorzichtig peil, maar gewoon „arm”, volgens Rudolf. „Wij woonden aanvankelijk echt drie hoog achter.” Die ‘wij’ van het gezin: de Surinaamse moeder, het gehandicapte, jongere zusje en hij. De witte Nederlandse vader was van meet af aan uit het zicht. Rudolf weet niet beter, en kan ook niet zeggen dat hij hem heeft gemist. Hij was niet het enige gekleurde kind op de lagere school: tweederde was wit, de rest bruin of zwart. Rudolf:  „Ik heb er eigenlijk nooit zo over nagedacht.” Gepest? Hij moet nu peinzen. „Als het me echt niet zinde, dan kreeg zo’n jongen een tik op zijn neus. Was dat ook weer voorbij.” Nee, hij was niet stoer, wel opstandig. En sterk, altijd de sterke jongen van de klas. „En ik deed niet erg mee met de rest. Was meer een eenling.” En dat armlastige, dat zag je aan de kleren. Want als-ie nieuwe gympen kreeg, waren die van de HEMA. En die ene corduroybroek ging eindeloos lang mee, want als de stof op de knie begon te slijten, werd daar een applicatie overheen genaaid, in de vorm van een groene appel bijvoorbeeld. „Zo herkende je meteen de andere arme kinderen, aan die groene appels op hun knieën. Het voordeel was: toen, in die buurt, was de meerderheid van de mensen arm, dus daarover hoefde je niet te miepen.” De moeder, met haar Surinaamse origine, was zelf weer een mengsel van Chinees, creools, Javaans, van alles wat. „Zij was alleenstaand, mooi en exotisch: zeer in trek bij de mannen. Voor mij was ze vooral streng. Van jongs af aan moest ik mijn eigen brood smeren, anders had ik dus geen boterham. Opstandig was ik, een ongeleid projectiel: waarom kon het er bij ons niet aan toegaan zoals in andere gezinnen.” Op school had hij moeite met de stof: het duurde bij hem twee of drie keer langer om een tekst te lezen dan bij anderen. En liever was hij niet naar een Montessorischool gegaan, maar naar zo’n ouderwetse, met een streng-klassikale aanpak. Hij is misschien niet de slimste, maar wel een van de grootste jongens van zijn leeftijd, en die kwaliteit breidt hij uit: hij gaat bodybuilden, hij doet aan vechtsporten. „Ja, ja, het zal beslist compensatie zijn geweest.” Hij lacht er zelf om: „Ja, ik was even ‘a girl’s dream’.” Als een vriend van zijn moeder hem het huis uit zet,  wordt hij in een pleeggezin geplaatst, maar zelfredzaam is hij allang. Op z’n achttiende is er een vriendin, hij verdient aardig als kok, „het was een goed leven”,  zegt hij zelf. Hij gaat in militaire dienst, en verbaast zich erover dat zijn leeftijdgenoten wel eens liggen te huilen in hun bed, terwijl hij zich redt en welvaart bij de duidelijke orde en structuur. „En de kerk?”, vraag ik. Maar er was toen helemaal geen kerk: zijn moeder was van huis uit luthers, „maar deed er niets aan”. Gek genoeg moesten hij en zijn zusje van haar wel altijd kijken naar de paus op de tv, als die zijn jaarlijkse ‘urbi et orbi’ uitsprak.  Hij is vaak voorbij de Nicolaasbasiliek gelopen, ook met zijn moeder, als ze bijvoorbeeld Chinees hadden gegeten op de Zeedijk, maar hij wilde er zeker niet naar binnen. „Ik was boos op God, ook vanwege mijn eigen jeugd die niet gemakkelijk was.” Maar er was wel een religieuze nieuwsgierigheid: zag Rudolf herkenbare Joden in de tram, met een keppeltje, dan wilde hij ook zo’n keppeltje. Eén ding stond vast: wat het ook werd, geen katholicisme.  In 1985 kwam   paus Johannes Paulus II op bezoek in   Nederland, en hij kan zich vooral de laatdunkende reacties in de media herinneren. „Daar wilde je niet bij horen.” Tussen zijn twintigste en dertigste voelde hij zich aangetrokken tot het boeddhisme, vooral door de dalai lama. En het was „deze wijze man” volgens Rudolf die hem op een ander spoor zette. „Want ik hoorde hem verkondigen dat je het geloof moest vinden waar je vandaan kwam, waar je je bevond.” Gewoon, in Amsterdam dus. En toen was er die vreemde ervaring, hij was aan het schoonmaken in het huis van zijn moeder, aan het stofzuigen om precies te zijn. Dat ging niet van ganser harte, hij vloekte inwendig, en toen hoorde hij een stem, zo duidelijk als maar zijn kan, die hem vertelde: „Het is nu tijd om naar huis te gaan.” En zo loopt hij op zijn 38ste de Nicolaas binnen: het is er donker, het is er rustig, en hij voelt zich enorm op zijn gemak. Zelf constateert hij dat er al die tijd een voedingsbodem moet zijn geweest, een verlangen naar God, want binnen de kortste keren wil hij katholiek worden. „Dus ik bel met de Nicolaas, het was vlak voor de zomer, en vertelde over mijn wens om mee te doen, om erbij te horen. ‘Bel in september maar terug, dan is er een geloofscursus’, kreeg ik te horen.” Maar ondertussen was hij in contact gekomen met de kapelaan van dienst, Jim Schilder, en de gesprekken met hem maakten Rudolf alleen maar zekerder. En wat ook duidelijk was: Rudolf wilde iets doen, kerkwacht zijn, ’s ochtends de deuren openen, schoonmaken (allemaal gedaan) maar vooral toch: hij wilde naar het priesterkoor, hij werd daar als het ware naartoe getrokken. „Die kerk werd echt heel snel mijn huis, meer ‘thuis’ dan ik ooit kende.” En dan is er nog die zeer gemêleerde, zeer Amsterdamse gemeenschap die hij er treft. Via een vrouw uit de kerk komt hij op het spoor van zijn huidige werk: in de drugs- en verslavingszorg, bij het Leger des Heils, waar hij langdurig verslaafden begeleidt: zo’n 24 bewoners van het Domus Plus-huis, die naast psychische problemen ook vaak een verstandelijke beperking hebben.  „Ik kijk of ze nog leven, grof gezegd, of ze hun medicatie wel nemen, ik ga met ze naar de rechtbank, als ze moeten voorkomen; maar net zo goed koop ik kleren met ze. Het gaat om mensen die de complexiteit van het moderne leven veel minder aankunnen dan de gemiddelde burger.” Dat werk betekent veel voor hem. En nee, dat hij zo uitdrukkelijk katholiek was, gold bij het (protestantse) Leger des Heils bepaald niet als een pre. Maar kennelijk vinden ze toch dat-ie iets goed doet. Daarnaast kookt Rudolf nog steeds, na zijn ervaring in het Hilton Hotel in Amsterdam is hij zoiets als een leermeester geworden. En hij heeft gewerkt bij jeugdcircus Elleboog, waar Amsterdamse straatkinderen iets heel anders leerden dan ze van huis uit meekregen. „Ik kwam in die tijd achtjarige jongetjes tegen die me zo deden denken aan mijzelf op die leeftijd. Wat zou ik zelf geholpen zijn met die aandacht, die steun.” Maar zondag, dat is toch De dag van de Week, want dan staat Rudolf in het wit op het altaar. Hij doet me nu voor hoe hij zijn handen houdt:  zijn vingers niet gevouwen, niet de klassiek-biddende houding, maar de ene hand over de andere gelegd, ongeveer ter hoogte van de navel. Hij draagt zijn handen als in een onzichtbare mof. Meteen zie ik de plechtige man die ik ken uit de kerk. „Er is een livestream van de mis, en ik kijk terug, ik wil zien wat ik verbeteren kan. Het moet heel erg goed zijn. Ik oefen, ik oefen.” En verder wil hij nog beklemtonen dat hij rooms-katholiek is, jazeker, maar toch vooral ook Amsterdams katholiek. „Wij leven en denken in deze stad op onze manier.”||https://www.nrc.nl//nieuws/2022/07/08/rudolf-westerlink-ik-help-verslaafden-kijk-of-ze-nog-leven-en-koop-kleren-a4135937
2022-07-09||Opinie | Wie verdient een necrologie in de krant?||Over de doden niets dan goeds. Maar in veel gevallen geldt dan ook wel weer: beter iets (ook iets minder goeds) dan helemaal niets.  In deze rubriek werpen negen redacteuren tot september bij toerbeurt een kritische blik op onze journalistiek. Zij behandelen vragen van lezers en ontmoeten mensen in de samenleving die met NRC-journalistiek te maken hebben. Per 1 september treedt Arjen Fortuin aan als nieuwe Ombudsman.  Vragen over NRC-journalistiek of verzoeken voor ‘De journalistieke keuken’ kunt u richten aan ombudsman@nrc.nl. De necrologie is in de nieuwsverslaggeving een apart, maar onder sommige journalisten een favoriet genre. Een historische bladzijde te midden van al het waan-van-de-dag-geweld.  Even geleden vroeg een lezer zich af waarom zowel Piet Bukman en Ad Havermans, die in maart overleden, niets van die goede (of minder goede) woorden in de krant was toebedeeld. Er werd op het hart gedrukt er geen trend van te maken „om overleden politici geen necrologie te gunnen”.   Het was in deze twee gevallen wel degelijk mogelijk geweest de levensloop en carrières van de  overledenen nog eens tot zich te nemen. Maar wel alleen op de site dus, in de krant was geen plek meer. (Voor de jongere generaties onder ons: Bukman (1934-2022) was onder meer de eerste voorzitter van het CDA; Havermans (1934-2022) was oud-burgemeester van Den Haag.)  Desalniettemin werpt het de terechte vraag op over wie nu wel en niet een necrologie in de krant verschijnt. Hoe bekend moet je zijn, wat moet je hebben gedaan om in die eregalerij terecht te komen?  U raadt het al: op deze kwalitatieve vragen valt geen sluitend antwoord te geven. Maar redacteuren die regelmatig een necrologie  schrijven, of moeten besluiten of het wel nodig is, hanteren ruwweg twee toetsstenen.   Allereerst er is  een groep van usual suspects. Zodra deze grote beroemdheden op leeftijd raken, zorgt  NRC dat er een necrologie klaarstaat. Wel zo handig om die levensvertelling van een pagina groot (of meer) vast klaar te hebben staan als de dood zich aandient. Zo was het een week voor zijn dood de redactie ter ore gekomen dat Remco Campert nu wel echt zijn laatste dagen telde. Recensent Kester Freriks schoonde zijn necrologie daarom nog eens op, zodat die na het overlijdensbericht snel de site op  kon.  De voorbereide stukken zijn verzameld in een folder van het systeem waarin de krant wordt gemaakt. Hier gortig met namen gaan strooien zou niet gepast zijn, maar dat er in ‘het kerkhof’ bijvoorbeeld een necrologie klaarstaat van de Britse koningin Elizabeth (96) kan niemand verrassen. Redacteur  Titia Ketelaar schreef de eerste versie in 2012, bij Elizabeths vorige grote jubileum als staatshoofd van het Verenigd Koninkrijk. Echt actief is de koningin niet meer, dus grote veranderingen zijn zeldzaam. Wel houdt Ketelaar (van 2010 tot 2016 correspondent in het VK) bijvoorbeeld bij hoeveel Britse premiers er onder haar hebben gediend: inmiddels  zag ze er veertien komen en gaan, van Winston Churchill tot aan  Boris Johnson.   Ook de necrologie van Henry Kissinger (99), voormalig Amerikaanse minister van Buitenlandse Zaken en diplomaat, staat al jaren klaar. Mediaredacteur Juurd Eijsvoogel schreef het in zijn tijd als Amerika-correspondent. „Op een gegeven moment had ik altijd twee biografieën met me mee als ik op reis ging. Het speelt altijd wel in je achterhoofd dat zo iemand elk moment kan overlijden.”  Het kan dus jaren duren. En ook dan is niet gegeven dat het reeds geschreven stuk de definitieve necrologie wordt. Zo hebben alle correspondenten die sinds de jaren negentig in Zuid-Afrika zaten steeds weer een nieuwe necrologie van Nelson Mandela geschreven (de voormalige vrijheidsstrijder en oud-president overleed uiteindelijk in 2013).  Terug naar de vraag over wie wel en geen necrologie krijgt. Na de  usual suspects komt een brede waaier van redelijk bekenden bij het ‘algemene publiek’ tot aan bijvoorbeeld nationale beroemdheden in een ander land (en die kunnen tamelijk onbekend zijn in Nederland), bekendheden van vroeger maar onbekenden voor jongere generaties, of veel geziene gezichten in subculturen.   De verantwoordelijkheid hiervoor ligt grotendeels bij redacteuren die hun portefeuille ook hierop af en toe moeten doorlichten. Over wie in die gevallen wel of niet bekend genoeg is (deze stukken worden vaak wél na het overlijdensbericht gemaakt), is de redactie het dan ook lang niet altijd eens.  Zo publiceerde NRC  geen  nieuwsbericht of necrologie over Betty White, een van de Golden Girls-actrices in de jaren 80 en 90, die eind december vlak voor haar honderdste verjaardag stierf. Die dag kwamen de dienstdoende chef en  nieuwsdienst er niet uit of White nog ‘bekend genoeg’ was bij de meeste lezers, en besloten het te laten zitten. Achteraf bleek NRC  het enige Nederlandse nieuwsmedium zónder nieuwsbericht, laat staan een necrologie.  Pro-life is een eufemisme gebleken. Waarom gebruikt  NRC het woord dan toch zonder aanhalingstekens?  Jolanda Gooiker NRC gebruikt ‘pro-life’ als verzamelterm voor de Amerikaanse anti-abortusbeweging omdat het een ingeburgerde term is. De eerste keer in een stuk voegen redacteuren vaak ‘zogenoemd’ of ‘zogeheten’ toe om duidelijk te maken dat NRC de inhoud van de naam niet overneemt. Het is goed waakzaam te blijven dat die woorden toegevoegd blijven worden. ||https://www.nrc.nl//nieuws/2022/07/08/wie-verdient-een-necrologie-in-de-krant-a4135936
2022-07-09||Deze fiets is het verhaal van mijn jeugd||Komisch, mijn vader schenkt mij een fiets. Hij is 81, ik 56. Dan geef je elkaar whisky of een doodschop. En dit is al de tweede die ik van hem krijg. Die ouwe is verslaafd aan oude ambachten, van horloges tot wapens. Ook toen hij slecht ter been werd, bleef hij fietsen kopen. Zijn vorige gaat naar mij. Het is een Zwaluw, retro-dienstros met nostalgisch kruisframe en een terugtraprem. Op de bagagedrager zie je de broodtrommel van een uitgestorven type dienstklopper haast zitten. Het mooist is de bel, kloek als een dorpskerk op een klare zondag. Bij de ontroering over het gebaar voel ik dat toeval niet bestaat. Daar wordt mij in de schoot geworpen wat ik zocht. Want ik wilde weg, weg uit het heden dat me meezoog in het destructieve tempo van de haast en de haat. De automan in mij gaat tegen wil en dank voor in een liturgie van razernij. Alles en iedereen is op drift. Tesla’s die in drie seconden naar honderd flitsen, speed pedelecs die vijftig halen. Op de wandelpaden is de slenteraar verdrongen door de hardlopende mens met een smartphone op zijn bovenarm. Snelheid werd agressie, auto’s werden monsters. Roedels mountainbikers trekken, alle paden verwoestend, als gehelmde krijgers in angstaanjagende pakken door de bossen. In plaats van oorlog. Alles eist ook snelheid, hom of kuit, lik op stuk, vergelding en bevrediging. Media, politici, bazen en anonieme loonslaven zitten elkaar op sociale media permanent achter de vodden. De wereld waarin ik opgroeide, het ordelijk zwijgzame raderwerk van bakkers, fietsenmakers, ambtenaren, dokters en techneuten, werd een openbaar opinie- en treiterpanel voor columnisten en reaguurders. Mijn ouders ontwikkelden vaardigheden. Ze fietsten naar een schoollokaal om kinderen Frans en Duits bij te brengen. Wat ze van de wereld vonden bleef privé. Hun competenties zijn verslagen door intenties. Wat telt is waar je staat, zo zichtbaar mogelijk. Alles moet gezien worden; persoonlijk leed, de vuile was, je hoogstaande principes, je verachting voor de vijand. Er is geen wezenlijk verschil meer tussen het hanenbal van Vandaag Inside of de spinpraktijken van politieke partijen, hoe neerbuigend ze elkaar ook diskwalificeren. In hun scoringsdrift zijn ze noodlottig van elkaar afhankelijk. Behendigheid versloeg het intellect, agressie de volharding, de openbaarheid de discretie van het zwijgen. En de mens weet het niet, wil het niet weten, want hij wil of moet mee, maar hij lijdt eronder. Dat laat mijn vaders Zwaluw tot me doordringen. In zijn spartaanse nuchterheid markeert hij het verschil tussen essentie en het arbitraire van de mediagestuurde massamens. Hij dient een simpel, nuttig doel: je kleine wereld groter maken. Hij is het verhaal van mijn jeugd, de fiets als verrekijker. Het rijwiel stapsgewijs groter, de routes steeds iets verder weg de wijde wereld in. Mijn rijbewijs haalde ik laat, mijn leven kreeg gestalte in een fiets- en wandeltempo. Dat doet het nóg. Elke dag loop ik minstens tien kilometer, en ik fiets naar de stad. Steeds frustrerender zag ik mijn innerlijke traagheid met de openbare waanzin botsen. In de natuur of achter mijn piano vind ik niks; ik onderga en bewonder. Toen ik Twitter en Facebook opgaf, was het of een wurgslang me had losgelaten. Die fiets is een teken. Op de Zwaluw kan ik verder doorvertragen naar mijn analoge kindertijd, de basis van mijn leven. Herbeleven wat van vroeger over is, controleren of ik het niet per abuis voor een verloren paradijs heb aangezien, vanuit dat vroeger wellicht anders naar het heden leren kijken. Het is geen nostalgie. Het is in ademnood naar frisse lucht verlangen. Ooit zag ik mijn rijbewijs als stap voorwaarts. Ik reed zo hard mogelijk naar het land waar de citroenen bloeien. Bij aankomst viel het tegen. Verwachtingen zijn moordenaars. Ze eisen dat de werkelijkheid de voorstelling overtreft. Je moet je durven laten overweldigen, weet het gesmoorde kind in mij pas nu.  Veel plezier, zegt mijn vader.  Hij zwaait mij na. Ik fiets zonnig Wormer uit langs fonkelende sloten vol bronstige kikkerkoren. Toen was het voldoende voor geluk en ik wist niet eens dat het geluk was, zo gewoon was het. De fiets is licht en handzaam, goddank niet elektrisch, ik voel alleen mijn eigen krachten. Ik ben weer acht. Het hier gewoon het nu, en aan de horizon het onbekende. Daarheen, zo langzaam mogelijk. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/08/op-vaders-fiets-terug-naar-het-verloren-paradijs-2-a4135934
2022-07-09||Opinie | Verbeter democratie door betere  meting van effectiviteit||De Tweede Kamer schoot deze donderdag, zoals gebruikelijk, in de reces-stress: voor de zomerstop moesten de Kamerleden over bijna vierhonderd moties stemmen. Waar het ene Kamerlid een stortvloed aan moties indient, houdt de ander het bescheiden. Kan de kiezer  Kamerleden beoordelen op de hoeveelheid werk die ze verrichten?     J.P. Colenbrander studeert Bestuurskunde aan de Haagse Hogeschool. Haije Dijkstra studeert Politieke Wetenschappen aan de Universiteit Leiden.   Journalist Ton F. van Dijk en datadeskundige Frank van Kooten lanceerden vorig jaar de  Nationale Politieke Index. Mogelijk een hulpmiddel om de effectiviteit van de Tweede Kamerleden te monitoren. De website houdt een ranglijst bij van alle Tweede Kamerleden. De filosofie achter deze index is dat wanneer je meetbaar maakt hoe effectief onze volksvertegenwoordigers zijn,  dat  een positieve invloed heeft op de kwaliteit van de democratie. Uit het gedrag van Kamerleden op sociale media blijkt  zij de ranglijst ijverig raadplegen. De vraag is: werkt die ook?  De index rangschikt de prestaties van Tweede Kamerleden op basis van drie onderdelen: de wetgevende, controlerende en volksvertegenwoordigende taak. Voor deze taken zijn meetbare indicatoren opgesteld. Voor de controlerende taak wordt bijvoorbeeld gekeken naar mondelinge en schriftelijke vragen, moties en toezeggingen, aanwezigheid bij technische briefings en deelname aan enquêtecommissies. De organisatie van de Index schrijft: „Wie jij het beste Kamerlid vindt, bepaal je helemaal zelf. Maar dankzij De Politieke Index kun je nu ook zien wie het meest 'waardevolle' Kamerlid van Nederland is. Objectief en neutraal.” Maar hoe objectief en neutraal is deze index daadwerkelijk?    De initiatiefnemers proberen de verschillende taken van een volksvertegenwoordiger, zoals de controlerende taak of de wetgevende, te vatten in kwantitatieve indicatoren. Maar dat is geen ‘objectief en neutraal’ proces: bepaalde criteria worden wel geselecteerd, anderen worden buiten beschouwing gelaten. Een voorbeeld: er worden geen punten gegeven voor een rapporteurschap, een rol waarbij een Kamerlid een commissie waar hij deel van uitmaakt informeert en adviseert over de laatste ontwikkelingen op een bepaald terrein.  Dat is opvallend, omdat de ‘Werkgroep versterking functies Tweede Kamer’ onder leiding van nestor Kees van der Staaij (SGP) juist stelt dat de meerwaarde van rapporteurs voor de controle van begrotingen en jaarverslagen bewezen is. Een bewezen indicator wordt dus niet meegewogen. De NPI meet slechts een gedeelte van de controlerende functie van een Kamerlid en maakt onvoldoende duidelijk hoe de selectie van indicatoren tot stand is gekomen.     Andere indicatoren, zoals het aantal schriftelijke vragen en aangenomen moties, worden wel meegenomen in de score van politici. Het indienen van een Kamervraag of een motie bewijst echter niet altijd dat een Kamerlid op een goede manier zijn controlerende taak uitoefent.  De Tweede Kamer is geen koekjesfabriek: effectiviteit is niet makkelijk meetbaar Een voorbeeld daarvan is de ‘spreekt uit’- motie. Deze moties zijn er niet op gericht om het kabinet bij te sturen, maar verzoekt partijen een standpunt in te nemen over een bepaalde kwestie. Deze moties benadrukken hooguit de verschillen tussen partijen, maar tonen niet aan dat een Kamerlid zijn controlerende functie goed uitoefent. Sterker nog: het indienen van onzinnige moties kan het parlementaire proces verstoren. De commissie-Van der Staaij stelt: „Een vloed aan moties maakt het instrument minder krachtig.” Het zou dus niet moeten draaien om het aantal aangenomen moties, maar het effect daarvan.  Dat geldt ook voor Kamervragen: voor de ranglijst verdienen Kamerleden punten voor ingediende schriftelijke vragen, maar hierbij wordt niet gekeken naar de inhoud, kwaliteit en gevolgen. De Kamervragen die de Toeslagenaffaire naar boven haalden, krijgen nu dezelfde waardering als schriftelijke vragen over hulpsinterklazen of het tasje van de minister-president.    De  hamvraag is dus nogmaals: verbetert de kwaliteit van de democratie wanneer je de effectiviteit meet voor een ranglijst? Kamerleden houden de ranglijst in de gaten. Het risico bestaat dat Kamerleden zich vooral richten op de indicatoren van de index en niet op andere taken en verantwoordelijkheden. In dat geval is de NPI een perverse prikkel om nog een paar extra moties of Kamervragen in te dienen die niet veel toegevoegde waarde hebben voor het democratische proces, maar wel leiden tot een paar extra punten en een hogere notering op de lijst. Hierdoor kan de NPI zelfs een negatieve invloed hebben op de kwaliteit van de democratie.     Er valt nog wel meer aan te merken op deze lijst. Grote partijen komen er bijvoorbeeld bekaaid vanaf, omdat ze het werk meer verdelen. Daarnaast is veel werk van Kamerleden niet zichtbaar en daarmee ook niet te meten.  Ook is het niet mogelijk om minpunten te halen, bijvoorbeeld voor politieke trucs die processen moedwillig vertragen. De Tweede Kamer is geen koekjesfabriek: het functioneren van een Kamerlid valt niet uit te drukken met een paar eenvoudige indicatoren. De insteek om te bepalen hoe waardevol de Kamerleden zijn is goed bedacht, maar de uitvoering is te beperkt, waardoor het geen objectief en neutraal beeld over de prestaties van Kamerleden. Hopelijk nemen de Kamerleden dit reces tijd voor bezinning en zelfreflectie, zeker na afgelopen week kan de Kamer dat wel gebruiken.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/08/verbeter-democratie-door-betere-meting-van-effectiviteit-a4135933
2022-07-09||Lezen in de zomer: zinderende thrillers van eigen bodem||Nee, de nieuwe John Grisham en Jo Nesbø laten we thuis. In de vakantiekoffer gaan thrillers van Nederlandse auteurs. Geen niemendalletjes uit de Bestseller 60, maar drie recente thrillers met Gouden Strop-potentie. Meesterverteller Charles den Tex won die prijs voor het beste oorspronkelijk Nederlandstalige spannende boek al driemaal. Met De Repair Club haalt hij vast zijn volgende nominatie binnen. Een zinderende spionagethriller met een fascinerende hoofdpersoon: de gepensioneerde, homoseksuele oud-chef van de geheime dienst John Antink. Dit Haagse avontuur biedt inzicht in de mentaliteit van vooraanstaande Russen. Mathijs Deen schept met De Hollander een nieuw subgenre: de waddenthriller. Charles den Tex onderstreept met de spionagethriller De Repair Club dat hij Nederlands beste thrillerauteur is. John Kuiper treedt met Musserts schaduw in de voetsporen van Philip Kerr; inspecteur Charles Swieninck is de Haagse Bernie Gunther. Musserts schaduw is het veelbelovende debuut van oud-ANP-journalist John Kuipers. Ook deze thriller speelt in Den Haag: het Den Haag van juni 1940, toen de Duitse bezetters nog niet hun lelijkste gezicht hadden laten zien. Kuipers schrijft beeldend en met veel humor en zijn hoofdpersoon, inspecteur Charles Swieninck, heeft veel weg van Bernie Gunther, de hoofdpersoon in de formidabele thrillerreeks over nazi-Duitsland van de Britse auteur Philip Kerr (1956-2018). De overeenkomst weerhield Kuipers er jarenlang van om zijn manuscript bij een uitgeverij aan te bieden. In plaats daarvan tikte hij gewoon door: op de harde schijf van zijn computer staan nog negen andere Swieninck-avonturen. Koop en lees dus Musserts schaduw, dan verschijnen volgende boeken hopelijk snel. Ook Mathijs Deen debuteert als thrillerauteur. De Hollander is vermoedelijk de eerste ‘waddenthriller’ ooit. Op een drooggevallen zandplaat stuit een Nederlands patrouilleschip op een verdronken wadloper. Een Duitse, op Texel geboren rechercheur, ‘de Hollander’ volgens zijn collega’s, gaat op onderzoek uit. Deen, ooit genomineerd voor zowel de AKO Literatuurprijs als de Libris Prijs, is de zoveelste romanschrijver die aantoont  dat thrillers een volwaardig literair genre zijn geworden. Mathijs Deen: De Hollander.  Een waddenthriller.  Alfabet, 256 blz. €19,99 John Kuipers: Musserts schaduw.  Cargo, 384 blz. €21,99 Charles den Tex: De Repair Club. HarperCollins,  384 blz. €21,99||https://www.nrc.nl//nieuws/2022/07/08/zinderende-thrillers-van-eigen-bodem-voor-in-de-vakantiekoffer-a4135932
2022-07-09||Naaktcavia (m) met gevoelig huidje||Daar stonden ze dan, in een doos naast een ondergrondse container. Twee naaktcavia’s: Casper en zijn doosgenoot Catweazle. „Caspers achterlijf zat onder de wonden toen de dierenambulance hem binnenbracht”, vertelt Immy Kloet, locatiemanager van Dierenbeschermingscentrum Amersfoort, terwijl ze over zijn rugje streelt. Ze denken dat het Catweazle was die Casper zo heeft toegetakeld. Want twee cavia’s, zelfs als ze allebei naakt zijn, zijn niet per se vrienden.  De rug van Casper zit nu vol witte littekentjes. Normaal zie je die niet bij een dier. Die zitten dan verstopt onder een laagje vacht. Maar een naaktcavia heeft geen haar – en geen haar is geen bescherming. En dan is alles opeens zichtbaar. Het klinkt onwaarschijnlijk, maar dit zijn niet de enige twee naaktcavia’s in het asiel dit jaar. „We hebben wel vier of vijf skinny’s gehad”, zegt Kloet. Dat vindt ze zelf ook best veel. Het zijn bijzondere dieren, volgens haar, al kun je ze ook tegenkomen op Marktplaats. Het is overigens geen goed idee je huisdier daar te verkopen, wil ze wel even gezegd hebben. „We hebben altijd liever dat huisdiereigenaren moeite nemen om een dier hier te brengen dan dat ze een dier dumpen of verkopen via Marktplaats, of een andere site zonder toezicht.” Wie een dier wil adopteren uit het asiel krijgt voorlichting over de behoeften van dat dier. Zo heeft Casper een gevoelig huidje. Twee keer per week moet iemand hem insmeren met babyolie, anders krijgt hij last van huidschilfers. En als hij buiten in het gras een beetje mag scharrelen en de zon schijnt, heeft hij zonnebrandcrème nodig want anders verbrandt hij. Zielig? Ja, eigenlijk is het wel zielig dat een dier zo gefokt wordt dat hij niet voor zichzelf kan zorgen, vindt Kloet.  Foto Peter Lipton
 Casper wacht rillend tot hij voor de lens van de fotograaf mag verschijnen, maar laat zich onderwijl het aaien van Kloet welgevallen. Ze wrijft over zijn flapperige oren, hij sluit af en toe zijn rode oogjes. Hij heeft hier een met houten caviameubeltjes ingericht kooitje voor zichzelf. Het is misschien wat ongezellig, zo alleen, maar beter dat, dan weer met Catweazle, die een hok verderop zit.  Ondertussen heeft Casper een nieuw huis gevonden, maar Catweazle wacht nog steeds.  In een nieuw huis zou hij graag  een vriendinnetje hebben om mee samen te wonen. Want hoewel hij voor Casper niet zo aardig was, wil hij wel graag gezelschap. Zijn datingprofiel zou iets zijn als: ‘Catweazle, gecastreerd naaktcaviabeertje, zoekt hok met aardig caviazeugje, met of zonder haar.’ ||https://www.nrc.nl//nieuws/2022/07/08/naaktcavia-m-met-gevoelig-huidje-a4135930
2022-07-09||Durfinvesteerder Blackstone eigenaar nieuw datacentrum in Eemshaven|| Het Amerikaanse  private-equitybedrijf Blackstone wordt eigenaar van een nieuw te bouwen datacentrum in Groningen. Deze vrijdag gingen de gemeenten Het Hogeland en Eemsdelta en de provincie Groningen akkoord met de verkoop van overheidsgrond op het gemeenschappelijke terrein van havenbedrijf Groningen Seaports, voor ongeveer 9 miljoen euro. Koper is Blackstone-dochter QTS, een bedrijf dat vooral in de Verenigde Staten datacentra bezit en dat vorig jaar voor zo’n 6 miljard euro overgenomen werd door de durfinvesteerder. Blackstone, een van de grootste private investeerders ter wereld, raakte vorig jaar  in Nederland nog in opspraak wegens belastingontwijking. De bouw van nieuwe datacentra in Nederland ligt gevoelig, onder meer door de recente afgeblazen bouw van een datacentrum van Meta (Facebook) in Zeewolde. Mede om maatschappelijke onrust  in Zeewolde te voorkomen, besloot minister Hugo de Jonge (Volkshuisvesting, CDA) alleen nog datacentra toe te staan in de gemeenten Hollands Kroon (Middenmeer) en Het  Hogeland (Eemshaven), waar al datacentra staan en waar nog ruimte is. De grond die nu verkocht wordt ligt in Het Hogeland, in het havengebied van Groningen Seaports. In Groningen ligt de komst van datacentra gevoelig, omdat bij de komst van Google naar Eemshaven het afgelopen decennium van alles bestuurlijk misging. Dat leidde tot misstanden en chaos, constateerde een onderzoekscommissie onder leiding van bestuurskundige Marcel Boogers eind mei nog. Er werden door Groningen Seaports in een geheim gehouden overeenkomst windmolenrechten weggegeven, en het havenbedrijf kocht en verkocht grond terwijl het daar geen mandaat voor had. Donderdagavond was over die onderzoeksconclusies nog een extra vergadering ingelast van de Provinciale Staten en de verschillende betrokken gemeenteraden met onderzoeker Boogers als gast. Veel vragen, bijvoorbeeld of er ook sprake was van strafbare feiten, staan ook na die bijeenkomst nog steeds open. De grootste fouten in het Google-dossier werden veroorzaakt doordat Groningen Seaports tegen de eigen richtlijnen in grond aan Google verkocht in plaats van die te verpachten. Uitganspunt van Groningen Seaports is dat grond in principe in handen blijft van de gemeenten en provincie  – die gezamenlijk als ‘Havenschap Groningen Seaports’ de enig aandeelhouder zijn van het verzelfstandigde havenbedrijf Groningen Seaports. Mede in dat licht is het des te opmerkelijker dat de grond nu verkocht is aan een bedrijf van Blackstone. Gedeputeerde IJzebrand Rijzebol (CDA), tevens voorzitter van het dagelijks bestuur van de Havenschap Groningen Seaports, bevestigde in april nog dat grond in principe niet verkocht wordt aan bedrijven. Alleen bij uitzondering, als daar goede redenen voor zijn, kan grond verkocht worden in plaats van verpacht. Met de goedkeuring van vrijdag om grond te verkopen aan QTS/Blackstone wordt net als bij Google opnieuw een uitzonderingssituatie gecreëerd. Het bestuur van het Havenschap ging akkoord omdat QTS verkoop al eerder als voorwaarde stelde bij de geplande investering van 800 miljoen euro die met het datacentrum gepaard gaat.||https://www.nrc.nl//nieuws/2022/07/08/durfinvesteerder-blackstone-eigenaar-nieuw-datacentrum-in-eemshaven-a4135927
2022-07-09||Banken houden al jaren rekening met economische terugval, maar op klimaatproblemen zijn ze 'amper voorbereid’||Wat gebeurt er met een bank als de huizen waarvoor hypotheken zijn verstrekt overstroomd raken? Of scheef komen te staan door aanhoudende droogte? Hoe wordt de winstgevendheid van een bank geraakt als bedrijven die een lening hebben gekregen te maken krijgen met strengere regels rond klimaat – of veel directer, als hun pand wordt vernietigd door een vloedgolf? Het antwoord: dat weten de banken zelf, en daardoor ook de toezichthouders, amper. De Europese Centrale Bank heeft dit jaar voor het eerst een klimaatstresstest uitgevoerd bij de 104 grootste banken van Europa. Uit het vrijdag gepubliceerde onderzoek blijkt dat de meeste banken weinig idee hebben van wat er gebeurt als de klimaatstress van hun klanten – consumenten en bedrijven – hoog wordt. Waar banken al jaren rekening moeten houden met scenario’s van ernstige en minder ernstige economische terugval bij het bepalen van hoeveel kapitaal ze moeten aanhouden, staat dat voor klimaatverandering nog maar in de kinderschoenen. Het onderzoek van de ECB is een eerste poging om tot een regelmatig uitgevoerde klimaatstresstest te komen. De bankentoezichthouder noemt de nu gepubliceerde test met nadruk een ‘gezamenlijke oefening’ met de banken, om te kijken hoe zo’n stresstest eruit moet zien. De ECB maakte ook geen resultaten bekend van de individuele banken: daarvoor zijn de resultaten nog te rudimentair. Hoe ING, ABN Amro en Rabobank, die zich alle drie laten voorstaan op hun klimaatbeleid, presteren is dan ook niet te zeggen. De resultaten die er zijn, zullen echter niet goed afstralen op de bankensector als geheel. De ECB constateert dat bijna twee derde van de 104 onderzochte banken geen interne klimaatstresstest uitvoert op de eigen bankbalans, en dat ook nog niet direct van plan is.  De banken die wel onderzochten hoe klimaatverandering hun activiteiten beïnvloedt, deden dat vaak op basis van gebrekkige, zeer algemene informatie. Weinig banken vroegen hun klanten direct om informatie, bijvoorbeeld wat het energielabel is van hun bedrijfspand. Slechts 20 procent van de banken met een interne stresstest houdt rekening met het klimaat bij het toekennen van leningen. 40 procent van die banken houdt geen rekening met de uitkomst van de eigen klimaatstresstest in het bepalen van de strategie. De ECB onderzocht ook hoe gevoelig de winsten van de banken zijn voor klimaatverandering. Uit de door de banken aangeleverde gegevens bleek dat gemiddeld net iets meer dan 60 procent van de rente-inkomsten van banken afkomstig is van klanten die werkzaam zijn in CO2-uitstootintensieve bedrijfstakken. Als de CO2-prijs flink omhoog zou gaan voor die klanten, kan dat dus indirect veel effect hebben op de inkomsten van de bank. Het is volgens de ECB dan ook cruciaal dat banken meer informatie krijgen van hun klanten over hun uitstoot én hun inspanningen om zich aan te passen aan de klimaatverandering en strengere uitstootregels. Bij een kleinere groep banken voerde de ECB ook nog zelf een stresstest uit, om te kijken hoe groot de verliezen zouden zijn als de klimaatverandering niet in de hand wordt gehouden. De gezamenlijke verliezen van de 41 onderzochte banken komen volgens de ECB uit op rond de 70 miljard euro (ongeveer de gezamenlijke jaarwinst voor belasting van de acht grootste Europese banken in 2021). Dat is volgens de toezichthouder ook nog eens een grove onderschatting. Zo is niet meegewogen dat waarschijnlijk ook de algemene economie klappen krijgt als er extreme droogte heerst, of een land juist overstroomt. De stresstest heeft nog geen directe gevolgen voor de onderzochte banken, in bijvoorbeeld een direct hogere kapitaaleis voor de banken die veel risico lopen. Wel zal de ECB het in de normale stresstest meewegen als een bank klimaatrisico niet meeneemt in de risicomodellen; dan kan een bank mogelijk wel wat extra kapitaal moeten gaan aanhouden. De toezichthouder vindt het verder wel hoopvol dat er een aantal banken zijn die hun zaken wel op orde heeft. Die wel een goede interne stresstest uitvoeren, of die wel goede informatie hebben over de klimaatbestendigheid van hun klanten. „Geen een bank doet de klimaastresstest op een perfecte manier", schrijft de ECB in het rapport. „Maar het feit dat een aantal banken al geavanceerde methodes heeft ontwikkeld, laat in ieder geval zien dat het geen onmogelijke taak is.”  ||https://www.nrc.nl//nieuws/2022/07/08/ecb-banken-weten-amper-wat-klimaatverandering-voor-impact-heeft-a4135926
2022-07-09||Met haar wondersteen moet Yoko iedereen genezen||De werkelijkheid is vaak vreemder dan fictie, wordt er gezegd. Maar Hans Hagen haalt dit cliché met zijn nieuwe boek vakkundig onderuit. Niet dat dit wil zeggen dat Bliksemkind van a tot z aan de fantasie ontsproten is, integendeel. Het verhaal over Yoko die door de bliksem getroffen wordt en bijkomt met een steen in haar hand die over geneeskrachtige eigenschappen beschikt, berust direct op een ooit door Hagen gelezen nieuwsberichtje in The Jakarta Post (uit 2009) over de exploitatie van een Indonesisch jongetje als wonderdokter. Sterker nog,  de plot van Bliksemkind volgt  min of meer het oorspronkelijke krantenverhaal. Net zoals de negenjarige Ponari indertijd overkwam, zet ook Yoko’s familie  het kind in voor hun eigen gewin en dat van het dorp wanneer ze zich realiseren dat er in de wondersteen  handel zit.   Schrijven over door armoede gedreven kinderuitbuiting is niet nieuw voor Hagen: hij deed dit ook al in Verkocht (2007), dat de Woutertje Pieterse Prijs won, en Het hanengevecht (2012). Maar wat wel nieuw is, is de magisch-realistische aanpak van dit onderwerp. Zo ligt het vertelperspectief niet alleen bij Yoko, maar ook bij de bliksem, de steen, het rijstveld waarin Yoko gevonden wordt, het krakkemikkige bed van Yoko’s grootmoeder, het oude bad met heilig regenwater waarmee de toverkracht van de steen kan worden geactiveerd, de groeiende rij vol ‘zielenpieten’ die genezen willen worden, et cetera. Hagen laat ze allemaal een deel van het eigentijdse wonderverhaal vertellen.  Dat doet hij overtuigend: net als Andersen en Paul Biegel verstaat Hagen hier de sprookjesachtige kunst om vanuit de dubbelzinnigheid van de taal (dode) dingen een ziel toe te dichten. Ronduit betoverend bijvoorbeeld is de manier waarop hij de bliksem tot leven brengt: ‘Ik was helemaal uitgerust./ Ik had lang en loom liggen slapen,/ tot die bloedhete dag./ Het vocht in de lucht had me wakker gekust./ Het zware vocht en de broeiende hitte./ Ik zoog mijn longen barstensvol./ Het begon lekker te gisten vanbinnen.’ Of het uitgedroogde rijstveld: ‘Bliksems, wat een spektakel./ Wat een spetterend vuurwerk boven mijn hoofd./ En het mooie was: eindelijk voelde ik weer regen.’  Prettig van deze vertelwijze bovendien is dat die het verhaal, ondanks zijn serieuze thematiek, lichtvoetig houdt. Zo valt er regelmatig zelfs wat te lachen. Zoals in het hoofdstuk waarin het bad vertelt hoe het, vóórdat het als heilig-waterreservoir ‘de schatkist’ van Yoko’s familie werd, ooit toebehoorde aan een stelletje rijke stinkerds die hem afdankte vanwege een barstje in zijn email. ‘Ik was er graag op mijn leeuwenpootjes vandoor gegaan’, merkt hij op. ‘Maar als bad ben je zwaar gehandicapt.’ Geestig is ook het verhaal van de dorpskruidenier die in net zo’n benepen zwendelaar verandert als Yoko’s grootmoeder. Vanuit het motto ‘als je het overtuigend brengt, slikken ze alles’, begint ze haar eigen wonderwater te verkopen: ‘Geen plaats in de rij?/ Hier te koop:/ dukun Yoko-water.’ Ondertussen kwijnt Yoko weg. Ze wil vrij zijn, en weer naar school kunnen gaan. Sommige stemmen, zoals die van de radio en het paardje, voegen weinig toe. Maar storend is dit niet. Hagens taalspel en zijn poëtische, ritmische voorleeszinnen maken ieder hoofdstuk het lezen waard. Daarnaast maken de Aziatisch aandoende, sprankelende kleurenillustraties die Martijn van der Linden bij de hoofdstukken vervaardigde een prachtig eenheid van Bliksemkind. Spitsvondig zijn de verzonnen kalligrafische tekens die de hoofdstukfiguren speels weerspiegelen. En net als Hagen suggereert ook Van der Linden magie in de werkelijkheid. In de bliksembol, het rijstveld, Yoko’s hand: in alles tovert hij gezichten middels een subtiel kalligrafie-achtig lijnenspel.  ‘In het echt kan veel, maar in verhalen kan meer’, schrijft Hagen tegen het einde van Bliksemkind. De magische wijze waarop hij dit uitgangspunt heeft vormgegeven, bewijst zijn gelijk. 

●●●●●
||https://www.nrc.nl//nieuws/2022/07/08/met-haar-wondersteen-moet-yoko-iedereen-genezen-a4135923
2022-07-09||Oud-voetbalbestuurders Blatter en Platini vrijgesproken van corruptie||Voormalig FIFA-voorzitter Sepp Blatter en oud-bestuurder van de UEFA Michel Platini zijn vrijgesproken van corruptie. Dat heeft de rechtbank in het Zwitserse Bellinzona vrijdag bepaald, melden internationale persbureaus. Blatter en Platini stonden terecht voor een verdachte transactie uit 2011, toen Platini omgerekend 1,8 miljoen euro ontving van de FIFA. De Zwitserse justitie had een voorwaardelijke celstraf van twintig maanden geëist tegen Blatter en Platini. Platini ontving het bedrag voor werkzaamheden als adviseur voor de FIFA tussen 1998 en 2002. Hij kreeg in die jaren niet het volledige bedrag dat hij met Blatter zou zijn overeengekomen. Platini liet in de rechtbank weten dat hij het geld niet direct nodig had en dus pas ruim tien jaar later achter de som aan ging, toen hij hoorde dat andere voormalig medewerkers van de bond geld kregen uitgekeerd. Het Openbaar Ministerie geloofde deze uitleg niet, maar de rechtbank ziet het verhaal van Platini als „geloofwaardig”. Blatter zei vrijdag dat hij „niet onschuldig is in het leven”, maar wel in deze zaak. Eerder zei hij al het „onbegrijpelijk” te vinden dat hij zich voor de transactie moest verantwoorden tegenover de rechtbank. Ook zei Blatter dat hij door de wereld is „verstoten” en dat de media hem al een „strafblad” hebben gegeven. Blatter werd door de FIFA zes jaar geschorst. Het onderzoek naar Blatter en Platini liep sinds 2015. In dat jaar deed het Zwitserse Openbaar Ministerie een inval in het FIFA-kantoor van Blatter, mede vanwege verdenkingen van verduistering. Platini werd verhoord als getuige. Het sporttribunaal CAS schorste de Franse oud-voetballer, toen UEFA-voorzitter, in 2016 voor vier jaar. ||https://www.nrc.nl//nieuws/2022/07/08/oud-voetbalbestuurders-blatter-en-platini-vrijgesproken-van-corruptie-a4135919
2022-07-09||‘Ik krijg een hartverzakking van die nieuwe prijzen’, klinkt het in Nederlands oudste overdekte winkelcentrum||‘Kijk, deze stond op 6,80 euro en nu is-ie 7,60.” Onno Schilperoort (52) staat voor het rek plamuurmiddelen met een tube allesvuller in zijn hand. „En ik weet al dat-ie naar de 8 euro gaat.” Wijzend naar achteren: „Het aluminium en staal heb ik al twee keer moeten aanpassen. De koperen pijpen gingen van 5 euro naar 8 euro de meter in december. En nu naar 12 euro de meter.” Buiten, met een vloermat in zijn hand: „Deze was 25 euro, ik heb ’m al op 29 moeten zetten en hij gaat naar 35.” Overprijzen is een dagtaak geworden voor de medewerkers van ijzerwarenwinkel Ad Schilperoort in Rijswijk. Telkens weer het prijskaartje  uit het plastic hoesje schuiven, in het computersysteem in het menu ‘Artikelen’ de prijs aanpassen, op de printknop drukken en het nieuwe kaartje terugdoen in het schap. „Dennis, hoeveel producten hebben we de afgelopen weken  al overgeprijsd?” Collega Dennis Berserik (40), staand achter de sleutelslijper met een veiligheidsbril op: „Niet te tellen. Hónderden. Alles, eigenlijk.” De winkeliers van de Bogaard, het oudste overdekte winkelcentrum van Nederland, hebben wel vaker te kampen gehad met tegenslag. Sinds de opening in 1963 in Rijswijk brak er driemaal brand uit. Zeven winkels werden verwoest in 1977 na kortsluiting in een meubelzaak. Dubbele brandstichting in 1993 legde veertig panden in de as; de roze flamingo’s van Indonesisch restaurant Tropic Paradise overleefden het niet.  Er was een ramkraak, een ingestorte gevel met twee gewonden. Er waren economische crises in de jaren zeventig en tachtig en na 2008. De concurrentie van internet. De komst van grotere en modernere en winkelcentra  zoals ‘The Mall of the Netherlands’ in Leidschendam – tien kilometer verderop  – leidde tot leegstand, en met de sluiting van publiekstrekker V&D in 2016 bleef ook het publiek voor andere winkels grotendeels weg. Betaald parkeren bedreigde het winkelcentrum, net als de coronacrisis. En nu: inflatie. Door grondstoftekorten en de gestegen energiekosten – als gevolg van de oorlog in Oekraïne – stijgen de prijzen en valt er minder uit te geven. Een nieuwe tegenslag voor de Bogaard.  „Ik krijg bijna een hartverzakking”, zegt Godfried Vink  op het centrale plein. „Die nieuwe prijzen…”  Astrid, naast hem in de scootmobiel, toont een kassabon. „Ik ben net bij de Zeeman geweest. 11,48 voor twee broekjes en één bh. Daar schrik ik toch wel van.” Godfried: „Postelein! Zeven euro! Voor 250 gram. 250!” Diepe zucht. „Je hebt echt wel veel nodig, postelein slinkt als de pest.” Ze leerden elkaar kennen in  de supermarkt, zo’n twintig jaar geleden. Godfried houdt van een praatje en gaat daarvoor graag naar het winkelcentrum, helemaal sinds het overlijden van zijn vrouw. Corona, de crematie zag hij  – zelf was-ie ook besmet – vanaf de laptop. Ook Astrid komt hier vrijwel dagelijks.  „Even eruit”, thuis heeft ze de zorg voor haar gehandicapte man. Haar rondje: eerst naar de Hoogvliet, soms de Blokker, of een ijsje kopen bij de HEMA. En altijd naar de Action. „Even kletsen met de andere vrouwtjes. Vragen: wat heb jij gekocht?” Toeval of niet, de opkomst van ‘het winkelcentrum’ in de jaren zestig liep gelijk op met de daling van het aantal kerkgangers in Nederland. Consumeren werd een way of life. Geestelijk vader van het eerste overdekte winkelcentrum in  Nederland is Archibald Theodoor Bogaardt, oud-burgemeester van Rijswijk. Na een bezoek aan een shopping mall in San Francisco was hij verkocht. Hij haalde het ‘grootschalig winkelgebied’ als concept naar Nederland en zette Rijswijk, dat dreigde ingelijfd te worden door Den Haag, ermee op de kaart.  8,6  procent duurder dan een jaar eerder waren producten en diensten in juni, meldde het Centraal Bureau voor de Statistiek deze week. In mei was de inflatie 8,8 procent meer dan het jaar ervoor. 84 procent bedroeg de prijsstijging van energie in juni ten opzichte van het jaar ervoor. De energieprijzen droegen het meest bij aan de inflatie. In mei waren elektriciteit, gas en stadsverwarming nog 105 procent duurder dan een jaar eerder. Ook brandstof was in juni met 35 procent flink duurder. Eten was in juni  11 procent duurder dan een jaar eerder.  „Kom naar De Bogaard”, klonk het op Radio Veronica, „Overdekt winkelen!” Het winkelcentrum in Rijswijk was al van verre herkenbaar aan zijn metershoge reclamezuil. Winkelen werd ‘een dagje uit’. In de Bogaard, daar viel iets te beleven. Alle warenhuizen zaten er. HEMA, C&A, en Vroom & Dreesmann achter een indrukwekkende pui.  „Iedereen wilde er zitten, er was geen pand te krijgen”, herinnert Onno Schilperoort zich. Hij is samen met zijn twee broers eigenaar van ijzerwarenwinkel Ad Schilperoort. Zijn vader – vorig jaar overleden – begon in 1973 met één winkel in Den Haag, breidde uit naar twaalf zaken, en kon begin jaren negentig een vestiging openen in het winkelcentrum van Rijswijk. Het waren gouden tijden voor de ijzerwaren. ‘Als je weet hoe ’t hoort, kom je eerst naar Schilperoort’, was de slogan. Een crisis hoort erbij als ondernemer, leerde  Schilperoort. Hij ziet  de gesmolten munten in de geldlade nóg voor zich na een brand in de jaren negentig die alles verwoestte. Maar zijn vader bleef rustig. „Hij kon goed relativeren, dat moet als ondernemer.”  De omzet, merkte hij, liep de afgelopen decennia  terug door opkomst van internet en ‘de goedkope klusjesman’. „Jongelui weten niet meer hoe ze een lamp moeten ophangen.” En nu door de inflatie de fabrikanten hun prijzen verhogen, heeft hij geen andere keuze dan meegaan. Hij hoort klanten mopperen. „Of ze kopen iets en brengen dat terug. ‘Oh, m’n vader had ’t al gekocht’, zeggen ze dan. Dat maakte ik tot voor kort nooit mee. En vervolgens gaan ze naar de Action.” De Action is nu dé publiekstrekker van de Bogaard. Een discounter van 1.015 vierkante meter, niet met een sjieke entree à la V&D, maar op een bovendieping in een hoekje van het winkelcentrum, te bereiken met een roltrap. Bedrijfsleider Richard van Dorp (35) is bezig de kopse kant van een  schap te vullen met grote dozen. Opblaaszwembaden. Een gevulde „kop”, zegt hij,  is belangrijk. De winkel moet geen lege uitstraling hebben.  De bedrijfsleider van de Action zegt amper iets van de inflatie te merken Van Dorp merkt amper iets van de inflatie. Ja, de prijzen van het plastic zijn „heel hard” omhoog gegaan, dat zie je vooral terug op de afdeling met huishoudartikelen. „Maar mensen kopen toch wel. Het maakt niet uit wat je neerzet. Huishoud, verzorging, eten, drinken. Ze komen voor een schuursponsje, flesje Dreft erbij, en voor ze het weten zit de hele kar vol. ‘Oh, dat is leuk. En dit voor m’n kind. En dit…” ‘Elke dag een glimlach’, is hier het motto. Voor het filiaal van Richard van Dorp stopt dagelijks een vrachtwagen van de Action die zestig tot zeventig nieuwe artikelen aflevert. Elke dag nieuwe spullen. Spullen, spullen, spullen. Voor een betaalbare prijs.  ’s Ochtends om half negen staat er steevast een   groepje klanten verwachtingsvol  voor de deur. Loop door de Bogaard en overal zie je ‘Actie!’, ‘Inpakken dat voordeel!’, ‘Op=op’. Als de verleidingen je om de oren vliegen en shoppen zo vanzelfsprekend is, hoe doe je dan een stap terug als de koopkracht daalt? Bij de Hoogvliet, een supermarkt op de hoek, kunnen de klanten er niet omheen. De 77-jarige Wim toont de inhoud van zijn boodschappenkarretje. Bovenop liggen beschuit, drie pakken melk en een pudding van Mona. „Die was eerst 1 euro 29, nu 1 euro 69.” Alle prijzen zijn volgens hem gestegen – „Kanzi appels, per stuk 10 cent erbij” – en daarom koopt hij sommige producten alleen nog in de aanbieding. Wim is op pad gestuurd met een boodschappenlijstje en zijn vrouw houdt al vijftig jaar lang elke dag het kasboek bij. „Ook zij zegt: alles is duurder. Maar wij zijn maar met z’n tweeën, wij redden ’t wel.” De 43-jarige Ingrid, moeder van twee, is achterdochtig geworden nu de prijzen zo stijgen. Lopend door het gangpad bestudeert ze eerst het etiket voordat ze iets in haar karretje werpt. „Ze zijn sneaky. Producten lijken even duur, maar soms zit er minder in. De cake die ik altijd koop was 400 gram, nu 305. En dat zie ik ook bij custardpoeder, yoghurt, vlees. Of er staat ‘in de aanbieding’ en dan is het gewoon de oude prijs.” Ingrid is gewend zuinig met geld om te gaan. Haar moeder had het al niet breed en zelf leeft ze van een arbeidsongeschiktheidsuitkering. Ze zit in een rolstoel. „Wat je niet hebt, kun je ook niet uitgeven. Zo ben ik opgevoed.” Maar nu worden zelfs de meest basale producten flink duurder. Brood, pasta, groente, fruit. De boodschappentas op haar schoot wordt lichter, want Ingrid koopt minder voor zichzelf. Elke avond, als de kinderen op bed liggen, vergelijkt ze online alle aanbiedingen. Boodschappen doet ze sinds de inflatie in meerdere supermarkten.  Wees blij met wat je hebt, probeert Ingrid haar kinderen bij te brengen. Maar dat is moeilijk in een tijd waarin alles is gericht op méér. „Op tv zie je de duurste auto’s, de mooiste huizen, het nieuwste model iPhone. Er wordt in de samenleving gedaan alsof dat allemaal normaal is.” Ze ziet het om zich heen mis gaan: vriendinnen die maar blijven consumeren, desnoods op de pof. „Dagjes uit met de kinderen, autorijden, nieuwe bank.” Of de airco aan mocht, vroeg collega Dennis Berserik vanmorgen aan Onno Schilperoort in de ijzerwarenwinkel. „Wacht nog maar eventjes”, zei de eigenaar. Want de energiekosten stijgen de pan uit: van 700 euro per maand per filiaal naar 1.200 euro. Schilperoort ligt er wel eens wakker van, hoe het straks  verder moet. Maar in de geest van zijn vader probeert hij te relativeren. „Er is altijd wel wat.”||https://www.nrc.nl//nieuws/2022/07/08/ik-krijg-een-hartverzakking-van-die-nieuwe-prijzen-klinkt-het-in-nederlands-oudste-overdekte-winkelcentrum-a4135922
2022-07-09||De 15 beste podcasts van 2022 tot dusver volgens NRC|| Je zult het nauwelijks geloven, maar rond Roe v. Wade, het baanbrekende arrest uit 1973 waarmee abortus in de Verenigde Staten op federaal niveau werd geregeld, waren er meer Republikeinen dan Democraten die het recht op abortus steunden. Informatief, dat is Slow Burn zeker. Maar meer nog focust deze podcast, die dit seizoen inzoomt op deze rechtzaak, op de menselijke inspanningen rondom politieke omwentelingen. Eerdere seizoenen van deze fantastische verhalende podcast behandelden onder andere het Watergate-schandaal, de impeachment van Bill Clinton, de spanningen in de jaren 90 tussen rappers Tupac Shakur en The Notorious B.I.G en de rellen in Los Angeles. Het nieuwe seizoen heeft met de recente ontwikkelingen rondom abortusrecht in Amerika een behoorlijke relevantie te pakken. 4 afleveringen van 30-40 min, Slate De podcasts van Klara stellen zelden teleur. Zo ook deze niet. In vier afleveringen kruipt presentator Greet van Tienen zowat het hoofd van Hannah Arendt in. Arendt, een politiek filosoof die de Koude oorlog en de Tweede Wereldoorlog meemaakte, liet zich niet tegenhouden in het bereiken van haar ultieme doel: „Ich muss verstehen”, was haar motto. Ooit zei ze dat de snelheid waarmee ze kon typen de enige begrenzing was van haar productiviteit. In de stemmen van de gasten in deze podcast klinkt een liefdevolle waardering. En dan hebben we het nog niet eens over de onderwerpen waarover Arendt in de 20ste eeuw al schreef: machtsmisbruik, miskenning van waarheid, vrijheid, eenzaamheid, de consumptiemaatschappij, segregatie, nucleaire dreiging en vluchtelingen. Arendts relevantie is ongekend. 4 afleveringen van 40-45 min, Klara Na zijn scheiding is het tijd voor iets anders, besluit journalist Brendan Francis Newnam. Samen met zijn beste vriendin Danielle Henderson, een goedlachse vrouw bij wie het liefdesleven ook eerder tegen- dan meezit, gaat hij op reis. Danielle is de bezorgde vriendin die de juiste vragen stelt. De twee hebben een geweldige dynamiek en spreken openlijk over de trauma’s rondom verlaten worden. Ze hebben een spontane aanpak en laten zich leiden door de bijzondere gesprekken die overal met het grootste gemak lijken te ontstaan. De podcast luistert weg alsof je in de rugtas van dit bonte reisgezelschap zit. Overal waar ze komen, in Montréal, Mexico-Stad en New Orleans, leren ze nieuwe mensen kennen via dineetjes, waarvoor ze zichzelf zonder moeite uitnodigen. 4 afleveringen van zo’n 45 min, Pushkin Industries Eerder al tipte NRC’s Podcastclub deze prachtige serie. Dit jaar is podcastmaker Emmie Kollau terug met haar muzikale ode aan de lopendebandwerkers, de mensen achter de spullen die wij achteloos in onze winkelwagentjes leggen. De eerste aflevering van het tweede seizoen gaat over Han, een echte vleeseter, die de hele dag vegaburgers controleert. Singer-songwriter Luwten liet zich hierdoor inspireren en neemt de muzikale aankleding op zich. Niet alleen zijn de verhalen inhoudelijk ontroerend, maar ook zijn deze geweldig gemonteerd op speciaal gecomponeerde muziek van bekende muzikanten. Zo wordt het gevoel van de dagelijkse routine in de fabriek benadrukt. Of je nu voor vega of vlees gaat, dit smaakt naar meer. Seizoen 2, 5 afleveringen van 15 min, VPRO Wanneer kun je een leven als voltooid beschouwen? En kun je zo’n beslissing alleen maken? Bestaat er wel zoiets als volledig zelfbeschikkingsrecht als het gaat om de dood? Euthanasie is een onderwerp vol wettige, morele en emotionele tegenstrijdigheden. Voltooid leven, een podcast gemaakt in opdracht van belangengroep Recht op Waardig Sterven (RWS), schept een helder en veelzijdig beeld door te spreken met mensen die wachten om te mogen sterven, maar ook met naasten die het moeilijk vinden dat ze buiten zo’n beslissing worden gehouden. Ook komt er een arts aan het woord die na een euthanasie beschuldigd werd van doodslag. Drie jaar lang wachtte hij op vrijspraak. Nooit dacht hij aan stoppen: „Mijn geweten is zuiver.” 4 afleveringen van 28-30 min, The Podcast Planet/RWS Op tienjarige leeftijd verloor Alex zijn broer. Alles van die bewuste dag staat hem nog bij, ook het veranderende gedrag van zijn moeder en zusje in de dagen die op de gebeurtenis volgden. Toch begon Alex al binnen twee weken na de dood van zijn broer herinneringen van hem te vergeten, en wist hij zich uiterlijk en persoonlijkheid van zijn broer steeds minder goed voor de geest te halen. Inmiddels herinnert Alex zich zijn broer eigenlijk helemaal niet meer. Heeft hij zijn nagedachtenis verdrongen? Kan hij zijn broertje nu, dertig jaar later, alsnog leren kennen? Een aangrijpende en zeer persoonlijke podcast over trauma, rouw en veranderende herinneringen. 4 afleveringen van een half uur, CBC podcasts Sinds haar veertiende is de in 1992 geboren radiopresentator Michèle Cuvelier (Studio Brussel) fan van The Beatles en met name van Paul McCartney. Nog steeds klinkt er een jeugdige obsessie door in haar stem, zeker wanneer ze het doel van haar podcast onthult; ze wil McCartney vragen: „How do you let it be?” De eerste aflevering is niet zo spannend, hierin bevraagt ze haar kansen om hem te ontmoeten en bespreekt ze zijn persona. Interessanter wordt het in de derde aflevering, wanneer haar onderliggende redenen naar boven komen. Waarom is ze zo’n groot McCartney-fan geworden, en kan Cuvelier als perfectionist zelf wel loslaten? Uiteindelijk gaat deze podcast niet zozeer over het stellen van die ene vraag; het is vooral een zoektocht naar de betekenis van wat het is om fan te zijn. 5 afleveringen van 24-40 min, Studio Brussel Als kind van een zaaddonor informatie krijgen over je vader was in de Verenigde Staten decennialang bijna onmogelijk. Dankzij DNA-tests en internet komen verborgen verhalen nu alsnog aan het licht. In de podcast BioHacked is de rode draad het verhaal van Amber, die voor Kerst een DNA-test vroeg en er zo achter kwam dat ze toch een donorkind was. Het telefoongesprek waarin ze haar ouders confronteert met haar ontdekking, komt hard binnen. Ook choquerend: nadat Brittany ziek werd, ontdekten haar ouders dat de donor een erfelijke nierziekte had verzwegen. De podcast belicht ook de kant van de donor: is het wel ethisch om een donor op te sporen aan wie anonimiteit was beloofd? De podcast geeft een fascinerende, kritische blik op de vruchtbaarheidsindustrie. 7 afleveringen van 40 min, Three Uncanny Four In Vigilante reist journalist en privédetective Allie Conti naar een dorp in Texas dat als decor van True Detective zou kunnen dienen. Ze zoekt Tim Miller, die na de moord op zijn dochter zijn leven wijdt aan het vinden van verdwenen mensen. Haar lichaam werd, met dat van drie andere vrouwen, gevonden op de Texas Killing Fields. De man die Tim verdenkt, lijkt verontrustend veel op hemzelf: ze woonden in dezelfde steden en hebben dezelfde jeugdtrauma’s. Dat roept de vraag op of seriemoordenaars geboren worden, of gevormd. Gesprekken tussen Tim en de ouders van andere vermoorde kinderen brengen je dicht bij het vuur. Extra spannend is dat de verdachte ineens op vrije voeten dreigt te komen, en dat Tim Miller zelf een onbetrouwbaar figuur blijkt. 5 afleveringen van 44-47 min, Kast Achteraf is een verhaal meestal makkelijker verteld. Wanneer we nu terugkijken naar het jaar van de moord op Pim Fortuyn, zien we de dreiging. Destijds zagen maar weinig mensen de dood van Pim Fortuyn aankomen. Ook zijn eigen moeder niet, zo blijkt in de vierde aflevering van Pim, een van de best beluisterde NRC-series ooit, die veel lovende recensies in andere media kreeg. Guus Valk, chef van de Haagse redactie, onderzocht het leven en het nalatenschap van Pim Fortuyn. Fortuyn verdeelde na zijn dood het land in twee kampen. Met zowel voor- als tegenstanders van de ‘stem van het volk’ blikt Guus terug op een veelbewogen periode, om erachter te komen hoe zijn razendsnelle groei te verklaren is, waar zijn gedachtegoed vandaan kwam, en of zijn erfenis van invloed is op de huidige politiek. 6 afleveringen van 30-40 min, NRC In The Trojan Horse Affair vertelt arts Hamza Syed over een mysterieuze brief die „levens overhoop heeft gehaald, leidde tot overheidsonderzoeken en aanpassing van het nationale beleid”. De brief zou het plan beschrijven om te infiltreren in Britse scholen en zo het onderwijs te islamiseren: Operation Trojan Horse. De arts uit Birmingham met journalistieke ambities mist in het nieuws en de discussies in het parlement het antwoord op een basisvraag: wie schreef de brief en waarom? Een podcast van de makers van Serial en The New York Times. Brian Reed (maker van podcasthit S-Town en daardoor een soort god in podcastland) en Hamza Syed werkten vijf jaar aan dit spectaculaire verhaal. Een ware page turner in audio. 8 afleveringen van 38-64 min, Serial/ New York Times De Volkskrant maakte dit jaar een bijzondere productie over een verborgen wereld: die van politie-infiltratie en undercoveracties. Het is een verzameling van dramatische verhalen waarin de politie balanceert op het randje van het toegestane en moreel acceptabele. In de eerste aflevering van deze serie duikt justitieverslaggever Elsbeth Stoker in de zogenaamde Mr. Big-methode. In deze methode dringen undercoveragenten diep door in het leven van verdachten. Dit overkwam ook Baukje en Ad. Ad werd verdacht van de twintig jaar oude ‘shreddermoord’. Dus zette de politie een undercover-operatie op waarbij undercoveragenten vrienden worden met het stel, met het doel om een bekentenis bij Ad los te weken. Het is een intrigrerend inkijkje in deze methode. Ook de openhartigheid van Ad en Baukje is fascinerend. 5 afleveringen van 20 min, De Volkskrant In de gevangenis knutselde Bernardine Dohrn voor haar vijfjarige zoon Zayd een kalender. Als Zayd tijdens het maken van deze podcast er opnieuw naar kijkt, merkt hij dat Kerst er niet op staat. Zijn verjaardag ontbreekt ook, maar bij 13 april leest hij: „Colfax massacre, 1873”. Zayds ouders waren jarenlang op de vlucht als terroristen van de links-radicale Weathermen. In Mother Country Radicals reconstrueert Zayd het linkse Amerikaanse activisme van rond 1970 aan de hand van gesprekken met activisten van toen, onder wie zijn ouders. Wanneer Zayd zijn moeders activisme wil psychologiseren, blokkeert zij volledig. Door dit spanningsveld is de podcast een prachtig onderzoek naar het ontstaan van activisme en radicalisering. 6 afleveringen van 39-52 min, Crooked Media De moslimvrouw die we in de media zien, loopt vaak gesluierd over straat, achter een buggy of een winkelwagentje. Maar deze vrouw is, zo stelt Cigdem Yuksel in de podcast Moslima, voor veel moslimvrouwen een wildvreemd persoon. Wat moet een Volkskrant- of NRC-lezer die al twintig jaar dit soort beelden ziet, denken over de moslima die in zijn buurt woont? Yuksel is fotograaf en deed onderzoek naar de eenzijdige manier waarop moslimvrouwen in de media worden afgebeeld. Hieruit ontstond deze tweedelige documentaire van de VPRO, Het Spoor Terug. Samen met podcastmaker Maartje Duin interviewt ze kenners, moslimvrouwen en verschillende media-uitgeverijen om erachter te komen wat we niét zien wanneer we deze foto’s bekijken. Hoe kunnen we deze beeldvorming veranderen? 2 afleveringen van 30-40 min, VPRO/Het Spoor Terug Ken je Siegfried & Roy nog? De twee illusionisten bekend om hun wufte haar en hun show in Las Vegas met witte tijgers (waarvan ééntje Roy tijdens een show een lesje zou leren). Deze serie duikt in hun verhaal: over hoe ze elkaar als jonge Duitse jongens op een cruiseschip ontmoetten tot de aanval van bovengenoemde tijger. De serie geeft een schrijnend tijdsbeeld (weet je nog, dat we het heel normaal vonden dat dieren idiote fratsen moesten uithalen om ons te vermaken?) en luistert heerlijk weg. Een sensatievol spektakel, waarbij elke tien minuten een nieuwe spanningsboog wordt opgebouwd. Zo is zelfs de podcast een ware goochelshow. 8 afleveringen van 1 uur, Apple TV/AT WILL MEDIA Het is vakantietijd, dus eindelijk gelegenheid eens rustig te gaan zitten voor die stapel boeken waar je steeds maar niet aan toe kwam. De boekenredactie van NRC maakte een zomerleeslijst met 40 van de beste boeken die we het afgelopen half jaar bespraken. Het aanbod aan streamingdiensten is overweldigend en het is bijna onmogelijk om alle series te bekijken die verschijnen. Welke zijn écht de moeite waard? In deze gids zet NRC de beste series van 2022 tot nu toe voor je op een rij. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/08/dit-zijn-de-15-beste-podcasts-van-2022-tot-dusver-a4135590
2022-07-09||Wereldleiders reageren geschokt op moordaanslag op Abe||De aanval op de voormalige Japanse premier Shinzo Abe, die vrijdag is overleden aan zijn verwondingen, zorgt internationaal voor veel geschokte reacties. „Ik ben diep geschokt en bedroefd door de vreselijke aanval op mijn vriend”, schreef premier Mark Rutte (VVD) op Twitter kort voordat het nieuws over het overlijden naar buiten kwam. Later voegde Rutte daaraan toe: „Oud-premier Abe van Japan is na een laffe aanslag overleden. In de ministerraad stonden we stil bij deze zwarte dag voor de Japanse democratie. Ik bewaar de beste herinneringen aan onze samenwerking en vriendschap. Mijn gedachten zijn bij zijn naasten, evenals bij de bevolking van Japan.” „Frankrijk staat naast het Japanse volk”, twitterde de Franse president Emmanuel Macron, die net als Rutte „diep geschokt” is. Olaf Scholz, bondskanselier van Duitsland, sloot zich daarbij aan en schreef: „We staan in deze moeilijke uren dicht aan de zijde van Japan.” Antony Blinken, de Amerikaanse minister van Buitenlandse Zaken, sprak volgens persbureau AFP van een „heel, heel triest moment”. Ook China is „geschokt”, citeert AFP een woordvoerder van het ministerie van Buitenlandse Zaken. Rusland sprak in een verklaring van een „monsterlijke misdaad”. Onder meer de Filippijnen, Myanmar, Maleisië, Thailand en Singapore kwamen volgens AFP met soortgelijke verklaringen. Jens Stoltenberg, secretaris-generaal van de NAVO, schreef op Twitter: „Diep geschokt door de gruwelijke schietpartij.” Charles Michel, voorzitter van de Europese Raad, noemde het een „laffe aanval” op Abe. „De EU staat met de mensen van Japan en [de huidige premier] Fumio Kishida in deze moeilijke tijden.” Correctie (8 juli 2022): In een eerdere versie van dit artikel stond per abuis dat Macron premier is van Frankrijk. Hij is natuurlijk president. Dat is hierboven aangepast.||https://www.nrc.nl//nieuws/2022/07/08/wereldleiders-reageren-geschokt-op-moordaanslag-abe-a4135921
2022-07-09||Deze indringende documentaire over de Shoah bevat een waarschuwing voor onze toekomst||De 95-jarige Max Wolff heeft zijn gezinsleven vastgelegd in veertigduizend  foto’s en vele meters film. Fijn zo’n uitgebreid familiealbum, zou je denken. Maar zijn dochter Batya is niet blij. De foto’s staan tussen haar en haar eigen herinneringen in, zegt ze. En zo leuk was het niet om steeds weer te moeten poseren.  Bij de filmpjes rond haar  moeders bevalling valt haar op hoe geënsceneerd die zijn. Toen ze voor het eerst haar geboortefilm zag, dacht ze: „Die film gaat over iemand die dood is.”  Haar zus drukt zich nog sterker uit. Toen die een foto van haar wieg zag, dacht ze dat ze er niet in zou passen „omdat er allemaal botten in liggen van dode mensen”. Hier is meer aan de hand dan een vader met een uit de hand gelopen fotografie-hobby, zo blijkt uit de documentaire Vastgelegd (KRO-NCRV), die Batya Wolff maakte met kunstenaar Arnoud Holleman. Als vader Max in de eerste minuten zegt: „Ik ben nooit bevrijd”, is al duidelijk: dit gaat over de Shoah. Maar hoe hangt die volkerenmoord   samen met de tienduizenden familiekiekjes van Max? De twee zusters en de zwager van Max  zijn vermoord door de nazi’s. Zijn zus  was voor de oorlog de fotograaf van de familie. Max fotografeert om te compenseren voor wat hij heeft verloren, en om het leven van na de Shoah vast te leggen. Om te herinneren en te herdenken. Voor zijn eigen dochters is dat zwaar: zij zijn na de oorlog geboren en opgegroeid in de schaduw van de Shoah. Dochter Batya  heeft het gevoel dat ze daarom nooit écht geleefd heeft. Dat haar vader haar heeft opgezadeld met zijn trauma. Ze vraagt zich af: „Kan ik mij bevrijden van een oorlog die voor ik geboren werd al afgelopen was?”  Dan blijkt er een filmpje te bestaan van de bruiloft van zus Elly en zwager Sieg Kanstein. Januari 1940. Je ziet een jonge vrouw vol leven en geluk. Dochter Batya beseft: zij lééfden. En wij niet. Na de oorlog ging het leven verder, maar niet echt. Trouwen, kinderen krijgen, kleinkinderen krijgen – om de goeddeels uitgeroeide familie te laten voortbestaan. Maar het voelde als in scène gezet. Toch vindt Batya troost in de vooroorlogse filmpjes. Ze ziet de tantes die altijd zo dood voor haar waren, maar nu blijkt dat ze gewoon een leven hadden voor de dood. Jonge vrouwen die trouwen, zeilen, spelen in het bos. Tante Elly kijkt uitdagend in de camera: kom maar op! Een leven los van de Shoah. Omdat hun dood zo minder zwaar op Batya weegt, hoopt ze zelf ook te kunnen gaan leven. Deze documentaire werd uitgezonden door de publieke omroep. Diezelfde publieke omroep zond op 10 mei  een programma uit waarin één van de gasten zonder   tegenspraak de  omvolkingstheorie kon  propageren. Donderdag heeft de centrale NPO-leiding  een boete opgelegd van 93.000 euro aan de verantwoordelijke club, Ongehoord Nederland. Niet voor het verspreiden van dodelijke ideeën - er zijn al  aanslagen gepleegd met de omvolkingstheorie in de hand -  overigens,  maar voor het niet voldoende kritisch bevragen van deze en andere leugens. Dat is een ongekend snelle en slagvaardige reactie van de NPO-leiding. Die in schril contrast staat met de daadkracht in eerdere  dossiers. De ombudsman, op wiens oordeel de boete is gebaseerd, zei dat „ook andere partijen” zich dit moeten aantrekken. Denk aan  WNL, dat   Forum voor Democratie-voorman Thierry Baudet eens tot gasthoofdredacteur van de ontbijtshow maakte.  Of denk aan  Op1, waar  Baudet met alle egards werd ontvangen door  zijn vakantievriend en Forum-donateur Jort Kelder. Een duidelijk geval van belangenverstrengeling dat journalistiek niet in de haak is. Het Commissariaat voor de Media kondigde  een jaar geleden een onderzoek aan. Gaan  we nooit meer wat van horen. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/08/deze-indringende-documentaire-over-de-shoah-bevat-een-waarschuwing-voor-onze-toekomst-a4135920
2022-07-09||‘18 tot 20 procent minder operaties mogelijk in 2030’||Personeelstekorten kunnen in 2030 zorgen dat 18 tot 20 procent van de operaties niet doorgaat. Dat meldt ABN Amro vrijdag aan de hand van berekeningen op basis van recente vacaturecijfers. In 2030 bedraagt dat tekort volgens de bank niet 116.800 mensen, zoals het ministerie van Volksgezondheid, Welzijn en Sport (VWS) heeft voorspeld, maar 180.000. Het rapport spreekt van een „grimmig” beeld, dat bovendien gepaard kan gaan met financiële problemen. „Ziekenhuizen kunnen alleen bij volledige bezetting uit de kosten komen”, zegt Anja van Balen, auteur van het rapport. „Dit is niet gezond voor ze.” „Ik ben enorm van de cijfers geschrokken”, aldus Van Balen. Op basis van vacaturecijfers van het ministerie van VWS en het Centraal Bureau voor de Statistiek kwam ze uit op 18 à 20 procent afgezegde operaties. „Een noodsignaal aan ons allemaal.” De bankier pleit voor meer digitalisering om de personeelstekorten op te vangen. „Dat is het enige waar je als burger nu al aan kunt meedoen. Er zijn al apps waarmee een chronisch zieke patiënt kan bijhouden hoe het gaat, om te voorkomen dat die later in het ziekenhuis belandt.”||https://www.nrc.nl//nieuws/2022/07/08/18-tot-20-procent-minder-operaties-mogelijk-in-2030-a4135914
2022-07-09||Hoe een regenbui een Republikein te hulp kan schieten||Natuurlijk moest het hém weer overkomen. Al zijn halve politieke leven was Richard Nixon gekleineerd en tegengewerkt, had hij moeten knokken voor alles wat hij had. En nu werd hij als Republikeinse kandidaat voor het hoogste ambt op het nippertje verslagen door John F. Kennedy, een rijkeluiszoontje. Kennedy won de presidentsverkiezingen van 1960 met een nipt verschil (49,72 procent van de stemmen, Nixon 49,55). De studie van het weer is een wetenschap op zich, maar de weergoden hebben ook invloed op tal van andere vakgebieden. Na afloop deden al snel geruchten de ronde over onregelmatigheden in het Democratische bolwerk Chicago, waar Kennedy een onrechtmatig handje zou zijn geholpen door de oppermachtige burgemeester en, aldus kwade tongen, door de maffia. Of was het toch iets veel onschuldigers dat Nixon de kop kostte? Het was redelijk mooi weer geweest, die novemberdag in 1960. De opkomst (61,8 procent) was goed, ruim twee punten hoger dan vier jaar eerder. En de wijsheid van politici en pundits wil nu eenmaal dat mooi weer – en dus een hogere opkomst – goed is voor de Democraten, en slecht weer goed is voor de Republikeinen. Was Nixon te redden geweest met een paar flinke plensbuien? Onderzoekers van drie Amerikaanse universiteiten zochten het uit voor The Journal of Politics. Ze vergeleken meteorologische data met de opkomst in een reeks gebieden bij veertien presidentsverkiezingen. De uitkomsten waren helder. Koud of nat weer drukt inderdaad de opkomst, zij het met mate. Het effect is gering maar wél relevant. Bij regen daalt de opkomst 1 procent per 25 millimeter. Eenzelfde portie sneeuw hakt er harder in: een daling van bijna 5 procent. En ja, een lage opkomst is goed voor Republikeinen. Het effect is verklaarbaar. Op een zonnige dag komen meer mensen opdagen die anders niet gaan stemmen en vaak behoren tot een sociaal lagere of gemarginaliseerde groep – de Democratische achterban. Slecht weer zou ook senioren ontmoedigen, kiezers die afhankelijk zijn van het openbaar vervoer en ouders die geen opvang kunnen vinden. Rechtse partijen zouden dus juist baat hebben bij hondenweer, dat hun relatief welgestelde en mobiele aanhang makkelijk trotseert. Bovendien zou in rijke wijken meer campagne worden gevoerd dan in arme, tellen die meer kieslokalen en zou het politieke bewustzijn er hoger zijn. Geen wonder dat bij Amerikaanse verkiezingen standaard de slagzin luidt dat ‘Republikeinen moeten bidden om regen’. Toch zal voor verreweg de meeste verkiezingen het weer niet veel uitmaken. Gemiddeld drukte regenval op de onderzochte verkiezingsdagen de opkomst met een bescheiden 0,12 procent. Dat is veel te weinig om een beslissend verschil te maken, zeker bij de meeste presidentsverkiezingen. Het kan anders liggen bij nek-aan-nekraces tot het bittere einde, zoals die tussen Nixon en Kennedy in 1960 of de slijtageslag tussen George W. Bush en Al Gore in 2000. In een simulatie waarin ze de uren zonneschijn en hoeveelheid neerslag lieten variëren, bleek de Amerikaanse onderzoekers dat Nixon bij maximale sneeuw en regenval maar liefst 55 kiesmannen meer had gehaald dan nodig zou zijn geweest om te winnen. Bij hopeloos slecht weer was hij dus president geworden. Het mocht niet zo zijn voor pechvogel Nixon, het bleef die dag mooi weer. Geklopt door de maffia én door de weergoden. Schrale troost: uit de simulaties bleek dat ook Democraat Gore de zege in 2000 meteorologisch maar net was misgelopen. Bij iets beter weer – nul regenval – had Gore volgens hen de staat Florida in zijn eindsprint met Bush overtuigend op zijn conto kunnen schrijven en had hij de race naar het Witte Huis in zijn voordeel beslecht. Hoe zit het in Nederland? Sinds de opkomstplicht in Nederland in 1970 is afgeschaft (onder meer orthodoxe protestanten waren er altijd al tegen, met het oog op de huiselijke rol van de vrouw), is de barometer bij verkiezingen de baas. Burgers die gaan stemmen, wachten eerst de weersvoorspelling af. Maar is het waar? Of is Nixon ook hier de uitzondering die de regel bevestigt? Naar de relatie tussen weer en verkiezingen is in Nederland sinds 1970 nauwelijks onderzoek gedaan. Ruim tien jaar geleden presenteerden wetenschappers van de Radboud Universiteit Nijmegen voor het eerst een gedegen, vergelijkende studie naar effecten van drie weersfactoren – temperatuur, zonneschijn en regenval – op Tweede Kamer-verkiezingen tussen 1971 en 2010. De onderzoekers bekeken uitslagen in vierhonderd gemeenten en maakten gebruik van gegevens van het KNMI. Hun conclusie was bescheiden en strookte met die van de Amerikanen. Ja, er was een (beperkt) effect op de opkomst. Bij neerslag van zo’n 25 millimeter op verkiezingsdag daalde die met 1 procent. Die steeg met 1,19 procent bij een temperatuur van 10 graden Celsius boven het gemiddelde. Is het in de loop van de dag maximaal zonnig, dan stijgt de opkomst zelfs met 1,5 procent. Voor Nederland komt daar nog bij dat verkiezingen doorgaans in het voorjaar worden gehouden, als het weer op zijn prettigst is. Het zijn gematigde effecten, onderstreepten de onderzoekers. Mogelijk omdat Nederland een mild zeeklimaat kent, met koele zomers en vrij zachte winters – althans, elf jaar geleden. Met klimaatverandering kunnen de effecten sterker worden. Wat is eraan te doen? Uit de cijfers valt hoe dan ook op te maken dat bepaalde innovaties – stemlokalen op het werk, ruimere mogelijkheden om te stemmen per post – negatieve weerseffecten teniet kunnen doen en de opkomst kunnen opkrikken. Opkomst bij verkiezingen is niet de enige publieke zaak waarbij het weer een rol speelt. Al veel langer wordt onderzoek gedaan naar een correlatie tussen langdurig hoge temperaturen en sociale onrust of gewelddadige onlusten. Een verband ligt intuïtief voor de hand: hoe hoger de temperatuur, hoe meer ook de gemoederen verhit raken. Maar is het zo? Een Amerikaanse overheidscommissie die de ‘rassenrellen’ onderzocht die in de hete zomer van1967 een dozijn grote steden hadden geteisterd – met ten minste tachtig doden, meer dan tienduizend mensen werden gearresteerd – concludeerde dat ook de zomerse hitte een rol had gespeeld. Natuurlijk lagen de oorzaken elders: in de gemarginaliseerde positie van met name zwarte Amerikanen in de oude binnensteden. Maar de aanhoudend hoge temperatuur van vaak boven de dertig graden had escalatie in de hand gewerkt. De long hot summer werd een synoniem voor onrust en rellen. Ook in films zoals Dog Day Afternoon (1975) – met Al Pacino als bankrover op een snikhete dag in New York – en Do the Right Thing van Spike Lee (1989), over etnische spanningen in Brooklyn die het kookpunt bereiken. Ander wetenschappelijk onderzoek bevestigt een correlatie tussen warm weer en agressief gedrag. Politicoloog Adam Yeeles bestudeerde voor het Journal of Peace Research stedelijke onlusten in Azië en Afrika. Sociale onrust en protesten komen daar vaker voor in warme maanden, aldus Yeeles, maar die relatie is „dwingend noch universeel”. Ook in koelere periodes vinden protesten plaats. De crux is geweld: de kans dat zulke protesten uitmonden in rellen, is in warme periodes veel groter. Hitte is kortom op zichzelf niet genoeg om sociale onrust los te maken maar kan die wel doen ontsporen. Aan de andere kant, het kan ook te heet worden om te rellen. In de Londense wijk Brixton braken in de zomer van 1981 zware rellen uit, toen het kwik de dertig graden bereikte. Maar volgens een psycholoog die in The Guardian terugblikte op de rellen, begint de lust om los te gaan boven de 32 graden in te zakken. Te heet om je nog verder op te winden. Zijn er meer historische precedenten? Kort geleden toonden Zwitserse en Amerikaanse wetenschappers aan dat de opkomst van de islam op het Arabische schiereiland werd voorafgegaan door extreme droogte. Die droeg bij aan het instorten van het koninkrijk Himyar dat toen de regio beheerste, waarna politieke en religieuze ruimte ontstond voor de islam. Maar de onderzoekers haastten zich om erbij te zeggen dat ze absoluut geen causaal verband wilden leggen: droogte, dús islam. Daarvoor zijn zulke diepe historische verschuivingen veel te complex. Zo is het volgens Yeeles ook met stedelijke onlusten. Het weer speelt mee, maar verklaart ze niet. Ook het tegendeel van hitte, langdurige kou, kan gevolgen hebben. Historici hebben al vaak een verband gelegd tussen lage temperaturen, het mislukken van oogsten en sociale onrust. Rond het begin van de zeventiende eeuw braken in Engeland regelrechte hongersnoden uit na koude periodes, met ontwrichtende sociale gevolgen. Dat wordt onderstreept in een recente studie van twee Duitse universiteiten naar temperatuur en voedselrellen in Engeland tussen de zestiende en negentiende eeuw, een periode van lage temperaturen die bekendstaat als de Kleine IJstijd. Door het slechte weer mislukten oogsten, met als gevolg hoge prijzen, honger – en sociale onrust. Ook de auteurs van dit onderzoek houden niettemin de nodige slagen om de arm. Vergelijkbaar slecht weer in andere periodes werd weer niet gevolgd door onrust. Allerlei factoren wegen mee, van bevolkingsgroei tot overheidsbeleid. Die nuance is cruciaal, vinden de auteurs, nu in discussies wordt gewezen op de desastreuze gevolgen van klimaatverandering. Simpelweg data over huidige effecten extrapoleren naar de toekomst is volgens hen af te raden; er zijn te veel onzekere factoren. Een koel hoofd houden is natuurlijk altijd aan te bevelen. Overigens, Richard Nixon werd in 1969 alsnog president. Na zijn inauguratie begon het te regenen.||https://www.nrc.nl//nieuws/2022/07/08/hoe-een-regenbui-een-republikein-te-hulp-kan-schieten-a4135918
2022-07-09||Column | Hier was Poetin op uit: maximale sociaaleconomische en politieke chaos in Europa||Frankrijk nationaliseert het grootste elektriciteitsbedrijf van Europa, Électricité de France, dat alle kerncentrales beheert. EDF zit vol schulden. Van de 56 centrales is de helft dicht wegens achterstallig onderhoud. Frankrijk,  gewoonlijk exporteur van elektriciteit, importeert het nu van de buren. Normaal gesproken is zoiets niet alarmerend. Als de ene leverancier het laat afweten, springt de andere in. Maar nu, vanwege de oorlog in Oekraïne, is het desastreus. Energie en elektriciteit worden schaars en peperduur. Rusland stopt of beperkt gasleveringen naar veel Europese landen. Sommige zijn compleet afhankelijk van Russisch gas. Dus hebben we elkaar harder nodig dan voorheen.  Maar wat blijkt? We zitten haast allemaal onder de normale capaciteit. Oostenrijk, waar de helft van de auto’s op diesel rijdt, heeft maar één raffinaderij. Die is, door panne, maanden buiten werking. Duitsland sluit de laatste kerncentrales. Bij het Noorse gasbedrijf Equinor, wiens (vloeibare) gas Europa nu dringend nodig heeft, brak deze week een staking uit. Leveranties stopten, prijzen werden verder opgejaagd. En zo kunnen we nog even doorgaan: Nederland heeft de Groningse gaswinning drastisch verminderd, Belgische kerncentrales draaien maar deels, enzovoort. Daags na de Russische aanval op Oekraïne waarschuwde de Franse econoom Jean Pisani-Ferry al dat Europa naar een oorlogseconomie toegaat. „Europa moet zijn hele Weltanschauung herzien,” schreef hij. Hij krijgt gelijk. President Poetin voert economisch oorlog tegen ons. Die heeft hij goed voorbereid – hij drijft al tijden de prijzen op en zorgde er vanwege „technische problemen” voor dat Europese energiereserves ondermaats zijn. Toch zijn Europese regeringen onvoorbereid. Velen zien nu pas waar Poetin mee bezig is. Europese sancties tegen Rusland stoppen, zoals Poetin wil, is geen optie. Dus moeten we op de blaren zitten. Regeringen moeten burgers voorbereiden op een oorlogseconomie. In Berlijn houdt men rekening met een lange, koude winter, met energievoorraden die tegen februari, maart 2023 penibel worden. Overal zal de staat, net als in Frankrijk, energiebedrijven overnemen en beslissen wie wat krijgt. Er zit weinig anders op. Huishoudens, politie en brandweer, ziekenhuizen, scholen, crèches, gevangenissen en kleinverbruikers als bakkerijen en supermarkten moeten worden bevoorraad, al moeten ze op rantsoen - volgens het Internationale Energieagentschap in Parijs helpt het al enorm als mensen de verwarming twee graden lager zetten.  Overal zal de staat energiebedrijven overnemen en beslissen wie wat krijgt Winkels kunnen roltrappen stilleggen en minder lampen aandoen, zoals Japan deed om reserves aan te leggen na de oliecrisis in de jaren zeventig. Energieslurpers als kippenboerderijen, chemische fabrieken en kassen zullen minder of anders gaan produceren. Sommige zullen sluiten, andere moeten mensen ontslaan. Op last van de staat. Een staat die diep ingrijpt in het dagelijks leven van burgers en bedrijven waarvoor ze normaliter alleen de parameters bepaalt en naleving erop controleert – na Covid zit niemand daarop te wachten. Maar als de staat dit op zijn beloop laat, ellebogen de sterksten zich naar de schaarse voorraden en vliegen groepen in de samenleving elkaar naar de strot. Op Europees niveau speelt, zoals gewoonlijk, exact hetzelfde. Landen leveren elkaar energie. Regeringen moeten nu de afweging maken: stuur ik gas naar een buurland als mijn burgers te weinig hebben? Reactiveert Nederland Groningen, om Duitsland te helpen? Europese regeringsleiders houden eind juli een spoedtop hierover. De Commissie bepleit onder meer gezamenlijke gasaankopen die – zoals vaccinaankopen tijdens de pandemie – moeten zorgen dat landen gelijktijdig evenveel krijgen voor dezelfde prijs, zodat er geen haat en nijd ontstaat. De economische crisis begint al. Duitsland, Europa’s economische motor, noteerde deze maand een historisch handelstekort. Overheden maken weer schulden om burgers en bedrijven te helpen. EU-regels voor staatssteun en begrotingstekorten moeten worden aangepast. De euro keldert tegen de dollar.  Hier was Poetin op uit: maximale sociaaleconomische en politieke chaos in Europa. We weten wat ons te doen staat. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/07/08/hier-was-poetin-op-uit-maximale-sociaaleconomische-en-politieke-chaos-in-europa-a4135917
2022-07-09||Overvallers van BN&#8217;ers De Jager en Van der Gijp krijgen tot acht jaar celstraf||De acht mannen die verantwoordelijk zijn voor een reeks gewelddadige overvallen, waaronder die op YouTuber Nikkie de Jager en voetbalanalist René van der Gijp, krijgen celstraffen tot acht jaar. Dat heeft de rechtbank in Rotterdam vrijdag bepaald, bevestigt ze aan NRC. In juni eiste het Openbaar Ministerie celstraffen van twee tot tien jaar tegen de overvallers. Eddie N. en Hamza T., verantwoordelijk voor de overval op YouTuber De Jager, hebben respectievelijk 5,5 en 7 jaar cel gekregen. De Jager, bekend van haar kanaal NikkieTutorials, werd door de mannen in augustus 2020 tijdens een gewapende woningoverval vastgebonden en geslagen met een vuurwapen. De verdachten gingen ervandoor met onder meer een grote hoeveelheid sieraden. De twee mannen hebben ook andere misdrijven gepleegd. De rechtbank sprak de 33-jarige Said O. vrij voor de overval op De Jager, omdat ze op basis van diens telefoongegevens niet kon bewijzen dat O. tijdens de overval in de woonplaats van De Jager was. De 21-jarige Younes S., die met een slaghamer insloeg op de auto van René van der Gijp, heeft acht jaar cel gekregen. De auto stond op de oprit van de voetbalanalist. Het OM eiste eerder zeven jaar tegen S., die al negen maanden in voorarrest zit. De acht mannen zijn gezamenlijk verantwoordelijk voor vier overvallen en drie inbraken in 2020, in onder meer Rotterdam, Dordrecht, Uden en Krimpen aan den IJssel. Het OM wilde de acht mannen – allen tussen de 21 en 33 jaar – ook veroordelen voor het vormen van een criminele organisatie. De rechters gingen daar niet in mee. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/08/daders-overvallen-op-bners-de-jager-en-van-der-gijp-krijgen-tot-acht-jaar-celstraf-a4135911
2022-07-09||Aanhouding voor bedreiging van stikstofminister Van der Wal||De politie heeft een 52-jarige man aangehouden voor het bedreigen van stikstofminister Christianne van der Wal (VVD) via een tekst op zijn vrachtwagen. De man is woensdag aangehouden en verhoord, zo schrijft de politie vrijdag. Twee weken geleden deed de minister aangifte van „doodsbedreiging en opruiing”.  Tijdens een boerenprotest werd op de snelweg een vrachtwagen gesignaleerd met op de achterklep een verwijzing naar de mogelijke dood van Van der Wal. Op de klep stonden christelijke kruisjes, evenals sterfdata en de namen van politicus Pim Fortuyn en filmmaker Theo van Gogh, die beiden werden doodgeschoten. Onder Fortuyn en Van Gogh stond de naam van minister Van der Wal, eveneens voorzien van een kruisje, een stippellijntje en een vraagteken. Volgens de politie is de verdachte de eigenaar van de witte vrachtwagen.  De verdachte is bedreiging en opruiing ten laste gelegd. Hij is momenteel op vrije voeten en moet de komende maand voor de rechter verschijnen. „Rondom de boerenprotesten spelen de emoties soms hoog op”, schrijft de politie. „Maar er is een grens. Als meningen en actievoeren omslaan in bedreigingen, dan wordt er opgetreden.” Veel boeren protesteren al weken tegen de in hun ogen oneerlijke en onhaalbare stikstofdoelen van het kabinet, die vastleggen dat de veestapel met zo’n 30 procent moet krimpen om aan Europese normen voor natuurbescherming te voldoen. Daarbij bezochten ze meermaals de huizen van politici en bewindspersonen; ook minister Van der Wal kreeg meermaals boeren met tractoren aan huis.||https://www.nrc.nl//nieuws/2022/07/08/aanhouding-voor-bedreiging-van-stikstofminister-van-der-wal-a4135916
2022-07-09||Getallen met een zeldzame eigenschap, dáár houdt deze wiskundige van||Bestaat er een reeks van een miljoen opeenvolgende getallen waarvan geen enkel getal priem is? Geldt voor elk getal dat er tussen dat getal en het dubbele ervan een priemgetal ligt? Bestaat er een priemgetal van meer dan een miljard cijfers zonder het cijfer 7? Bestaan er oneindig veel priemtweelingen, paren van priemgetallen die slechts twee van elkaar verschillen? Het zijn dit soort vragen die de Brit James Maynard (35) van de universiteit van Oxford mateloos intrigeren. Maar nog meer dan de vragen zélf, interesseren hem de onderliggende technieken die nodig zijn om ze te beantwoorden. De laatste jaren gaf hij daar een enorme boost aan. „Maynard weet steeds weer nieuwe wegen te vinden, zelfs als de zaak hopeloos lijkt”, zei wiskundige Frits Beukers in 2020 over hem in NRC. Maynard wordt nu beloond met een Fieldsmedaille, de hoogste onderscheiding voor jonge wiskundigen. Bovenstaande vragen hebben met elkaar gemeen dat vrijwel iedereen ze kan begrijpen. Natuurlijk, je moet weten wat priemgetallen zijn (getallen die slechts deelbaar zijn door 1 en zichzelf), maar verder komt er geen vakkennis aan te pas. De beantwoording van de vragen is andere koek. De eerste vraag is nog makkelijk: vermenigvuldig de eerste miljoen-en-één natuurlijke getallen met elkaar en tel er 2 bij op, en je hebt het eerste getal van de gewenste reeks. Om dat in te zien, moet je vooral níét gaan rekenen, maar nadenken over de structuur van dit geconstrueerde getal. Vraag 2 is moeilijker. Het antwoord (ja) werd in 1850 gegeven door de Rus Pafnoeti Tsjebysjov. Vraag 3 – over grote priemgetallen zonder het cijfer 7 – was tot enkele jaren geleden een open probleem, totdat Maynard bewees dat een zevenloos priemgetal met meer dan een miljard cijfers inderdaad bestaat. Sterker, er zijn er oneindig veel van. De laatste van de gestelde problemen is een brandende kwestie uit de getaltheorie, die nog niemand heeft kunnen oplossen. Wél kwam Maynard in de buurt: eind 2013 bewees hij dat er oneindig veel paren van priemgetallen bestaan die maximaal 600 van elkaar verschillen. Zoiets is niet vanzelfsprekend, want priemgetallen komen steeds spaarzamer voor naarmate de getallen groter worden. Dat de afstand tussen twee opeenvolgende priemgetallen vanaf een zeker moment altijd groter is dan 600, is op voorhand niet iets onmogelijks. Maynards bewijs was spectaculair, al had een andere wiskundige, de Chinees Yitang Zhang, enkele maanden eerder een zeer vergelijkbaar resultaat gepresenteerd. In 2016 hield Maynard – vrijwel altijd gekleed in spijkerbroek en overhemd, bovenste twee knoopjes open – een lezing bij het Nederlands Mathematisch Congres in Amsterdam. Hij liep er rond zonder pretentie, maakte met iedereen een praatje in de koffiepauze. Deze krant deed meerdere keren verslag van zijn resultaten. Altijd was Maynard bereid om e-mails vol vragen over zijn abstracte werk te beantwoorden. Zijn meest recente werk gaat over ‘nulpunten van de Riemann-zetafunctie’, dat verband houdt met de Riemannhypothese, het meest nagejaagde mysterie in de wiskunde. Een preprint zette hij vorige maand online. Voor het YouTube-kanaal Numberphile maakte Maynard de laatste jaren diverse filmpjes om zijn werk aan een breed publiek uit te leggen. Een daarvan gaat over de al genoemde zevenloze priemgetallen. Priemgetallen van twintig cijfers zonder 7 zijn er nog best veel, een voorbeeld is 49.135.832.685.980. 009.261. Maar bij zeer grote getallen is het ontbreken van zevens uitzonderlijk. Verreweg de meeste getallen van, zeg, een miljoen cijfers, bevatten álle cijfers van 0 tot en met 9. Dat de verzameling zevenloze natuurlijke getallen oneindig veel priemgetallen bevat, is geenszins evident. Aan het cijfer 7 is overigens niets speciaals. Je kunt dezelfde vraag stellen als je die 7 vervangt door een ander cijfer. Maynard bewees dat er altijd weer priemgetallen opduiken waarin een bepaald cijfer ontbreekt, hoe hoog je ook klimt op de getallenladder. De moeilijkheid is natuurlijk: hoe bewijs je zoiets? Maynard heeft er negentig pagina’s voor nodig. Zijn artikel uit 2019 in Inventiones mathematicae bevat een mix van ideeën uit de analyse, combinatoriek en algebra. Je moet uitkijken hoe ver je gaat met het snoeien van cijfers Een voor de hand liggende vervolgvraag is: bestaan er ook oneindig veel priemgetallen waarin twee specifieke cijfers ontbreken, bijvoorbeeld de 4 en de 7? „Dat is een open probleem, we weten het niet”, zegt Maynard in de Numberphile-video. Hij vermoedt dat het antwoord ja is. „Maar”, voegt hij eraan toe, „bij het ontbreken van slechts één cijfer zitten we al aan de limiet van de huidige bewijstechnieken.” Maynard verwacht daarom niet dat die vervolgvraag snel zal worden beantwoord. „Bovendien”, zegt hij, „moet je uitkijken met hoe ver je gaat met het snoeien van cijfers.” Simpel voorbeeld: ofschoon er oneindig veel getallen bestaan met enkel even cijfers, zijn er – op het getal 2 na – geen priemgetallen met die eigenschap. In minder dan tien jaar tijd is Maynard opgeklommen van promovendus tot een van de leidende figuren in zijn vak. Met zijn werk wordt de geheimzinnige wereld van de priemgetallen stukje bij beetje verder blootgelegd. En de hoop is, uiteraard, dat de tools die hij ontwikkelt op de lange termijn bruikbaar zijn om antwoorden te vinden op de Grote Vragen, zoals het probleem van de priemtweelingen. Naast James Maynard zijn drie anderen geëerd met een Fieldsmedaille. De Fransman Hugo Duminil-Copin (Institut des Hautes Études Scientifiques, Parijs en Université de Genève) krijgt de prijs voor het oplossen van problemen in de probabilistische theorie van faseovergangen in de statistische fysica.  De Koreaans-Amerikaanse wiskundige June Huh (Princeton University) bewees diverse lang openstaande vermoedens en legde verbanden tussen de combinatoriek en de zogeheten Hodge-theorie.  De Oekraïense Maryna Viazovska (École Polytechnique Fédérale de Lausanne) krijgt de prijs voor haar werk op het gebied van optimale bolstapelingen in hogere dimensies en daaraan gerelateerde problemen in de Fourier-analyse. De uitreiking van de Fieldsmedailles vond plaats op 5 juli in Helsinki. De medailles – de officieuze ‘Nobelprijs voor wiskunde’ – worden eens in de vier jaar uitgereikt aan vier wiskundigen van onder de veertig jaar. ||https://www.nrc.nl//nieuws/2022/07/08/getallen-met-een-zeldzame-eigenschap-daar-houdt-deze-wiskundige-van-2-a4135915
2022-07-09||Sommige Stones lijken het eeuwige leven te hebben, maar Keith is er wel klaar mee||Was dit het dan? Was dit eindelijk De Allerlaatste Show Ooit? Die prangende vraag is de laatste vijftien jaar uitgegroeid tot een vast rock-’n-roll-ritueel, telkens als de Rolling Stones toch weer op tour blijken te gaan. Zo ook donderdag, toen de mastodonten voor de 43ste keer Nederland aandeden en iedereen voor de zoveelste keer die ene monsterhit uit 1965 kon citeren: „This could be the last time. Maybe the last time, I don’t know, oh no.” In een uitverkochte Arena in Amsterdam gaven de Stones zelf het antwoord. Het lag er alleen wel aan naar wie je keek. Nee, natuurlijk is dit niet de laatste keer, schreeuwen alle cellen in de ogenschijnlijke puberlijven van Mick Jagger (78) en gitarist Ronnie Wood (75) die  belachelijk jong ogen en samen over de immens lange catwalk langs uitzinnige fans sprinten, huppelen, achteruitrennen en pirouettes draaien. Wood, voortdurend ginnegappend en ravottend alsof hij voor het eerst op een podium staat, lijkt met zijn solo in ‘You Can’t Always Get What You Want’ het dak van de Arena open te scheuren. „Oe khaat het?” Als perfecte pleaser heeft Jagger – die de show opdroeg aan de vorig jaar overleden drummer Charlie Watts („We missen hem”) – zoals altijd weer wat Nederlandse  woordjes geleerd. Hij heeft het nieuws gevolgd („Saijn hier boeren in de saal?”) en biedt uitgebreid excuses aan voor zijn last-minute-corona waardoor de oorspronkelijk geplande show drie weken geleden pas werd afgelast toen een deel van het publiek al binnen stond. Zelfs de teleurgestelde fan die op tv verklaarde dat haar favoriete volkszanger in tegenstelling tot Jagger nóóit ziek was (en viraal ging), is hem niet ontgaan: „Faijn dat joellie hier saaijn en niet bij Frans Bauer”. Ronnie Wood, Mick Jagger en Keith Richards, in Amsterdam donderdagavond. Foto Andreas Terlaak
 Jagger blijft een fenomenale frontman met onuitputtelijke stembanden en een onoverwinnelijke elegantie. Ja, met zijn parmantige pasjes, felroze, fluorescerende glittergewaden en weidse gebaren lijkt hij een wandelende bobblehead: een te groot hoofd op luciferstokjes. Maar vanaf de eerste tonen van ‘Street Fighting Man’ blijken die elastieken beentjes en heupen nog steeds onweerstaanbaar te kunnen wiegen. En ja, dat gerimpelde gelaat lijkt op de Grand Canyon, maar kijk in zijn ogen en je ziet een zeventienjarige knul die de wereld wil veroveren. Hoe hij aan het eind van ‘Midnight Rambler’ met zijn gekreunde „Oh yeah!” Muddy Waters tot leven weet te wekken, is weergaloos. Als hij in ‘Gimme Shelter’ duelleert met een achtergrondzangeres die makkelijk zijn kleindochter had kunnen zijn, is dat ontzagwekkend. Dat hij ondertussen in twee uur de gehele avondvierdaagse aflegt, is onvoorstelbaar. Zie je wel, denk je dan, deze gasten flikken het gewoon. Geriatrie of niet: die verdomde Stones hebben dus tóch het eeuwige leven.  Maar dan kijk je naar Keith. En huilt je hart. Keith Richards (78) geldt als de ruigste rocker aller tijden, het oppericoon der rebellie, het levende bewijs dat niet elke rockheld ook daadwerkelijk hoeft te sterven na decennialang middelenmisbruik. Maar die levende legende is nu veranderd in een moegestreden man die nagenoeg onzichtbaar is. De bravoure is weg, net als de gevaarlijke karatetrappen in ‘Sympathy for the Devil’ en de befaamde kwartspagaat bij ‘Start Me Up’. Zelfs zijn karakteristieke wegtrekarm – een soort ingekorte molenwiek – in ‘Jumping Jack Flash’ krijgt hij nauwelijks boven zijn afgeragde Telecaster uitgetild. Richards staat vooral stil, en doet hooguit een paar schuifelstapjes.  En dan zijn geluid: hoor hem worstelen in ‘Honky Tonk Women’, waarin zijn kromme vingers klinken alsof ze klem zitten tussen de snaren. De solo van ‘Sympathy for the Devil’, het enige moment waarop hij aan de wandel gaat, is niet eens een vage echo uit het verleden. In het gunstigste geval kun je beweren dat zijn spel elementairder is geworden, maar misschien moet je gewoon toegeven dat vuur en finesse zijn verdwenen. Wat helemaal niet helpt, is de geluidsman die uitgerekend Richards’ cruciale partijen op standje twaalf door het stadion laat knallen, alsof hij hem in een laatste wanhoopspoging op zijn fouten wil wijzen.  Mick Jagger in de Johan Cruijf Arena donderdagavond.   Foto Andreas Terlaak Het eeuwige contrast tussen ‘The Glimmer Twins’ – gladde poenschepper Jagger versus artistiek genie Richards – vormde altijd de creatieve kerosine waarop de band bleef branden. Maar terwijl de hyperactieve zanger zijn onberispelijke manen laat wapperen en elke stappenteller doet verschroeien, gun je zijn ronddolende en voorheen onverwoestbare collega die zijn grijze pluishaar onder een lichtblauwe muts heeft verstopt het liefst een stoel, of beter nog: een bed.  Keith is er wel klaar mee, en dat is funest. Door die scheefverdeling schieten de Stones uit het lood. De uitverkoren aanwezigen zijn er niet minder euforisch om. Na ‘Satisfaction’ staat de Arena op zijn kop. Dit was het dan, weet iedereen, maar wij waren er in ieder geval bij. Rock Rolling Stones Gehoord: 7/7, Johan Cruijff Arena, Amsterdam. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/08/sommige-stones-lijken-het-eeuwige-leven-te-hebben-maar-keith-is-er-wel-klaar-mee-a4135913
2022-07-09||KLM schrapt tot eind augustus dagelijks tien tot twintig Europese retourvluchten||KLM schrapt tot eind augustus dagelijks tien tot twintig retourvluchten van en naar Europese bestemmingen om de drukte op Schiphol tegen te gaan. Dat heeft de luchtvaartmaatschappij vrijdag bekendgemaakt. De verkoop van vooralsnog vrije stoelen wordt daarnaast deze zomer „sterk beperkt”. De maatregelen moeten de werkdruk van het personeel van KLM en Schiphol verlagen. KLM maakt niet bekend hoeveel reizigers deze zomer te horen krijgen dat hun vlucht wordt geannuleerd, aldus een woordvoerder. De luchtvaartmaatschappij probeert passagiers die hun oorspronkelijke reis niet kunnen maken daarvan „tijdig” op de hoogte te stellen. Hun vlucht wordt omgeboekt, waar mogelijk naar een reis op dezelfde dag. Per dag voert KLM zo’n driehonderd vluchten uit.  Schiphol kampt al maanden met drukte door een samenloop van personeelstekorten en verhoogde reizigersaantallen, nu de ergste reisbeperkingen door de pandemie wereldwijd voorbij lijken. De luchthaven maakte eerder bekend het aantal reizigers in de zomer te verminderen om chaos tegen te gaan. Het is hoofdzakelijk aan luchtvaartmaatschappijen om het aantal reizigers in te perken. Transavia maakte eerder bekend 240 vluchten te annuleren en Corendon stelde 150 vluchten naar Rotterdam te verplaatsen. Schiphol liet vrijdag weten dat een vorige maand gehouden banenmarkt heeft geleid tot het aanstellen van 230 nieuwe werknemers, onder anderen beveiligers en bagagepersoneel. Ondanks de vervulde vacatures zijn bedrijven op de luchthaven nog altijd op zoek naar mensen. ||https://www.nrc.nl//nieuws/2022/07/08/klm-schrapt-tot-eind-augustus-dagelijks-10-tot-20-retourvluchten-binnen-europa-a4135912
2022-07-09||Voormalig Japanse premier Abe overleden aan verwondingen||Oud-premier van Japan Shinzo Abe is vrijdag in het ziekenhuis overleden aan de verwondingen die hij opliep toen hij eerder op de dag werd neergeschoten. Dat heeft het ziekenhuis waar hij behandeld werd in een persconferentie bekendgemaakt, zo melden internationale persbureaus. Hij werd neergeschoten terwijl hij een verkiezingsspeech gaf in de zuidelijke stad Nara, voor de aanstaande Senaatsverkiezingen. Volgens Japanse media is de vermoedelijke schutter, een man van 41 jaar oud, aangehouden. Volgens Japanse media is de aangehouden verdachte een oud-militair. Abe werd omstreeks 04.30 uur Nederlandse tijd neergeschoten (ongeveer 11.30 uur in Japan) en toen direct naar het ziekenhuis vervoerd. Daar kwam hij binnen zonder hartslag en ademhaling, aldus een arts van het Nara Medical University Hospital. De 67-jarige oud-premier zou verschillende verwondingen hebben aan zijn nek en lichaam. De wond in zijn lichaam was diep genoeg om zijn hart te bereiken. Abe bloedde zo hevig dat bloedtransfusies niets uithaalden, aldus de arts. Ruim vijf uur nadat hij was neergeschoten, werd Abe doodverklaard. De huidige premier Fumio Kishida zei vrijdagmiddag tijdens een toespraak na het overlijden van Abe dat hij „geen woorden kon vinden” voor de aanslag op de oud-premier. Hij sprak over het „grootse leiderschap” dat Abe, een partijgenoot en persoonlijke vriend van Kishida, in zijn tijd als premier had getoond. Eerder op de dag zei Kishida tegen journalisten niets te weten over de motieven voor de aanslag.  Ook ging Kishida in op de Senaatsverkiezingen van komende zondag: deze moeten volgens hem onder alle omstandigheden „vrij en eerlijk” plaats kunnen vinden. Abes conservatieve Liberale Democratische Partij (LDP) vroeg andere partijen vlak na de schietpartij om hun campagnes stop te zetten; Kishida kondigde vrijdagmiddag aan dat de campagnes per zaterdag weer door zullen gaan. Abe was ten tijde van de aanslag op campagne voor een kandidaat van de LDP in Nara.  Dat Abe middels een vuurwapen om het leven is gebracht, is opmerkelijk gezien de strikte wapenwetten die Japan kent. Zo mogen particulieren geen pistolen hebben en jagers alleen geweren bezitten, enkel met een vergunning bovendien. Potentiële wapenbezitters moeten lessen volgen om te leren met vuurwapens om te gaan, een schriftelijk examen afleggen, en tot slot een psychologische test en een antecedentenonderzoek ondergaan. Volgens politiecijfers waren er in Japan in heel 2021 tien schietincidenten en was de georganiseerde misdaad bij acht van deze incidenten betrokken. Volgens Japanse media gebruikte de aangehouden verdachte een zelfgemaakt wapen voor de aanslag op Abe.  Een van de bekendste politieke moorden in Japan vond in 1960 plaats en werd met een traditioneel zwaard uitgevoerd. Een 17-jarige rechtse ultra-nationalist bracht toen Inejiro Asanuma om het leven, de leider van de Japanse Socialistische Partij.  Abe regeerde tussen 2006 en 2007 en opnieuw tussen 2012 en 2020, waarmee hij de langstzittende premier uit de Japanse geschiedenis werd. Hij trad in augustus 2020 af vanwege gezondheidsproblemen. Als premier bracht Abe sinds 2012 politieke stabiliteit – tussen 2007 en 2012 versleet het land vijf premiers – en stond hij bekend om zijn economische programma Abenomics, dat hij slechts half wist te laten slagen. Hiermee wilde de oud-premier de economie hervormen, nadat deze in de jaren negentig was gestagneerd en China het land economisch voorbij was gesneld. Eveneens diende Abenomics  de toenemende vergrijzing in Japan te verhelpen.  De hervormingen hielden onder meer in dat Japan veel geld liet bijdrukken, grote overheidsinvesteringen deed en een aantal structurele hervormingen doorvoerde. De export en de beurzen deden het goed onder dit beleid, maar de gezonde richtlijn van inflatie van 2 procent werd niet gehaald en de economische groei viel ook tegen. Volgens critici wist hij weinig echte hervormingen, bijvoorbeeld op de arbeidsmarkt, door te voeren. ||https://www.nrc.nl//nieuws/2022/07/08/voormalige-japanse-premier-abe-neergeschoten-tijdens-speech-a4135910
2022-07-09||Poetin: Rusland is nog niet eens serieus begonnen in Oekraïne||De Russische president Vladimir Poetin heeft donderdagavond in een speech op de Russische staatstelevisie flink uitgehaald naar de westerse bondgenoten van Oekraïne.  „We horen dat ze ons willen verslaan op het slagveld. Nou, laat ze het maar proberen”, aldus Poetin. „Rusland is nog niet eens serieus begonnen.” Volgens hem wakkeren westerse landen de vijandelijkheden aan. „We horen vaak dat het Westen met ons wil vechten tot de laatste Oekraïner. Dit is een tragedie voor het Oekraïense volk, maar het lijkt erop dat het die kant opgaat.” Poetin zei dat Rusland nog steeds openstaat voor vredesonderhandelingen, maar dat naarmate het conflict voortsleept de bereidheid afneemt.  Laatste bolwerken
De toespraak van de Russische president komt een paar dagen nadat Rusland de gehele Oost-Oekraïense regio Loehansk heeft veroverd. De Russen namen zondag de stad Lysytsjansk in. Het wordt gezien als een cruciale stap in de slag om de oostelijke regio Donbas, waarvan behalve Loehansk ook de provincie Donetsk deel uitmaakt. Lysytsjansk was de laatste grote stad in Loehansk die nog niet in handen was van Rusland.  De provincie Donetsk is volgens analisten op dit moment voor de helft in de handen van de Russen. Experts verwachten dan ook  dat de komende dagen heftig wordt gevochten om de laatste Oekraïense bolwerken aldaar.||https://www.nrc.nl//nieuws/2022/07/08/poetin-rusland-is-nog-maar-net-begonnen-in-oekraine-a4135908
2022-07-09||Het geluksgevoel van Remco Campert|| Remco Campert was een uniek dichter en schrijver. We bespreken zijn allermooiste gedichten, zoals Lamento, maar ook zijn humor, zijn lichtheid. En zijn voorliefde voor jazz en het kleine levensgeluk.  Lees hier de necrologie van Remco Campert. Lees hier vijf tips uit zijn oeuvre.||https://www.nrc.nl//nieuws/2022/07/08/het-geluksgevoel-van-remco-campert-a4135907
2022-07-09||De erfenis van Boris Johnson|| Na een rumoerige week in de Britse politiek, waarin veel kabinetsleden het vertrouwen in hun leider opzegden, kondigde Boris Johnson gisteren zijn vertrek aan. Correspondent Annemarie Kas vertelt hoe zijn positie onhoudbaar werd en wat hij achterlaat. Wat is de erfenis van Boris Johnson?||https://www.nrc.nl//nieuws/2022/07/08/de-erfenis-van-boris-johnson-a4135909
2022-07-09||Explosieve groei flitsbezorgers stagneert na lockdowns||Na een razendsnelle opkomst tijdens de coronacrisis zijn flitsbezorgers niet meer weg te denken uit het straatbeeld van grote steden. Toch is de groei van Gorillas, Zapp en Getir sinds begin dit jaar gestagneerd. Dat blijkt uit transactiedata van ABN Amro, meldt persbureau ANP vrijdag.  De bezorgdiensten zagen sinds de tweede helft van 2021 hun omzet, mede vanwege de lockdowns, in twintigvoud toenemen. Met name de maanden januari tot en met maart van 2022 vormden voor de flitsbezorgers een hoogtepunt. Sinds april stremt de groei, aldus ABN Amro. Volgens ABN Amro-econoom Gerarda Westerhuis hebben de bezorgdiensten vooral last van de heropening van de horeca. Tijdens de lockdowns bestelden veel Nederlanders drank en snacks, maar de vraag hiernaar is vanwege het einde van de lockdowns weggevallen.  Een andere reden voor de stagnatie is volgens Westerhuis de negatieve publiciteit rondom de flitsbezorgers. Na klachten van buurtbewoners besloot de gemeente Rotterdam het openen van nieuwe distributiecentra te verbieden en in Amsterdam werd een aantal van deze zogenaamde dark stores zelfs gesloten.  Uit onderzoek van NRC bleek vorige maand dat de Duitse bezorgdienst Gorillas in Nederland chronische problemen heeft met zaken als fietsonderhoud, voorraadbeheer en salarisbetaling. Zo klopten volgens (oud-)werknemers hun loonstroken nooit en stonden pakken melk soms de hele dag naast overvolle koelkasten. Ook hadden bezorgers fietsongelukken door kapotte fietsen. Eind vorige maand maakte bezorgdienst Zapp bekend te willen stoppen in Nederland. Het bedrijf zou niet meer levensvatbaar zijn omdat onder andere de gemeente Amsterdam distributiecentra uit woonwijken weert. Door de aanhoudende onzekerheid over de regelgeving in Nederland kan het bedrijf naar eigen zeggen de beoogde groei niet halen.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/08/explosieve-groei-flitsbezorgers-stagneert-nu-lockdowns-voorbij-zijn-a4135906
2022-07-09||Het vroegere Nederland komt tot leven als je wandelt met historische kaarten||Het lijkt een eenvoudig idee, en dat is het natuurlijk ook: met eeuwenoude  kaarten op stap door Nederland, om te zien wat er van toen is overgebleven in het nieuwe landschap dat zich in de loop der tijden heeft gevormd.  Maar het resultaat is een verbluffend rijk boek vol historische details, topografische en taalkundige inzichten dat laat zien hoe de geschiedenis en de geografie onlosmakelijk met elkaar zijn verbonden.    Basis voor dit boek is de collectie van Johannes Tiberius Bodel Nijenhuis, een 19de-eeuwse Leidse verzamelaar van kaarten en atlassen. Bij zijn overlijden in 1872 schonk deze pionier zijn indrukwekkende verzameling van honderden atlassen en tienduizenden kaarten en prenten aan de universiteit van Leiden, waar ze sindsdien achter slot en grendel en in klimatologisch perfecte omstandigheden worden bewaard. Martijn Storms, conservator Kaarten & Atlassen van de Universitaire Bibliotheken Leiden, selecteerde voor dit boek kaarten met bijzondere grenzen, en met de digitale kopieën trok Kester Freriks op stap.  Al is dat wat mager uitgedrukt, want Freriks doet meer dan zomaar wat wandelen. De kaarten zijn een aanleiding voor ware geschiedkundige ontdekkingstochten, op zoek naar restanten van oude grenslijnen, nog bestaande of nieuwe grenzen, naar hoe het landschap en dus Nederland is geëvolueerd. En samen met telkens een andere mede-wandelaar neemt hij de tijd om zo te reflecteren over hoe Nederland is gevormd, niet alleen door mensen, maar vooral door de natuur. En grenzen zijn er natuurlijk genoeg te verkennen. Ze zijn overal, de sloten, de wakerdijken en slaperdijken, waterkeringen, lunetten, kolken, wielen en wierden. De opsomming verraadt het al: water speelt een zeer belangrijke rol in dit boek, Nederland is nu eenmaal voor een groot deel buitgemaakt op en gevormd door het water, en de waterschapskaarten zijn een belangrijke bron. Het water en het landschap hebben voor een heel eigen woordenrijkdom gezorgd, en Freriks speelt er gretig mee, zodat we samen met hem het landschap leren ‘doorgronden’. Want we slaan vaak geen acht op de grenzen waarmee we nog dagelijks geconfronteerd worden, we zijn ze zo gewoon dat we hun functie uit het oog zijn verloren. Freriks brengt ze weer tot leven, zijn verhalen en essays zijn een eerbetoon aan de natuur en haar grenzen. Kaart uit 1815 van de militaire weg op de rechteroever van de Maas in Limburg. Illustratie Universiteitsbibliotheek Leiden
 En zo brengen de oude kaarten ook de geschiedenis weer tot leven. Een kaart met de veilige vaargeulen en de gevaarlijke ondiepten in de Zuiderzee ter hoogte van Urk, uit 1649, is aanleiding om te herinneren aan de tijd dat het vissersdorp eigendom was van de gemeente Amsterdam. Zonder Urk en zijn doorgang naar de zee was er van een Amsterdamse gouden eeuw nooit sprake geweest. En in Katwijk gaat Freriks op zoek naar Brittenburg, het ‘Atlantis van Holland’, de vermoedelijk meest noordwestelijke nederzetting van het Romeinse rijk. Brittenburg en de ‘Callas Toorn’, een naar keizer Caligula vernoemde vuurtoren, staan op een kaart uit vermoedelijk 1778, maar de nederzetting is weggespoeld en van het fort is nooit een spoor gevonden.   En dan zijn er nog de kaarten gebaseerd op onzichtbare grenzen, zoals de klokslagkaart van Leeuwarden. Wie de klokken uit Leeuwarden kon horen luiden, woonde binnen het rechtsgebied van de stad. De oude klokslaggrens van Leeuwarden afwandelen bleek iets te ambitieus, maar ook voor een educatieve fietstocht van 30 kilometer is Freriks ook niet te beroerd. Het verhaal voert ons van historische kerkklokken naar hedendaagse industrieterreinen. Zo brengt Grensverkenningen ons van de ene verrassing naar de andere. Het is een boek vol bijna vergeten vaderlandse historie, van de bus-kruitramp in Leiden van 1807 over de moerassige grensgeschillen tussen Groningen en Drenthe die in 1615 werden beslecht met het trekken van de Semslinie, de eerste kaarsrechte grens ter wereld, tot de ‘oorlogen’ tussen stadjes als Gouda en Delft over de aanleg van sluizen en dammen. Onderweg leren we ook wat we écht onder het poldermodel, waar de waterschappen model voor stonden, moeten verstaan. Het poldermodel is niet zozeer het eindeloos praten om tot een overeenstemming te komen, zoals we nu vaak aannemen, maar het ene systeem waarmee alle belanghebbenden een stem hebben in dienst van het algemeen belang. En zo is er in dit boek nokvol geschiedenis en taalkunde ook nog ruimte voor wat filosofische bedenkingen over het belang van grenzen. Omdat grenzen niet alleen afschermen, maar ook nieuwsgierig maken, hongerig naar wat er aan de andere kant is te vinden. Het is een boek om zuinig te lezen, in stukjes, ter voorbereiding van een wandeltocht, of gewoon ter plekke, mee op zoek naar de geschiedenis van een landschap.  Het knappe aan de verhalen is dat ze ondanks de hoge informatiewaarde niet overladen aanvoelen. Dat is omdat Freriks de kaarten het werk laat doen, hij laat zich leiden, en hij vertaalt de kaarten voor ons, komt zo tot een nieuwe vertelling. Altijd boeiend en vaak verrassend.  Eén minpuntje toch: hoewel prachtig uitgegeven, is het normale romanformaat hier een nadeel. De details op de kaarten zijn niet altijd even duidelijk, zelfs niet als ze worden uitgelicht. Hier had een koffietafelboekformaat uitkomst kunnen bieden. 

●●●●●
||https://www.nrc.nl//nieuws/2022/07/08/geschiedenis-komt-tot-leven-in-oude-kaarten-2-a4135852
2022-07-09||Bouw wind- en zonnepark op veel plaatsen vertraagd||Het bouwen van wind- en zonneparken voor de opwekking van duurzame energie is op veel plaatsen vertraagd. Daardoor kan het doel in 2030 voornamelijk duurzame energie op te wekken, in gevaar komen. Dat blijkt uit een donderdag gepubliceerde tussenrapportage van de dertig Regionale Energiestrategieën (RES-en), waarin gemeenten samenwerken aan de opwekking van duurzame energie. Het kabinet wil dat in 2030 35 terawattuur (twh) aan duurzame energie op land wordt opgewekt door windmolens en zonnepanelen. Gemeenten dachten vorig jaar zelf 55 twh te kunnen realiseren. Die ambitie lijkt onhaalbaar, en ook het minder ambitieuze doel komt onder druk. In dat geval zou een van de klimaatdoelen van 2030 niet worden gehaald.  Toch zijn gemeenten nu al bezorgd over de vertraging van hun klimaatplannen, blijkt uit de gesprekken die tot de tussentijdse rapportage hebben geleid. Het is moeilijk gebieden te vinden waar windmolens of zonnepanelen geplaatst kunnen worden. En áls die gebieden gevonden zijn, leidt burgerlijke onvrede geregeld tot uitstel of afstel. Ook is er weerstand tegen de bouw van de transformatorhuisjes die de energie doorvoert naar huizen en bedrijven. De zoektocht naar gebieden voor verduurzaming is een van de stukjes in de ruimtelijke puzzel die gemeenten moeten leggen. De strijd om de ruimte gaat om de vraag waar huizen kunnen komen, de toekomst van landbouw, natuurbehoud en -herstel, stikstofreductie en de opwekking van duurzame energie. Door de stikstofopgave van het kabinet staan veel gemeenten nog aan het begin van die puzzel, die per gebied gelegd moet worden in samenspraak met provincies. Concrete doelen voor verbetering van het klimaat en de waterkwaliteit volgen pas later dit jaar. Die informatie is per gebied nodig om de „puzzel” te kunnen leggen, schetsten gedeputeerden zaterdag al in NRC.  De verduurzaming wordt verder vertraagd door het volle elektriciteitsnet. Die ‘netcongestie’ speelt in alle dertig RES-regio’s. Concreet: de energie die zonnepanelen en windmolens kunnen opwekken, kan niet worden teruggeleverd aan het net. Minstens twee derde van de regio’s verwacht dat die congestie tot verdere vertraging van hun plannen leidt. Er wordt gewerkt aan forse uitbreiding van het net, de vraag is of dat vóór 2030 lukt. Dat komt ook doordat de energievraag fors toeneemt. De bouw van windmolens wordt ook vertraagd door een uitspraak van de Raad van State vorig jaar. Daarin werden de landelijk geldende milieu-regels voor windparken van tafel geveegd. Het kabinet werkt aan nieuwe regels. Die gaan onder meer  over de wenselijke afstand tot huizen en worden pas volgend jaar verwacht. Veel gemeenten hebben de planning van windparken nu stilgelegd. „Je krijgt soms onderweg met hobbels te maken”, zegt Kristel Lammers, nationaal directeur RES-plannen.  Protest tegen windmolens hoger dan de Euromast pagina 10-11||https://www.nrc.nl//nieuws/2022/07/08/bouw-wind-en-zonnepark-op-veel-plaatsen-vertraagd-a4135904
2022-07-09||Saluut aan Remco Campert||Voor Remco er wordt te veel verwacht van poëzie
belangwekkende zaken en gevoelens, revolutie
onder andere dat en liefst nog meer maar een goed gedicht hoeft niet zo veel
althans niet zichtbaar, doet weinig meer
dan een beeld dat in je klaarlag opwinden
een minieme gedachte die er al zat
(zo dacht je) en je dacht dat het gedicht
als vanzelf begon te spinnen
vertrouwd als een hiëroglyfische kat van een goed gedicht zegt men vaak achteraf
dat het is of het er altijd al was
het leeft door de maker onaangetast
stoot vroeg of laat die maker af
als 120 liter limonade alleen papier heeft lange adem
alleen letterlimonade leeft ik zag het allerlaatste lichaam
leeg, zag de aller-allerlaatste
overgeheveld worden in zijn kameraden
in lucebert, schierbeek, claus, pernath
kousbroek, komrij, kouwenaar
zonder bril of sigaret kwamen hun lijven
in jou razen, een zich zacht
verzamelen in de allerlaatste nu wordt poëzie pas echt een daad
nu zonder remco, zonder meer nooit meer je kikkerbrede glimlach
terwijl je beide ogen samenknijpt
kalmpjes, allesbegrijpend
een gesprek op zich, nooit meer
op je vaste plaats in de vertragende erker
geliefde kajuit van as en wijn
van laat zonlicht en deborah het is de aarde die je mouw loslaat
maar wees gerust – alles bestaat alles naait en alles zuipt nog
als tevoren, maak je geen zorgen
je oorlog is er nog, je gemompel
staat gebeiteld, ook het briefje
van 25 gulden dat je ooit vond
door het voor ons op te schrijven we bezitten een tombe
vol levende, zomerse woorden
zonder je stem, maar even verlegen
even schitterend onwisbaar als de gestalte
van het meisje eens bij de tramhalte alles draait nu op eigen kracht
alles doet het, broze reus – dus dag campert is af, rond en compleet
zonder bloed en zonder maker maar hij leeft  Ramsey Nasr Buiging    De dichter is dood. Daar gaat een stoet van woorden,
traag, langs water, langs oeverriet. Daar klapwieken
boeken op, maken een kleine glijvlucht
rond de torens van de stad.  De dichter is dood. Daar klinkt jazz, niet eens te baldadig,
niet eens te bedrukt. Men komt de huizen uit met
nagebleven credo’s, met gebroken, overtreden,
prachtig opgelapte regels voor geluk.  De dichter is dood. De beminde, slechtste ruziemaker,
de luisteraar, minnaar, de vader. Hij dronk en
verdween, keerde om en had lief.  In de verte stroomt een rivier van de zee naar de bergen
en zwijgt poëzie. In een waas van weemoed zijn we
zoveel levens verder, zoveel levens groot.  Daar gaat een schitterende stoet van woorden.
De dierbare dichter is dood. Ester Naomi Perquin||https://www.nrc.nl//nieuws/2022/07/08/saluut-aan-remco-campert-2-a4135865
2022-07-09||Column | Stel je eens voor dat de boeren van Marokkaanse komaf zouden zijn. Het land zou te klein zijn||Televisie- en filmpjesmaker Roel Maalderink plaatste afgelopen week een video uit 2019 op sociale media waarin hij de gewone Nederlander vraagt wat deze vindt van al die protesterende klimaatactivisten, die met hun bakfietsen een weg in Amsterdam hebben geblokkeerd. „Niet normaal”, reageert de één vol afschuw. „Er zijn ook nog burgers die gewoon naar het werk moeten”, antwoordt de ander. Alsof de klimaatactivisten per definitie geen werk (of studie) hebben en hun activisme een uit de hand gelopen hobby is, in plaats van uit noodzaak geboren. De voxpop wordt echt wrang wanneer Maalderink de gewone Nederlander vraagt naar de acties van de boeren, die al in 2019 snelwegen blokkeerden en ellenlange files veroorzaakten. „Hun goed recht”, klinkt het. De gewone Nederlander lijkt zich niet bewust van de dubbele standaard.  Hoewel ik aanvankelijk om de video moest grinniken is het verschil in aanpak door de politie uiteindelijk tamelijk problematisch. In mei werden bij een geweldloze klimaatactie in Rotterdam nog 175 mensen gearresteerd. Het staat in schril contrast met de agressieve acties van de boeren, die nagenoeg vrijuit gaan. We hebben in Nederland altijd de mond vol gehad over gelijke kansen en gelijkwaardigheid. Het tolerante land waar ieder dubbeltje ook een kwartje kan worden, mits het dubbeltje geen vreemde valuta is, zich aanpast aan anderen én hard werkt. De afgelopen jaren is meer en meer gebleken dat gelijkwaardigheid een illusie is. Of het nu om het Toeslagenschandaal gaat of de vluchtelingenopvang, de dubbele standaard heerst. Het meten met twee maten is niet alleen oneerlijk, het heeft ook verregaande consequenties. De problemen rond de asielopvang in Ter Apel bijvoorbeeld, waar asielzoekers de afgelopen maanden regelmatig gedwongen zijn de nacht op straat door te brengen omdat er simpelweg niet voldoende ruimte voor hen is. Vluchtelingenwerk noemt dit het gevolg van bestuurlijk onvermogen. Minder diplomatiek gesteld betekent het dat de bestuurders van dit land ervoor kiezen om deze mensen niet adequaat op te vangen. Bij de komst van vijftigduizend Oekraïense vluchtelingen was er immers plots wél lenigheid van besturen en konden er in rap tempo opvangplekken worden gecreëerd. De nood voor de Oekraïners was hoog, de situatie acuut, maar datzelfde geldt voor vluchtende Syriërs of Jemenieten.  Maar het fenomeen geldt niet alleen voor de nu protesterende boeren, het Toeslagenschandaal en de asielopvang; we zien het op meer plekken terug. Neem nu de veroordeelde beroepspoliticus Jos van Rey uit Roermond (voorheen VVD, tegenwoordig LVR). Ondanks de eerdere veroordeling voor corruptie en verkiezingsfraude (!) mag de beste man wederom wethouder worden. Uit een screening van Bureau Berenschot blijkt dat niets zijn benoeming in de weg staat. Anderen hebben het veld voor minder moeten ruimen. Ik moest denken aan activist Jerry Afriyie die zijn baan als beveiliger verloor na een demonstratie tegen Zwarte Piet.   Waar komt die dubbele standaard toch vandaan? En hoe kan het dat sommige mensen weg kunnen komen met gedrag waar anderen voor gestraft of verguisd (zouden) worden? De afgelopen dagen heb ik mezelf meerdere malen betrapt op de vraag: wat als de boeren geen witte mannen waren, maar mensen van Marokkaanse komaf? Ik weet heus dat het een luie vergelijking is, maar dat maakt hem niet minder valide. We weten allen dat het land dan te klein zou zijn.  ||https://www.nrc.nl//nieuws/2022/07/08/onbewust-van-de-dubbele-standaard-a4135872
2022-07-09||Nieuwe verdachten blijven langer vast||Twee van de drie verdachten die maandag zijn aangehouden op verdenking van betrokkenheid bij de moord op Peter R. de Vries blijven veertien dagen langer vastzitten. Het OM meldde donderdag dat het voorarrest van de 27-jarige Poolse man die maandag in detentie werd aangehouden door de rechter-commissaris met veertien dagen is verlengd. De 27-jarige Nederlander die op Curaçao werd aangehouden is overgebracht naar Nederland. Voor hem gold al een bevel tot bewaring van veertien dagen. Over de derde verdachte, een 26-jarige Nederlander die maandag in Barcelona werd aangehouden, meldt het OM dat hij nog in Spanje zit. (NRC)||https://www.nrc.nl//nieuws/2022/07/08/peter-r-de-vries-nieuwe-verdachten-blijven-langer-vast-a4135896
2022-07-09||Verkooprecord  fietsen en e-bikes door corona|| Er zijn nog nooit zoveel fietsen en e-bikes verkocht in Europa als vorig jaar, meldt de Europese koepelorganisatie van de fietsindustrie Conebi. In 2021 werden er in totaal meer dan 22 miljoen fietsen en e-bikes verkocht. Dat is het hoogste aantal sinds de organisatie in 2000 begon met het bijhouden van cijfers. Met name de aanhoudende sterke vraag naar elektrische fietsen zorgde voor de groei. De totale waarde van verkochte fietsen en e-bikes kwam uit op 19,7 miljard euro, 7,5 procent meer dan in 2020. In dat jaar begon de fietsmarkt te groeien omdat meer mensen zich individueel wilden verplaatsen en meer fietstochten maakten door de coronacrisis. Ook de productie steeg het afgelopen jaar, naar iets meer dan zestien miljoen fietsen en e-bikes. Dat is een groei van zo’n 10 procent ten opzichte van het jaar ervoor. Dat komt onder meer door het terughalen van de productie uit andere landen naar Europa vanwege  logistieke verstoringen. Door de coronacrisis vielen bijvoorbeeld fabrieken stil die onderdelen produceerden. (ANP)||https://www.nrc.nl//nieuws/2022/07/08/fietsmarkt-verkooprecord-fietsen-en-e-bikes-door-corona-a4135882
2022-07-09||Column | Verkeerde rookmelder||Een bedaarde, al wat oudere elektricien kwam een rookmelder bij ons installeren. Die dingen zijn sinds kort verplicht. Het was een fluitje van een cent, zei hij, een fluitje dat overigens nog altijd 35 euro kostte.   Twee dagen later kreeg ik een vriend over de vloer die terloops opmerkte dat de rookmelder aan de muur verkeerd hing. Sommige mensen zijn daar erg goed in: langs hun neus weg doen ze mededelingen die je vol in het middenrif raken. „O, ja?” vroeg ik nog, maar ik voelde intuïtief aan dat hij gelijk had, ook omdat hij zijn mededeling achteloos aanvulde met enkele technische details. De beste plek voor de rookmelder is het plafond, niet de muur, en liefst buiten het bereik van  lampen en ventilatie – drie criteria waaraan in ons geval niet was voldaan. De volgende dag werd ik opnieuw met de rookmelder geconfronteerd door een uitvoerig bericht in Het Parool onder de kop: ‘Rookmelders voor velen onhoorbaar’. Wat bleek? Veel rookmelders hebben een alarmsignaal met zo’n hoge frequentie dat een op de twee mensen er volledig doorheen slaapt.   Een op de twee! In mijn geval betekent dat minstens één dode in het echtelijke bed. Bovendien is de kans groter dat het noodlot mij treft omdat mijn linkeroor zijn beste dagen achter de rug heeft.  (Een oor met een rug? Vreemd. Maar dankzij de taal kán het.)  Word ik nu te somber? Ik citeer uit een rapport van het Nederlands Instituut voor Publieke Veiligheid (NIPV) uit 2015 dat nog steeds geldig zou zijn:  „De huidige geluidsfrequentie van rookmelders (met een toonhoogte van 3100 hertz) is niet optimaal om zoveel mogelijk slapende mensen bij brand te wekken.”  Potentiële slachtoffers zijn vooral jongvolwassenen in diepe slaap, slechthorende volwassenen (!) en bijna alle kinderen van 6 tot 15 jaar. Het NIPV adviseerde de wetgever een lagere geluidsfrequentie – bijvoorbeeld 520 hertz – te eisen, maar de regering  heeft dit advies nog steeds niet opgevolgd. Er zijn wel goede rookmelders te koop. „Alleen wil niemand die”, zegt een leverancier in Het Parool, „omdat ze duurder zijn en er een toeter aan hangt ter grootte van een plafondlamp.” Een gevoel van grote moedeloosheid bekruipt me. Ik had vanaf volgende week aan een zorgeloze vakantie willen beginnen, maar moet constateren dat er naast ‘Oekraïne’, de stikstofcrisis en de boerenopstand nu ook nog een rookmelderscrisis dreigt. Waar gaat dat heen?  Vraag het Thierry Baudet. Hij zei in het debat over de voorjaarsnota verdrietig: „Onze wereld wordt elke dag een beetje verder tegen de grond gewerkt. Je ziet het gebeuren, maar het lukt je niet om de gehypnotiseerde meute ervan te doordringen, ze gaan maar door met hun destructie, ik doe wat ik kan om het te stoppen, maar het lukt me waarschijnlijk niet – en het breekt mijn hart.”   Kortom, de wereld staat in brand en Baudet meldt ons dat – hij is de mensgeworden rookmelder. Functioneert hij wél perfect, of is hij eerder een soort Boris Johnson die hij ooit „mijn vriend” noemde? Baudet legt de schuld bij: „Massale emigratie; onteigening van boeren; onbetaalbare energieprijzen; propaganda voor homo’s, emancipatie, feminisme en abortus; de moderne kunst en architectuur die de ziel van de mens verstoren.” Ik citeer, ik verzin niks.  Wie wil zo’n rookmelder in zijn huis?     ||https://www.nrc.nl//nieuws/2022/07/08/verkeerde-rookmelder-a4135875
2022-07-09||Opinie | Knaagdier||Ik vertelde aan een buurvrouw dat ik van mijn vriend op mijn verjaardag altijd champagne en toast met kaviaar kreeg. „Is dat niet zielig?” vroeg ze.  „Hoe bedoel je?”  „Nou, zo’n knaagdier op toastje?” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/08/knaagdier-a4135873
2022-07-09||In het midden||Horizontaal1.  Kierewiet 6.  Zijn Prater en Sachertorte 10.  Wielerclub 11.  ‘__ voert dienstplicht weer in om spanningen met Rusland’ 13.  Gezichtsbepalende houder 15.  De Leeuw of Knol 17.  Neushoorn 18.  Gronings symfonisch gezelschap 23.  Uiteenlopende zaken 24.  __ iacta est 25.  ‘Oud-directeur RIVM: __ Amsterdam heroverwegen om apenpokken’ 27.  Schiphol __ 30.  Rondreis 31.  Globalistische club 32.  Irritant mannetje 33.  Bleek de schildpad  Verticaal1.  Herstelmiddel 2.  Hij teelt groen 3.  Maakt met koper brons 4.  Dikke afsluiting 5.  Van de Keuken of Kuilboer 6.  Daarop ligt Zoutelande 7.  Brian die zijn carrière begon bij Roxy Music 8.Presenteert al ruim 25 jaar Dit was het nieuws 9.  King Kong, Mata Hari of Austin Powers 12.  Geen vriend van de Griek 14.  Vlekoplosser 16.  Specialist 19.  Friese oma 20.  Bonnie __, blues- en countryzangeres 21.  Aandelen Shell 22.  Waterniveau 26.  __ dan wat 28.__City, had een hit met Fireflies 29.  __ zo Oplossing puzzel 7 juli. Horizontaal:1. NERING 6. KOELE 10. OREN 11. O-BENEN 13. CENTAUR 15. ERNST 17. EDDA 18. IER 23. IDO 24. FUJI 25. OETAN 27. STEMBUS 30. JACOTT 31. BANT 32. LEEST 33. EGYPT Verticaal:1. NOC 2. ERECODE 3. REN 4. INTER 5. GOUDA 6. KNEUSJE 7. OER 8. ENNIO 9. EXTRA 12. BRAAFST 14. ADJUNCT 16. SETPUNT 19. VIOOL 20. OOTJE 21. RUTTE 22. NIMBY 26. AAS 28. BAP 29. ST In het midden: VOORJAARSNOTA||https://www.nrc.nl//nieuws/2022/07/08/in-het-midden-a4135864
2022-07-09||Panzanella|| Met cherrytomaten en saffraan. Bronzen venkel vindt u bij de horecagroothandel en online. Verwarm de oven voor tot 175 °C. Snijd het vloerbrood in 2,5 cm dikke sneden, rooster het brood 10 minuten op een bakplaat en haal het uit de oven. Wrijf de teen knoflook  over de geroosterde kant van het brood. Scheur het brood in stukken van 2,5 cm (je moet ongeveer 250 gram brood hebben). Schuif de bakplaat met het brood opnieuw in de oven en rooster het 5 minuten tot het net goudbruin is. Laat het brood afkoelen. Snijd de tomaten in partjes en snijd de cherrytomaten doormidden. Hussel in een kom de tomaten met de pepperoncini, balsamico en een flinke pluk saffraan. Breng de vinaigrette en de tomaten op smaak met zout en peper. Meng goed (meestal doe ik dit met schone handen om echt alles te kunnen husselen). Laat de tomaten een paar minuten staan. Voeg de olie toe en laat het tomatenmengsel minstens 30 minuten op kamertemperatuur staan. Hoe langer het staat hoe meer het sap van de tomaten en de andere smaken kunnen samensmelten. Hussel het brood, het tomatenmengsel, de gehakte bieslook, het basilicum en de bronzen venkel. Doe dit niet van tevoren want dan wordt het brood te papperig.  Voor 6 personen als voor- of bijgerecht Jess Damuck Salade Freak Good Cook 272 blz. €27,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/08/thuiskok-panzanella-a4135862
2022-07-09||Sudoku van vrijdag 8 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/08/sudoku-a4135860
2022-07-09||Sonnet van een slechte film||Gevoelig als ik ben voor nostalgie, kan ik van boerenopstanden genieten: musketten tegen pummels, bloedvergieten, hooivorken in een choreografie  die zo op Netflix kan – het mooiste is dat troepen van de koning altijd winnen en dat geen mens een reden kan verzinnen waarom dat geen gewenste afloop is.   In plaats van boeren op hun sodemieter te geven, geven wij hun indignatie een stem. Dat is geen film, maar overlast.   En bange boa’s met een proppenschieter, die het beleg uit angst voor escalatie gedogen, zijn helaas verkeerd gecast.  6 juli 2022||https://www.nrc.nl//nieuws/2022/07/08/sonnet-van-een-slechte-film-a4135851
2022-07-09||Column | Is ’t groente? Is ’t fruit?||Een onafhankelijk adviesbureau gaat voor ons kabinet uitdokteren wat de sluitende definitie is van groente en fruit. Twee staatssecretarissen melden in een Kamerbrief dat het ‘streven’ is om dit onderzoek in januari 2023 af te ronden. Kortom, gáán met die banaan. Deze regering aarzelt niet om de grote problemen aan te pakken van onze tijd. Alhoewel, eind negentiende eeuw noteerde Gustave Flaubert al in zijn Woordenboek van pasklare ideeën: ‘MELOEN: leuk gespreksonderwerp aan tafel. „Is het groente? Is het fruit?” „De Engelsen eten het als toetje, verrassend genoeg”.’ Dikke kans dat dit mysterie alsnog onopgelost blijft. „Afbakeningsvraagstukken zullen een belangrijk deel van het onderzoek vormen”, stellen Hunne Excellenties weliswaar, maar dan gaat het vooral om raadsels als ‘onbewerkt’: „Ter illustratie: wassen, schillen, snijden en verpakken zijn in zekere zin ook bewerkingen, maar van een andere orde dan bijvoorbeeld het toevoegen van zout aan een product.” Talmen, kniezen, dreutelen en haarkloven zijn in zekere zin ook beleidsbeslissingen, maar van een andere orde dan een beetje aanpoten. Weet iemand hoeveel belastinggeld wij voor dat grote groente-en-fruit-rapport gaan afdragen aan zo’n audit-and-assurance-club? Meer of minder dan die 4,7 miljoen die we nu al kwijt blijken aan dat eindeloze Sywert-onderzoek?  Het uiteindelijke doel (pardon, ‘streven’) is om de btw op groente en fruit te schrappen, zoals besloten is in het coalitieakkoord, een half jaar terug. Toen zou dit nog godsonmogelijk zijn, op die MS-DOS-programmaatjes van onze Belastingdienst. Zoiets als die 500 euro extra energietoeslag. Wil Rutte dolgraag uitdelen, maar dat is „in de uitvoering redelijk rampzalig”. Bleek na gedegen onderzoek.  Het zijn altijd compensaties en prijsverlágingen waarop de systemen vastdraaien. De afdeling incasso loopt als een zonnetje. Natuurlijk, als je in de details duikt, ontdek je dat alles niet voor niets zo ingewikkeld is. Maar is politiek talent niet ook het vermogen om het bestuur simpeler, slagvaardiger te krijgen? Minder bureaucratie, minder regeltjes: ook dat stond in het regeerakkoord. Van Rutte I.  Foodwatch roept komende zaterdag uit tot ‘suikermaxdag’: kinderen van vier tot acht hebben dan al hun maximale jaardosis aan zoetigheid binnen. Overgewicht is een ‘veelomvattend’ probleem, erkennen de staatssecretarissen in hun brief. Daarom streeft het kabinet naar een suikerbelasting. Althans naar een onderzoek dat in september 2023 zo’n beetje in kaart hoopt te hebben wat dat nu eigenlijk is, dat ‘suiker’.  Vanaf 2024 kunnen die btw-verlaging en suikertaks dan misschien van kracht worden. Of is dat te optimistisch? (Nogmaals Flaubert: ‘OPTIMIST: equivalent voor imbeciel.’) Ach, met de komende armoedegolf, de nieuwe coronagolven, de oprukkende oorlog en verder exploderende prijzen kan dat overgewicht zich dan zomaar al hebben opgelost langs natuurlijke weg.||https://www.nrc.nl//nieuws/2022/07/08/is-t-groente-is-t-fruit-a4135903
2022-07-09||OM seponeert zaak 16-jarige Jouke na incident boerenprotest Heerenveen||Het Openbaar Ministerie heeft de zaak tegen de 16-jarige Jouke geseponeerd. Dat liet de openbare aanklager donderdag weten. De politie pakte Jouke maandag op tijdens  een boerenprotest in Heerenveen.  Hij werd kortstondig verdacht van poging tot doodslag. Het OM meldt dat er op basis van „een zorgvuldig en tegelijkertijd snel onderzoek” geen redenen zijn Jouke te vervolgen. Het onderzoek naar twee mannen van 34 en 46 jaar die tijdens het protest ook werden aangehouden, loopt nog wel. Jouke, die dinsdagavond tijdens de demonstratie een door de politie beschoten tractor bestuurde, liet voor het besluit van het OM tegen Omrop Fryslân weten in gesprek te willen met de agent die een schot op hem loste. Volgens Jouke is op een filmpje te zien „dat ik niets verkeerds doe”. Jouke werd na zijn aanhouding overgebracht naar een gevangenis in Leeuwarden, hij kwam woensdag op vrije voeten. Het incident vond dinsdagavond plaats bij de oprit van de snelweg A32 bij Heerenveen. Agenten ter plekke schoten daarbij gericht op  een van de tractoren. De politie oordeelde dat er een dreigende situatie was ontstaan, omdat demonstranten zouden hebben geprobeerd in te rijden op de agenten en dienstauto’s. De Rijksrecherche doet onderzoek naar het vuurwapengebruik door de politie. Zeker één politieagent die dinsdagavond aanwezig was, is ondergedoken. Dat meldde de Leeuwarder Courant donderdag. (NCR) ||https://www.nrc.nl//nieuws/2022/07/08/om-seponeert-zaak-16-jarige-jouke-na-incident-boerenprotest-heerenveen-a4135902
2022-07-09||Nadal meldt zich met blessure af voor halve finale Wimbledon||Rafael Nadal heeft zich donderdagavond afgemeld voor zijn partij van vrijdag in de halve finale op Wimbledon. De 36-jarige Spanjaard heeft een scheurtje in zijn buikspier. Nadals beoogde tegenstander Nick Kyrgios plaatst zich automatisch voor de finale. De Australiër speelt zondag tegen de winnaar van de partij tussen de Serviër Djokovic en de Brit Norrie. De 22-voudige grandslamwinnaar Nadal had in zijn kwartfinalepartij tegen de Amerikaan Fritz al last van zijn blessure, maar plaatste zich in vijf sets voor de halve finale. Eerder dit jaar won Nadal de Australian Open en Roland Garros, waardoor hij nog in de  race was om in één seizoen alle vier de grandslams op zijn naam te schrijven. (NRC)||https://www.nrc.nl//nieuws/2022/07/08/tennis-nadal-meldt-zich-met-blessure-af-voor-halve-finale-wimbledon-a4135901
