2022-07-12||‘Russische ecocide’ in Oekraïne: milieuschade enorm||Door al het menselijke leed dat de oorlog in Oekraïne veroorzaakt, is het niet het eerste waar je aan denkt. Maar de gevolgen van de Russische inval zijn ook groot voor het milieu. Zo groot, dat de Oekraïense overheid, geholpen door wetenschappers en milieugroepen, vanaf het begin bewijsmateriaal heeft verzameld van wat ook wel ‘ecocide’ wordt genoemd, het op grote schaal vernietigen van ecosystemen en biodiversiteit. Iryna Venediktova, de Oekraïense hoofdaanklager, meldde al een week na de Russische inval dat „de vijand dreigt in Oekraïne en Europa een ecologische catastrofe aan te richten”. Ze gelastte een onderzoek naar Russische wandaden, met als directe aanleiding de aanval op de kerncentrale in Zaporizja, de grootste van Europa. Russische militairen handelden, zo lijkt het, roekeloos bij de inname van de centrale. Ook rondom de in beton verpakte rampcentrale in Tsjernobyl trokken de Russen zich schijnbaar weinig aan van mogelijke nucleaire gevaren. Volgens Venediktova handelt Rusland zo in strijd met de Geneefse Conventies over humanitair recht in een oorlog. Daarin komt milieuschade weliswaar amper voor, maar kerncentrales (en dammen) worden expliciet genoemd als installaties die onder geen enkele voorwaarde mogen worden aangevallen, omdat de mogelijk rampzalige gevolgen nooit kunnen opwegen tegen een eventueel militair voordeel.  Venediktova’s beschuldigingen gaan niet alleen over de kerncentrales. Ze vreest dat het Russische leger probeert de burgerbevolking „te vergiftigen en op te zadelen met milieurampen”. Volgens haar verbiedt het internationaal recht elk „militair of vijandig gebruik van middelen om de natuurlijke omgeving te beïnvloeden”.  Volgens de Environmental Peacebuilding Association (EnPAx) is nu al duidelijk dat de milieuschade  immens is. Op 3 maart wees EnPAx in een open brief op het ‘diepgaande verband tussen conflict en milieu [en] het fundamentele belang om de milieudimensies van oorlog aan te pakken’. In de brief, ondertekend door 156 organisaties uit 75 landen, wordt Rusland opgeroepen om vijandelijkheden in de buurt van kerncentrales, dammen, raffinaderijen, chemische fabrieken en zware industrie direct te staken. In de eerste drie maanden van de oorlog telde het Oekraïense ministerie voor Milieu al 254 zaken die kunnen worden aangemerkt als ecocide en ongeveer 1.500 gevallen van vernietiging van het milieu. De voorbeelden variëren van een raketaanval op een dam ten noorden van Kiev (die werd afgeslagen door de Oekraïense luchtverdediging en anders een groot gebied onder water zou hebben gezet), tot aanvallen op chemische installaties en afvaldepots.  Het gaat ook om Russische tanks die dwars door de uiterst kwetsbare natuur in Polesië reden, een van de grootste moerasgebieden van Europa in het noorden van Oekraïne, en een beschermd leefgebied voor lynxen, wolven en bisons. Ook negeerde het Russische leger de risico’s rondom de kerncentrale van Tsjernobyl, waar een groot gebied is afgesloten vanwege stralingsgevaar. Militaire voertuigen gingen er dwars doorheen en woelden daarbij de bodem om, waardoor radioactief stof vrijkwam.  Toch is het de vraag of dit in het internationaal recht voldoende aanknopingspunten biedt voor vervolging. Vorige maand was het een halve eeuw geleden dat de Zweedse premier Olaf Palme de term ecocide introduceerde. Als gastheer van de eerste grote internationale milieuconferentie, in 1972 in Stockholm, richtte hij zich tot de Amerikanen die in de Vietnamoorlog het ontbladeringsmiddel ‘Agent Orange’ gebruikten. Sindsdien is  ervoor  gepleit  ecocide een plek te geven in het internationaal recht. Zonder veel succes.  Dikke rookwolken stijgen op na een beschieting in de provincie Donetsk, eerder deze maand. Foto Alexander Ermochenko/Reuters
 Bij de onderhandelingen over het Internationaal Strafhof werd ecocide aanvankelijk wel genoemd als een van de vijf misdrijven die aanleiding konden zijn voor vervolging – naast genocide, misdaden tegen de menselijkheid, oorlogsmisdaden en het misdrijf van agressie. Maar veel landen bleven zich ertegen verzetten, waardoor het niet is opgenomen in het Statuut van Rome, de basis voor het Strafhof.  „Het was in 1998 domweg nog te vroeg”, aldus Philipe Sands, hoogleraar internationaal recht aan University College London en directeur van het Centre for International Courts and Tribunals. „Het idee werd gelanceerd”, e-mailt hij. „Maar er werd besloten om vast te houden aan de vier misdaden van 1945.” Ecocide komt in het Statuut  alleen zijdelings aan bod. In artikel 8 staat dat vervolging mogelijk is als ‘opzettelijk een aanval wordt gelanceerd in de wetenschap dat een dergelijke aanval zal leiden tot [...] wijdverbreide, langdurige en ernstige schade aan de natuurlijke omgeving’. De aanklager moet kunnen bewijzen dat een aanval ‘buitensporig is in verhouding tot het concrete en directe algemene militaire voordeel’.   Maar wat is buitensporig? In een oorlog is het militaire voordeel van een aanval op een oliedepot onmiskenbaar. Wanneer mag je de lucht- en bodemverontreiniging die daardoor ontstaat ‘buitensporig’ noemen? Datzelfde geldt bij het bombarderen van een elektriciteitsnetwerk in de buurt van een militair doel. De militaire voordelen zijn overduidelijk, maar is zo’n aanval ook gerechtvaardigd als daardoor ook een waterzuiveringsinstallatie wordt platgelegd? Sands vindt het terecht dat de definitie van ecocide, die hijzelf met een groep collega’s heeft opgesteld, heel streng is. De definitie omvat wat hij noemt „zorgwekkende militaire acties”, maar schrijft hij „de drempel wordt niet zo laag gelegd, dat alle milieuschade eronder kan vallen”. Sands durft daarom niet te zeggen of de Russische militaire aanvallen in Oekraïne kans zouden maken op een veroordeling wegens ecocide. Dat „hangt ervan af hoe omvangrijk en ernstig de schade uiteindelijk zal blijken te zijn”.||https://www.nrc.nl//nieuws/2022/07/12/russische-ecocide-in-oekraine-a4136304
2022-07-12||Commissie over VU-centrum: bedenkelijke onderzoeksmethode en mensenrechtenvisie||Er was geen bewijs van het ‘kopen’ van meningen en ook niet van zelfcensuur. Toch velt een externe commissie die onderzoek deed naar het Cross Cultural Human Rights Centre (CCHRC) van de Amsterdamse Vrije Universiteit harde oordelen. Medewerkers van het centrum lieten zich onkritisch uit over China, hun onderzoeksmethode was volgens de commissie bedenkelijk en de universiteit had „onvoldoende nagedacht” over de risico’s van de financiering. De universiteit besloot maandag het centrum direct te sluiten. Dat besluit komt een half jaar nadat het CCHRC in opspraak raakte. Het centrum, opgericht in 2017 met zo’n acht medewerkers, wilde de discussie over mensenrechten verbreden met inbreng van niet-westerse landen. De NOS onthulde in januari dat het centrum vanaf 2018 drie jaar volledig werd gefinancierd door een Chinese universiteit. Het ontving jaarlijks tussen de 250.000 en 300.000 euro van de Southwest University of Political Science and Law in Chongqing. De activiteiten werden na de berichtgeving opgeschort. De VU vroeg een commissie de verdenking van politieke beïnvloeding te onderzoeken. Die commissie, voorgezeten door de Leidse oud-rector Carel Stolker, concludeert nu dat aanwijzingen ontbreken dat medewerkers zich lieten  „kopen”. Wel lieten ze zich „kritiekloos” uit over China. Ook heeft de commissie ernstige bedenkingen bij de onderzoeksmethode en was de universiteit niet transparant genoeg over de financiering van het centrum, waar het bestuur mee had ingestemd. De VU erkent „onvoldoende alert” te zijn geweest. De onthulling heeft bijgedragen aan „versnelde bewustwording” rondom de eenzijdige financiering, aldus de universiteit. Academische samenwerking met China is wijdverbreid maar ligt gevoelig door het autoritaire toezicht van de Chinese staat op burgers en door de vervolging van de Oeigoerse minderheid. Tot voor kort was van terughoudendheid in het samenwerken met Chinese partners in Nederland „nauwelijks sprake”, aldus de commissie. De commissie stelt vast dat de medewerkers van het VU-centrum „oprecht” zijn in hun „missie” voor mensenrechten. Maar ze „schurken nauw aan” tegen uitspraken van de Chinese president Xi Jinping en maken zich zo kwetsbaar voor „politieke inkadering”. Een onderzoeker noemde berichten over de vervolging van Oeigoeren in China „geruchten” en schreef op LinkedIn: „Xinjiang is gewoon mooi: mooie mensen, adembenemende natuur en lekker eten. En geen dwangarbeid, geen genocide, of welke leugens dan ook waar de westerse media mee komen.” Ook heeft de commissie „ernstige bedenkingen” bij de onderzoeksmethode van het centrum, bekend als de ‘receptorbenadering’. Die legt de nadruk op het werken vanuit lokale culturele tradities en sociale instituties, in plaats van mensenrechten die van bovenaf worden ‘gedicteerd’. Volgens de commissie pakte de benadering „veelal problematisch” uit, werden methoden niet of nauwelijks  verantwoord en leidde het tot „cherry picking uit uiteenlopende culturele opvattingen en praktijken”. Studenten gaven wel aan het „interessant te vinden in aanraking te komen met ‘noordelijke’ en ‘zuidelijke’ perspectieven op mensenrechten”. Met het vingertje wijzen naar de Chinese overheid werkt daar niet Tom Zwart directeur China-centrum Universele mensenrechten zijn sinds hun formulering door de VN in 1948 breed omarmd, maar ook bekritiseerd omdat ze te zeer ‘westerse’ waarden zou vertolken. In publicaties van medewerkers van het VU-centrum is sprake van het „breken van het westerse monopolie” wat  mensenrechten betreft en van het werken aan een „zuidelijk mensenrechtenmodel”. Dat heeft ook in Nederland een politieke kant. Toenmalig minister van Buitenlandse Zaken Uri Rosenthal presenteerde de receptorbenadering in 2012 voor de VN-Mensenrechtenraad als een onderdeel van het Nederlandse beleid om mensenrechten te bevorderen zonder lokale omstandigheden geweld aan te doen. Amnesty International en andere organisaties waren er juist kritisch over, noteert de commissie-Stolker, evenals de Tweede Kamer. Een evaluatie in 2019 wees uit dat de benadering „geen aantoonbare meerwaarde” heeft en volgens het ministerie eerder bijdroeg aan „een discours dat tegen de mensenrechtenagenda in gaat”. Directeur Tom Zwart van het opgeheven centrum legt zich neer bij het besluit van de VU. Hij is „blij” met de vaststelling dat geen gekochte meningen zijn gevonden, zegt hij. Zwart  spreekt tegen dat het onderzoek ondeugdelijk zou zijn.  „Kennelijk willen ze dat we met ons vingertje gaan wijzen naar de Chinese overheid. Maar dat werkt daar niet.” Zwart onderstreept dat de financiering „een zaak is van de VU” en zegt voor een doorstart van het centrum elders geen Chinees geld te zullen vragen. Hij neemt afstand van de uitspraken van een medewerker over de Oeigoeren. „Natuurlijk is het waar dat die daar worden vervolgd. Die uitspraak spoorde niet met het beleid van het centrum.” ||https://www.nrc.nl//nieuws/2022/07/12/vu-centrum-te-onkritisch-over-china-maar-geen-medewerkers-gekocht-a4136297
2022-07-12||Drie dekens probeerden Mustapha M. uit de advocatuur te houden, tevergeefs||Vier Rolex-horloges. Telefoons. Ruim 46.000 euro  contant geld. In een huis in Breda doet de politie op 9 maart 2021 een bijzondere vondst bij de nu 37-jarige Mustapha M., advocaat-stagiair in Breda. De doorzoeking vindt plaats wegens een onderzoek naar grootschalige cocaïnehandel en witwassen. Een jaar na de  vondst, maart 2022, wordt de strafrechtadvocaat aangehouden. Het Openbaar Ministerie stuurt kort na de doorzoeking een bericht aan Lex Lensink, de deken van de Orde van Advocaten in Zeeland-West-Brabant: „Gedurende het onderzoek is duidelijk geworden dat verdachte gebruik heeft gemaakt van zogenaamde cryptotelefoons. Het is bekend dat deze toestellen binnen de criminele wereld veelvuldig gebruikt worden ter afscherming van communicatie.” Een maand voor de aanhouding, februari 2022, liep Mustapha M. nog in toga door de Bredase rechtbank. Hij stond een Tilburger bij die verdacht werd van het leveren en onderhouden van apparatuur voor drugslaboratoria van criminelen, verspreid over het hele land. Politie en OM zijn de laatste jaren actief bezig om criminele netwerken te ontmantelen, die ketels produceren en leveren. Uiteindelijk werd de cliënt van M. dit jaar veroordeeld tot drie jaar gevangenisstraf. Al jaren leven in de Bredase advocatenwereld grote twijfels over de integriteit van advocaat  M. Sinds 2013 proberen drie opeenvolgende dekens – die toezicht houden op de advocatuur – te voorkomen dat M. als advocaat aan de slag gaat, blijkt uit gesprekken. Toch duurde het tot april van dit jaar voordat Mustapha M. geschorst wordt als advocaat, nadat hij in het strafrechtelijk onderzoek naar grootschalige cocaïnehandel werd opgepakt. De jaren ervoor heeft hij gebruik kunnen maken van privileges die voor het uitvoeren van het advocatenvak essentieel zijn, zoals het verschoningsrecht en een niet af te luisteren telefoonlijn. Privileges die voor criminelen erg interessant kunnen zijn. Het is mei 2013 als toenmalig deken Emilie van Empel van de regio Zeeland-West-Brabant een beëdigingsverzoek voor zich krijgt. Mustapha M., dan 29 jaar oud, heeft drie maanden eerder zijn rechtenstudie afgerond. Als een advocaat actief wil worden in een bepaald arrondissement, moet hij of zij een verzoek indienen bij de lokale Orde van Advocaten. Van Empel, inmiddels met pensioen, verdiept zich in de achtergronden van M. Die is geboren in Breda en wordt in 2005 door de politierechter veroordeeld vanwege bezit van harddrugs, zich verzetten bij aanhouding en het beledigen van een ambtenaar in functie, blijkt uit het vonnis. Hij krijgt 180 uur werkstraf en moet een schadevergoeding van 250 euro betalen. Later wordt de Bredase advocaat Bart V. zijn raadsman, herinnert Van Empel zich. „Mustapha M. was zo onder de indruk van zijn advocaat, dat hij zelf de droom kreeg advocaat te worden. Hij besloot te gaan studeren en kreeg in 2009 tijdens zijn studie een baan bij Bart V. als juridisch medewerker.” Als M. in 2013 zijn studie heeft afgerond en vraagt om beëdigd te worden om als advocaat-stagiair aan de slag te gaan, vindt Van Empel dat te vroeg. Zijn strafrechtelijke veroordeling is te kort geleden, oordeelt zij. „We hebben daar toen over gesproken met de hele Raad [tien advocaten] van de Orde van Advocaten. We vonden het geen goed idee. Hij had toen wel een Verklaring Omtrent het Gedrag gekregen.” Mustapha M. krijgt als boodschap ‘doe je werk als juridisch medewerker en probeer het later nog eens’, zegt Van Empel. „Ik heb gezegd: laat maar zien wat je waard bent en kom over vijf jaar terug. En dat heeft-ie ook gedaan.” Het  kantoor waar M. dan werkt als juridisch medewerker heeft geen goede naam. Al jaren, vertellen advocaten aan NRC, gaan er geruchten over dubieuze praktijken van Bart V. Dat gaat van „afpakken” van klanten tot betrokkenheid bij drugshandel. Mustapha M. valt in die jaren als juridisch medewerker nauwelijks op. Bart V. laat weten dat Mustapha M. voor meerdere medewerkers van zijn kantoor heeft gewerkt, en zich altijd goed heeft ingezet. „De oorzaak dat hij nu in detentie zit, ligt niet bij mij of mijn kantoor.” In de zomer van 2017 ziet Bart V. in een Amsterdamse woonwijk een politieauto voor zich stoppen. Hij wordt gearresteerd. ‘Bredase advocaat opgepakt voor handel in wapens en drugs’ kopt Omroep Brabant. Eind 2018 veroordeelt de rechtbank hem tot drie jaar cel. Hij heeft pistolen en wiet geregeld voor een undercoveragent. Als advocaat heeft hij daarbij zijn bijzondere positie in het rechtssysteem misbruikt, zo oordeelt de rechtbank. En: door het handelen van de advocaat zou het vertrouwen in de advocatuur  zijn geschaad. Bart V. wordt als advocaat geschrapt van het tableau.  De deken die te maken krijgt met de zaak van Bart V. is Lex Lensink. Hij herinnert zich dat Mustapha M. ook een rol speelde in de praktijk van de advocaat. „Hij stond V. bij in rechtszaken als juridisch medewerker, zocht dingen uit. In alles zag ik toen: deze man is erg verweven met de wereld van zijn werkgever.” Het zou volgens Lensink voor M. moeilijk zijn niet in de voetsporen van zijn werkgever te treden, omdat M. bijna tien jaar Bart V. als voorbeeld heeft gehad. Het feit dat zijn werkgever is opgepakt voor drugs- en wapenhandel weerhoudt de dan 33-jarige Mustapha er niet van om in 2018 nog een keer een verzoek tot beëdiging in te dienen. Lensink herinnert zich van dit verzoek geen goed gevoel te hebben gekregen. „We dachten toen: dit is geen goed idee. Voor mij was het toen duidelijk: als deze persoon advocaat wordt, dan kunnen er integriteitsrisico’s gaan spelen.” Keihard bewijs daarvoor is er niet, erkent Lensink. „Noem het fingerspitzengefühl.” Ik zal doen wat nodig is om deze meneer uit de advocatuur te krijgen Taco van der Dussen deken in Zeeland-West-Brabant De orde Zeeland-West-Brabant weigert het verzoek tot beëdiging in behandeling te nemen, vanwege de vrees dat Mustapha M. inbreuk zal maken op voor advocaten geldende wetten en regels. M. stapt naar de hoogste tuchtrechter, het Hof van Discipline. Die oordeelt op 30 november 2018 dat de vrees van de orde niet gegrond is. Sterker nog: juist door zijn juridische arbeidsverleden is M. „een gewaarschuwd man”. Hij wordt vanaf februari 2019 ingeschreven op het tableau. De eerste drie jaar zal M. als advocaat-stagiair werken en opgeleid worden. Vrijwel meteen, vanaf september 2019, volgen meldingen bij de politie. M. zou, samen met drie anderen, onder wie zijn  broer Mohamed, actief zijn in de cocaïnehandel. Er volgt een onderzoek, dat in maart 2021 resulteert in de vondst van de Rolexen en telefoons. Deken Lex Lensink wordt door de hoofdofficier van Zeeland-West-Brabant per mail op de hoogte gehouden. Dan wordt ook duidelijk dat Mustapha M. eind 2020 in een auto zat die vlak bij de Duitse grens werd gecontroleerd door de politie. Agenten vonden een bedrag van 100.000 euro onder de kleren van de reisgenoot van M. Die verklaart dat M. er niets mee te maken heeft, maar de hoofdofficier meldt het toch aan de deken, want het geld was voor M. duidelijk te zien. Voor Lensink is de maat dan vol. Hij wil Mustapha M. voor onbepaalde tijd laten schorsen. „Ik dacht: tot hier en niet verder”, zegt Lensink, „want al die zaken zijn niet gebruikelijk voor een advocaat. Voor mij stonden alle seinen op rood.” Maar de Raad van Discipline oordeelt anders. Er is onvoldoende sprake van ernstige vermoedens van strafbaar handelen. Mustapha M. mag advocaat blijven, en staat in de maanden daarna diverse cliënten bij. Hij wint een zaak bij de Raad van State tegen de gemeente Tilburg, staat verdachten bij in uitleveringszaken en in een moordzaak. Het is een dilemma binnen het huidige toezicht, stellen de drie laatste dekens van de Orde in Zeeland-West-Brabant. Er kan pas worden ingegrepen als er écht harde bewijzen liggen uit bijvoorbeeld een strafrechtelijk onderzoek. Maar, zegt Emilie van Empel, „signalen zijn niet alleen concrete zaken die bovenkomen, maar ook eigen ervaringen en gevoel. Alleen kun je daar door de regelgeving soms te weinig mee doen.” Landelijk wordt de discussie over toezicht op de advocatuur ook gevoerd. Minister Franc Weerwind (Rechtsbescherming, D66) laat in een Tweede Kamerbrief weten dat het toezicht op de advocatuur landelijk geregeld moet worden. De aanhouding van  Youssef T., voormalig advocaat en neef van Ridouan Taghi, laat volgens de minister zien dat er een „reëel risico” is dat advocaten betrokken kunnen raken bij de georganiseerde criminaliteit. Het OM heeft hierin „een belangrijke verantwoordelijkheid” voor zover het opsporing en vervolging betreft, schrijft de minister. De Oost-Brabantse deken Jan Frederik Schnitzler, landelijk portefeuillehouder ondermijning, vindt dat de samenwerking tussen de dekens en het OM verbeterd kan worden. Dat is volgens hem de conclusie geweest na een evaluatie tussen het OM en de dekens, na de zaak van Youssef T. „Die lijntjes moeten korter worden, er moet vertrouwen zijn dat de informatie niet zomaar op straat belandt. We moeten ernaartoe dat het OM de dekens eerder informeert. Het probleem is nu vaak dat wij soms wel signalen krijgen, maar echte informatie vanuit het OM nodig hebben om in te kunnen grijpen.” Schnitzler zegt dat hij landelijk toezicht op de advocatuur steunt, maar dat de lokale dekens niet buitenspel moeten worden gezet. „Als je lokaal toezicht overboord gooit, ga je signalen over niet-integere advocaten missen. Dat is gevaarlijk.” In het geval van Mustapha M. bleek begin dit jaar hoe ernstig de verdenkingen zijn. Uit geanalyseerde gesprekken met cryptotelefoons die aan M. zijn toegeschreven door de politie blijkt hij veelvuldig contacten te onderhouden die gaan over handel in drugs. Hij zou drie telefoons in gebruik hebben gehad, waarmee afspraken worden gemaakt, foto’s van logo’s op blokken drugs worden doorgestuurd en adressen van chauffeurs worden doorgegeven. M. verschijnt zelf ook op afspraken, blijkt uit het rechercheonderzoek. Het is voldoende voor een schorsing van M. als advocaat, maar pas na zijn aanhouding. 15 augustus wordt een schrappingsverzoek behandeld door de Raad van Discipline. De rechtbank Rotterdam besliste vorige week op de inleidende zitting van de strafzaak dat M. in voorlopige hechtenis blijft. Volgens Taco van der Dussen, de huidige deken in Zeeland-West-Brabant, heeft hij via het OM inzage gekregen in het strafdossier, zodat hij bij de tuchtrechter details uit de zaak van M. kon inbrengen. Als het aan Van der Dussen ligt, komt er een einde aan de advocatencarrière van M. „Deze meneer heeft het hele imago van de advocatuur geschaad. Hij hoort er niet thuis. Ik zal doen wat nodig is om deze meneer uit de advocatuur te krijgen.” ||https://www.nrc.nl//nieuws/2022/07/12/de-advocaat-die-ook-actief-is-in-de-cocainehandel-a4136288
2022-07-12||Trump stuurde tweet met oproep tot massaal protest op 6 januari na &#8216;gekste bijeenkomst ooit&#8217;||Ook Witte Huis-jurist Pat Cipollone vond in december 2020 dat toenmalig president Donald Trump zijn verkiezingsnederlaag moest toegeven, omdat er geen enkel bewijs was voor fraude. Dat bleek dinsdag tijdens de zevende openbare hoorzitting van de commissie die de bestorming van het Capitool onderzoekt.  Bij de zitting was veel aandacht voor „de gekste bijeenkomst ooit” tijdens het presidentschap van Donald Trump, zoals commissielid Jamie Raskin dat verwoordde. Toen al lang duidelijk was dat Trump de verkiezingen had verloren, kwamen op de avond van 18 december 2020 enkelen van zijn getrouwen op bezoek in The Oval Office van het Witte Huis. Het waren mensen die zich absoluut niet wilden neerleggen bij Trumps nederlaag: juriste Sidney Powell, voormalig Nationaal Veiligheidsadviseur Michael Flynn en advocaat Rudy Giuliani. Zij bespraken strategieën om door te gaan met het aanvechten van de verkiezingsuitslag. „Geen van hen gaf de president goed advies en ik wist ook niet hoe ze binnen waren gekomen”, zei Cipollone daarover. Volgens verschillende getuigen ontaardde de discussie in veel geschreeuw, gescheld en zelfs bijna tot een vechtpartij. Cipollone zegt verbaal te zijn aangevallen toen hij hen vroeg om bewijs te tonen voor verkiezingsfraude. De volgende ochtend, bijna drie weken voor de daadwerkelijke Capitoolbestorming, stuurde Trump zijn beruchte tweet uit met de oproep tot massaal protest op 6 januari in Washington. Daarbij schreef de president: „Be there, will be wild!” Het was toen volgens de commissie ook binnen de officiële kring rond Trump al lang duidelijk was dat er geen bewijs was voor verkiezingsfraude. Witte Huis-jurist Cipollone zei op dinsdag getoonde videobeelden van zijn eerder opgenomen getuigenis dat hij net als toenmalig minister van Justitie William Barr al vanaf 1 december vond dat Trump zijn verkiezingsnederlaag zou moeten toegeven. Alle juridische pogingen de uitslag onderuit te halen, waren toen gestrand. „Op een gegeven moment moet je ophouden en je mond houden”, zei Cipollone. Volgens hem moet ook een president zich neerleggen bij uitspraken van rechtbanken.  Maar door de betreffende tweet uit te sturen, deed Trump precies het tegenovergestelde. Het werd door zijn aanhangers, en dan met name door leden van de extreem-rechtse vechtgroepen Proud Boys en Oath Keepers, gezien als aansporing tot gewelddadige actie, zo probeerde de commissie aan te tonen. Onmiddellijk na het plaatsen van de tweet verschenen reacties van prominente en minder prominente aanhangers van de president met teksten als „Ik ben klaar om te sterven voor mijn overtuigingen, zijn jullie dat ook, politie?”, „Klaar voor Burgeroorlog deel twee” en „Waarom vermoorden we niet gewoon elke Democraat?”. Ondanks dergelijke oproepen tot geweld en het feit dat ook de Proud Boys, de Oath Keepers en andere extremistische groeperingen daar duidelijk op zinspeelden, bleef Trump doorgaan met het oproepen tot grootschalig protest op 6 januari. De commissie vindt dat hij daarmee en met zijn toespraak op de ochtend van de Capitoolbestorming zelf duidelijk heeft aangezet tot al het geweld, waarbij vijf doden vielen.  Volgens het Republikeinse commissielid Liz Cheney draagt Trump daar de verantwoordelijkheid voor. „President Trump is een man van 76 jaar oud en geen beïnvloedbaar kind, hij is verantwoordelijk voor zijn eigen daden en zijn eigen keuzes”. De commissie zegt ook te hebben ontdekt dat Trump op 5 januari twee keer gesproken heeft met zijn voormalig adviseur Steve Bannon, die nog gaat getuigen. Bannon postte daarna een filmpje waarin hij zei dat „de hel zou gaan losbarsten” de volgende dag. Aan het eind van de hoorzitting dinsdag zei Liz Cheney dat Trump onlangs heeft geprobeerd een getuige te bellen die nog voor de commissie moet verschijnen. De getuige nam de telefoon volgens haar niet op, maar ze waarschuwde dat er geen sprake kan zijn van pogingen om getuigen te beïnvloeden en dat er melding van is gedaan bij het ministerie van Justitie.   
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/12/trump-stuurde-tweet-met-oproep-tot-massaal-protest-op-6-januari-na-gekste-bijeenkomst-ooit-a4136251
2022-07-12||Wordt de verguisde Duitse munitiemaker een paradepaardje?||Een hoop stennis toen in februari – een week voor Rusland Oekraïne binnenviel – bekend werd dat de Duitse stad Düsseldorf een sponsordeal met Rheinmetall had gesloten, ten behoeve van lokale sportclubs. Volgens de lokale SPD was door de deal met de wapenfabrikant, die in Düsseldorf zijn hoofdkantoor heeft, een „onacceptabele morele grens overschreden”.  Ook de lokale fractie van de Groenen vroeg de burgemeester de overeenkomst te ontbinden, want „wapenfabrikanten, die altijd weer met twijfelachtige zaken ter discussie staan, zouden geen partner van sportstad Düsseldorf moeten zijn”. Nipt overleefde de sponsordeal een stemming in de raad.  Met name de bommen die Rheinmetall aan Saoedi-Arabië leverde voor de oorlog in Jemen hadden de grootste Duitse wapenfabrikant een slechte naam bezorgd. Machinegeweren van Rheinmetall doken bovendien op in patrouilleboten van het leger in Myanmar. Buitenlandse investeerders krijgen geregeld oproepen van internationale ngo’s om hun geld bij de wapenproducent weg te halen.  En ook in Duitsland heeft de defensie-industrie geen best imago. Vanwege het oorlogsverleden liggen wapens gevoelig. Na de Duitse eenwording werd er juichend bezuinigd op defensie. In het regeerakkoord werd afgelopen december nog voor mondiale ontwapening gepleit.  Maar drie dagen na de Russische invasie in februari beleefde Duitsland een zogenoemde Zeitenwende, een keerpunt. Toen zegde bondskanselier Olaf Scholz (SPD) een injectie van 100 miljard euro in het Duitse leger toe, plus een structurele verhoging van het defensiebudget naar meer dan 2 procent van het bbp per jaar. Die werd in de Bondsdag ontvangen met een staande ovatie.  En amper een maand na de ophef in Düsseldorf verklaarde   Buitenlandminister Annalena Baerbock (Groenen) zich  voorstander van het leveren van zware wapens aan Oekraïne. Als klap op de vuurpijl beloofde Duitsland onlangs meer troepen en materieel beschikbaar te stellen aan de NAVO.  Door de Duitse herbewapening verandert de positie van Rheinmetall.  Tegelijk weerspiegelt het bedrijf de transitie die Duitsland sinds de oorlog in Oekraïne doormaakt. Het land went snel aan  zijn eigen wapengekletter, maar er is nog geen consensus over hoe het nieuwe militaire Duitsland eruit moet zien. Het is de vraag of Rheinmetall straks in één adem wordt genoemd met BASF, Siemens en Volkswagen als paradepaardje van de Duitse industrie. Financieel heeft Rheinmetall het tij ontegenzeggelijk mee. De wapen- en munitietak kreeg het afgelopen kwartaal vijf keer meer bestellingen binnen dan een jaar eerder. En het concern verwacht dit jaar tot 20 procent meer te verkopen dan vorig jaar. Rheinmetall denkt zeker een kwart van de eenmalige investering van 100 miljard in de Bundeswehr om te kunnen zetten in materieel. De waarde van het aandeel verdubbelde sinds de Russische invasie. Oorlogstijd betekent uitdijen. Rheinmetall, in 1899 gesticht  als munitiefabriek voor het Duitse leger, groeide tijdens de Eerste Wereldoorlog van 8.000 naar 48.000 medewerkers. Momenteel telt het bedrijf 24.000 werknemers op 133 locaties wereldwijd. Het zoekt nu  duizenden nieuwe krachten.  En het ging voor de oorlog in Oekraïne, zelfs tijdens de coronapandemie, al niet slecht met het concern. Met een omzet van 5,7 miljard euro was 2021 al een recordjaar voor Rheinmetall.  Dat was overigens niet alleen te danken aan wapenverkopen. Rheinmetall is ook autotoeleverancier en staat als zodanig bekend om zijn duurzame innovaties. Zo maakt het onderdelen voor auto’s die rijden op waterstof, elektriciteit of zonnecellen. Deze tak is verantwoordelijk voor een derde van de omzet.  Het bedrijf produceert ook steeds meer sensoren en radars voor hybride oorlogsvoering, maar bommen en granaten voeren nog altijd de boventoon. Internationaal  staat  Rheinmetall vooral  bekend om zijn gepantserde voertuigen, zoals de Boxer, die ook wordt gebruikt door  de Nederlandse landmacht.  Pantserwagens van de typen Marder en Lynx  rijden onder meer rond in Australië, Chili, Indonesië en Qatar.  Vorige maand presenteerde Rheinmetall op de wapenbeurs in Parijs zijn nieuwe Panther-tank: bewapend met „ongeëvenaarde” vuurkracht en „voorbestemd om het verschil te maken op de slagvelden van de toekomst”. Critici schamperden dat de nieuw Panther weinig meer is dan een nieuw kanon op het oude Leopard-onderstel van de grote Duitse concurrent én samenwerkingspartner Krauss-Maffei Wegmann (KMW).  Panther is overigens een pikante naam, want in de Tweede Wereldoorlog vocht nazi-Duitsland met Panthers tegen onder meer de Sovjet-Unie. Het toekennen van roofdiernamen aan oorlogsvoertuigen is een Duitse traditie sinds 1942. De nieuwe Panther zat natuurlijk al langer in de pijpleiding, maar lijkt toch ontworpen voor de huidige, conventionele oorlog tegen Rusland in Oekraïne. Tanks, gezichtsbepalend in de Eerste en Tweede Wereldoorlog, zijn weer helemaal in trek. Hoe de tank van de toekomst eruit gaat zien, en wie die gaat maken, is  nog niet duidelijk. Maar Rheinmetall is in de race.   Duitsland heeft – zeker vergeleken met Nederland, waar nagenoeg alle fabrikanten zijn opgekocht of gefuseerd – nog een stevige eigen wapenindustrie. Behalve de oude munitiemaker Rheinmetall huisvest Duitsland ook  KMW (vooral tanks en pantserwagens), ThyssenKrupp (met name marinematerieel) en Hensoldt (radars, sensoren, camera’s). Wat gepantserde voertuigen betreft is Duitsland hofleverancier in Europa.  De decennialange verwaarlozing van het Duitse leger heeft wel zijn tol geëist. Duitsland is de vijfde wapenexporteur ter wereld en moet op de internationale markt de VS, Rusland, Frankrijk en China boven zich dulden. De afstand daarmee is met één forse plus een structurele Duitse investering in militair materieel niet zomaar in te lopen. Duitsland zegt zijn eigen wapenindustrie te willen versterken, maar shopt ook buiten de deur. Wapens zijn behalve militaire ook diplomatieke middelen, en Duitsland houdt graag iedereen te vriend. Het kocht de laatste maanden 35 F-35’s van Lockheed Martin en zestig Chinook-transporthelikopters van Boeing, en wil ook een Israëlisch raketafweersysteem.  Bovendien wil de Duitse regering nauwere internationale militaire samenwerking. Er rijden in Europa bijvoorbeeld elf verschillende typen tanks. Fabrikanten zouden elkaar moeten aanvullen in plaats van beconcurreren, hoor je nu uit  alle Europese hoofdsteden. In de praktijk lopen samenwerkingen echter stroef.  Zo werkten Frankrijk en Duitsland eerst samen aan een  nieuwe tank, maar trok Rheinmetall zich onlangs uit het consortium met de Franse fabrikant Nexter terug. Het presenteren van de eigen Panther-tank op de beurs in Parijs werd daar opgevat als een provocatie. In Duitsland heet het dat Nexter de regie over het gemeenschappelijke project naar zich toe getrokken had, terwijl die door de regeringen in Parijs en Berlijn aan Rheinmetall was beloofd. De Fransen zijn ook bitter omdat Duitsland nu  Amerikaanse F-35’s aanschaft, in plaats van te wachten op de gevechtsvliegtuigen die beide landen momenteel samen met Spanje ontwikkelen. En Frankrijk was al niet blij met de strenge Duitse exportregels, die Berlijn  verder wil aanscherpen.  Daar zijn Duitse fabrikanten overigens ook ontstemd over. „Bedrijven in deze huidige dramatische situatie met een uitgebreid wetgevingsproces te belasten lijkt ronduit absurd”, aldus de industriële koepel BDI. Een boze brief naar minister van Economische Zaken Robert Habeck (Groenen), waarin werd geëist dat het wetsvoorstel onmiddellijk werd ingetrokken, wekte onlangs wrevel in Berlijn, meldde zakenkrant Handelsblatt. Met name de „kazernetoon” zou verkeerd zijn gevallen.  De Duitse regering en Rheinmetall botsten al eerder. In 2019 klaagde Rheinmetall de regering met succes aan wegens gederfde inkomsten na een wapenexportembargo voor Saoedi-Arabië naar aanleiding van de moord op journalist Jamal Khashoggi. En ook de openlijke onmin tussen Rheinmetall en Berlijn over wapenleveranties aan Oekraïne getuigt van spanning op de lijn.  Na zijn strijdlustige pleidooi in de Bondsdag eind februari zakte Scholz’ dadendrang in als een pudding. Ja, er gingen antitankwapens naar het Oekraïense front, maar geen zware wapens, ondanks dwingende verzoeken uit Kiev en fikse kritiek in eigen land, onder meer van coalitiepartners FDP en Groenen. Het duurde twee maanden tot Scholz de eerste toezeggingen voor zware wapens deed, en tot op heden kon Duitsland alleen nog maar een aantal houwitsers leveren. Rheinmetall daarentegen was er als de kippen bij. Nog geen etmaal na Scholz’ rede in de Bondsdag deelde Rheinmetall een lijst met   snel leverbare militaire goederen – zoals munitie en luchtafweer – ter waarde van 42 miljard euro. Voor Oekraïne wilde het onder meer honderd oude Marder-pantserwagens  leveren (voor ongeveer 1 miljoen euro per stuk) en begon die alvast – in afwachting van Scholz – „op eigen risico” te moderniseren.  Rheinmetall vroeg ook alvast een exportvergunning aan, zo lekte in april uit via de krant Welt am Sonntag – mogelijk om Scholz onder druk te zetten om snel een beslissing te nemen. Vorige maand meldde Rheinmetall in de populaire krant Bild am Sonntag dat de eerste Marders  klaar staan voor export. Maar een exportvergunning laat nog steeds op zich wachten. En kanselier Scholz reageert steeds korzeliger op vragen van de Duitse pers over ‘het aanbod’ van Rheinmetall.  Buiten de kranten om zal Rheinmetall ook druk zetten op Scholz. Het heeft, evenals andere grote  wapenfabrikanten, een kantoor aan de Pariser Platz, vlakbij  de Bondsdag. Volgens het lobbyregister gaf Rheinmetall vorig jaar meer dan 1,2 miljoen euro uit aan lobbyen bij Duitse politici.  Daarnaast zijn er informele contacten, bijvoorbeeld via Gesellschaften, clubs waar zowel wapenbonzen als politici lid van zijn. En via mensen als Dirk Niebel, van 2009 tot 2013 minister van Economische Samenwerking en Ontwikkeling (FDP), en sinds 2015 lobbyist voor Rheinmetall. De baas van de wapenfabrikant, Armin Papperger, boekt regelmatig een discreet zitje achter in  het fameuze hotel Adlon, ook aan Pariser Platz, voor zijn politieke en diplomatieke gasten.  Ook het publiek wil Papperger graag gunstig stemmen. Zo benadrukt hij in interviews dat Rheinmetall in 2035 CO2-neutraal zal zijn en  dat het zijn pantservoertuigen hybride gaat maken (op elektriciteit tijdens vrede, op diesel in oorlogstijd). De situatie in Oekraïne noemt hij „een catastrofe”. En iedereen wil nu ook horen wat hij te zeggen heeft. De pr-afdeling van Rheinmetall kan alle verzoeken de laatste maanden niet bijbenen.  Ik krijg nu brieven waarin mensen ons bedanken. Dat was vroeger wel anders Armin Papperger bestuursvoorzitter Rheinmetall Pappenbergers boodschap komt aan, vertelde hij aan Handelsblatt. De wapenindustrie stond „in het verleden niet in een goed daglicht. Dat beeld is veranderd. Ik krijg nu van mensen brieven toegestuurd waarin ze ons bedanken voor ons werk. Vroeger kreeg ik heel andere brieven.”  Norbert Czerwinski, die zich namens de Groenen-fractie in Düsseldorf uitsprak tegen een sponsordeal met Rheinmetall, beleefde persoonlijk geen keerpunt eind februari, vertelt hij door de telefoon. „Ik was altijd al tegen het leveren van wapens om aan te vallen en voor het leveren van wapens ter verdediging.”  Oekraïne moet dus wapens krijgen, zegt Czerwinski, „maar dat is niet leuk. Sponsoring wil je van een leuk bedrijf. Dat is Rheinmetall niet.”  Het „stoort” hem dat de wapenfabrikant nu kan zeggen: Rheinmetall sponsort sportstad Düsseldorf. „Ze betalen  voor een beter imago.” Maar Czerwinski gelooft niet dat het werkt. Rheinmetalls bekendheid is wel veranderd door de oorlog in Oekraïne, denkt hij „Opeens kent elke Duitser dit bedrijf. Maar dat is niet per se positief. Die lijst met leverbare wapens die Rheinmetall direct na de Russische invasie publiceerde, dat vonden veel Duitsers obsceen.”  
Marder 
 De Marder is een  infanteriegevechtsvoertuig, dat troepen kan verplaatsen en  kan deelnemen aan een gevecht. De eerste variant werd in 1971 door het Duitse leger in gebruik genomen. De Bundeswehr heeft telt er nu  343.  De Marder is ook  verkocht aan   Argentinië, Chili en Indonesië.  Rheinmetall heeft honderd oude Marders gemoderniseerd en klaargezet voor export naar Oekraïne, maar heeft vooralsnog geen exportvergunning gekregen.   
 Eind vorige eeuw wilden Duitsland, het Verenigd Koninkrijk en   Frankrijk een gezamenlijk pantserwielvoertuig  ontwikkelen. Uiteindelijk werd de Boxer een product van Duitse en Nederlandse samenwerking. De Boxer heeft een onderstel met acht wielen, allemaal permanent aangedreven (8×8), waarop verschillende opbouwen kunnen worden geplaatst. Er zijn al zo’n 1.500 voertuigen in twintig verschillende uitvoeringen besteld door Australië en vier NAVO-landen: Duitsland, Nederland, Litouwen en het Verenigd Koninkrijk. De Koninklijke Landmacht kocht sinds 2008 zo’n   200 Boxers. De Boxer wordt geproduceerd door Rheinmetall en Krauss-Maffei Wegmann (KMW) samen.  
 Vorige maand presenteerde Rheinmetall zijn eerste eigen gevechtstank, de Panther. Het onderstel is wel gebaseerd op de Leopard 2 – de standaard tank van het Duitse leger – van KMW. De geschutskoepel zou wel geheel nieuw zijn en met een kanon van 130 mm „dodelijker” dan de concurrent (120 mm). De driepersoons Panther wordt nog door Rheinmetall getest. ||https://www.nrc.nl//nieuws/2022/07/12/wordt-de-verguisde-duitse-munitiemaker-een-paradepaardje-a4136238
2022-07-12||Hier kun je zien wat stikstof doet. Over het Diemerbos, een nachtmerrie voor ecologen||Niet alleen Europees beschermde natuurgebieden lijden onder luchtvervuiling. Ook het recreatieve Diemerbos bij Amsterdam is bedekt met een deken van onzichtbare stikstof. Waar de stikstof precies vandaan komt, is niet helemaal duidelijk. De uitstoot van ammoniak door boerenbedrijven zal ertoe bijgedragen hebben, maar zeker ook het verkeer in de hoofdstad, de snelwegen eromheen, de industrie in het havengebied. Want het Diemerbos is een ‘groene long’ te midden van stedelijke nijverheid, veel agrarische bedrijven zijn er in de omgeving niet. De effecten zijn ingrijpend, laat ecoloog Arnout-Jan Rossenaar van Staatsbosbeheer zien tijdens een wandeling. Stikstof mag dan onzichtbaar zijn, de gevolgen zijn dat niet. Manshoge brandnetels staan langs de wandelpaden, net als drie meter hoge en langgerekte stekelige braamstruwelen. „In een normaal bos staan ook brandnetels, maar die halen geen twee meter. Het heeft met voeding te maken. Popeye werd sterk doordat hij zo veel spinazie at. Deze brandnetels hebben spinazie gekregen: stikstof.” Zomaar struinen door het in de jaren negentig aangelegde bos is er niet meer bij, of je moet kleding dragen die het volledige lichaam bedekt. Zonder deze maatregelen haal je de overkant van een stukje bos alleen met ontelbare prikken, snij- en schaafwonden. Het Diemerbos is geen Natura 2000-gebied, maar behoort tot het zogenoemde Natuurnetwerk Nederland, dat Nederlandse natuurgebieden met elkaar moet verbinden. Het loofbos met zwarte els, wilg, iep, es, eik, beuk en berk is echter langzamerhand een nachtmerrie voor ecologen aan het worden. Van de vijftig soorten planten en struiken die in een bos als dit zouden kunnen groeien, zijn er in de laatste vijftien jaar nog maar vijf tot tien over, zegt Rossenaar. Het zijn soorten die het surplus aan de voedingsstof stikstof aankunnen, doorgroeien en het licht wegvangen voor andere, meer kwetsbare bossoorten: bosandoorn, geel nagelkruid, grote keverorchis, dagkoekoeksbloem. „Dat zijn soorten die hier nu ontbreken.” Rossenaar wijst nog twee andere soorten aan die gedijen in overdaad: kleefkruid, dat op je kleren blijft plakken, en haagwinde, een plant die zich om andere planten heen slingert. „De lijst met soorten is kort. De biodiversiteit is beperkt.” Rossenaar wijst naar een plant die zich ook tussen de brandnetels en braamstruiken heeft kunnen nestelen: de reuzenbalsemien, een exoot. „Die vindt stikstof ook leuk.” En nog iets: het bos kan zich door woekerplanten niet meer op natuurlijke wijze verjongen. „Voor een klein jong boompje is het ingewikkeld geworden om een grote boom te worden. Ga maar eens groeien, met al die brandnetels en bramen om je heen.” In de discussie over de stikstofmaatregelen van het kabinet hoor je geregeld het argument dat we ons niet zo druk moeten maken om de schade aan de natuur, aangezien de natuur veel sterker is dan mensen denken, en wij eenvoudigweg ook kunnen wennen aan dat sommige soorten nu eenmaal overwinningen boeken ten koste van andere soorten. Fout, zegt Rossenaar. „Je kunt wel vinden dat je met een beperkt aantal soorten genoegen moet nemen. Maar dat is net zoiets als zeggen: het is oké om elke dag alleen nog maar hamburger te eten. Het betekent een enorme verschraling.” Daar komt nog iets bij: hoe schraler de flora, hoe minder insecten er kunnen leven. Rossenaar: „Wat ik heel eng vond, is dat er al enkele plaatsen op de wereld zijn waar geen insecten meer zijn. In China is ergens een plaats waar de bestuiving van de peren niet meer wordt verricht door insecten, maar door mensen met een kwastje. Als we zo doorgaan, dragen de planten straks geen vruchten meer. De tomaat gaat weg. De komkommer. De aubergine. Dan hebben we ons in de voet geschoten. Dan worden groenten onbetaalbaar.” Kortom, wie redeneert alsof er eigenlijk geen stikstofprobleem bestaat en zegt dat het alleen een door ‘Brussel’ verzonnen papieren probleem is, redeneert volgens de ecoloog als iemand die de zwaartekracht ontkent. „Als er ergens een rood alarmlampje brandt, kun je je ogen sluiten, maar daar verandert de kleur van dat lampje niet door.” Rossenaar stapt een  vlindercorridor in, een met gras begroeid slingerend licht pad dat vlinders moet trekken. „Het gonst hier soms van de vlinders.” Vanmiddag valt de opkomst wat tegen, hoewel Rossenaar gelukkig nog wel een gehakkelde aurelia weet te spotten. Het is verleidelijk maatregelen voor te stellen die een einde aan de verstikking van het bos zouden kunnen maken. Rossenaar heeft wel een paar suggesties, zoals een mondiale omschakeling naar kringlooplandbouw. Maar wat kun je als beheerder van natuur nog doen om de effecten van het teveel aan stikstof te beperken? „In bossen weinig”, zegt Rossenaar. Maar op andere plaatsen wel. Zo slaan Staatsbosbeheer en andere natuurorganisaties zowat elke tien jaar aan het plaggen in heidevelden, teneinde de bodem minder ‘rijk’ te maken en daarmee kwetsbare plantjes die het op schrale gronden goed doen een kans te geven. „Als je ziet hoeveel stikstof er nu valt, zou je eigenlijk elke drie jaar willen plaggen”, zegt Rossenaar. Maar dat werkt niet. „Drie jaar is te kort voor de heide om zich opnieuw te ontwikkelen. Dan hou je geen heide meer over.” Kortom: „We zitten aan de grens van wat je nog tegen stikstof kunt doen.” Het gaat gemiddeld genomen redelijk goed met de bossen in Nederland, bleek maandag uit de vijfjaarlijkse bosinventarisatie van Wageningen University & Research. De hoeveelheid bos neemt niet meer drastisch af en de bossen zijn wat gemengder geworden. Dat betekent niet dat  bossen onbedreigd zijn. Met name de overdaad aan stikstof tast de kwaliteit aan. Veel eiken leggen het loodje doordat de bodem uitgeput raakt. De wildgroei aan stikstofminnende soorten als brandnetel en braam verhindert de natuurlijke verjonging. „Dat het gemiddeld genomen goed gaat met de bossen in Nederland, betekent niet dat het overal goed gaat. De effecten van stikstof zijn een sluipend proces dat vooral planten in bossen aantast”, zegt Mart-Jan Schelhaas, bosbouwdeskundige van de Wageningen University & Research en eerste auteur van het bosrapport. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/12/hier-kun-je-zien-wat-stikstof-doet-over-het-diemerbos-een-nachtmerrie-voor-ecologen-a4136294
2022-07-12||Verbod op e-sigaret met zoete smaakjes? ‘Dan gaan we wel naar de dealer’|| „Ik vape niet”, zegt de blonde Wouter, die met zijn twee vrienden Dirk en Christiaan over straat slentert in Amsterdam-Zuid, desgevraagd. „Wij wel”, zeggen Dirk en Christiaan. Hun lievelingssmaken? Ze noemen een trits aan zoetigheden op: bosbes, double apple, apple  peach. Wouter: „Of strawberry ice cream.” Wouter vapet toch niet? „Nou, ik dacht: misschien bent u wel van de politie, of zo.” De drie jongens van een jaar of zestien begonnen alle drie „ongeveer een jaartje terug” met ‘vapen’ of ‘dampen’, zoals het roken van een e-sigaret wordt genoemd. Wouter is inmiddels gestopt. „Een vape met 1.500 puffs [hijsjes] kost een tientje. Veel te duur.” Zijn eerste vape kreeg hij van zijn oudere zus. „Gratis. Cotton candy ice was dat.” De jongens willen niet met hun achternaam in de krant – niet alle ouders weten van hun rookgedrag. E-sigaretten zijn minder schadelijk dan gewone sigaretten, en worden vaak gepresenteerd als alternatief voor de traditionele sigaret. Verstokte rokers kunnen erop overstappen als het niet lukt helemaal te stoppen. Maar ook een andere groep maakt veelvuldig gebruik van de e-sigaret: door de zoete smaakjes en vrolijke kleuren van de apparaten zijn ze aantrekkelijk voor jongeren. Ook de elektronische sigaretten zijn slecht voor de gezondheid en bevatten vaak nicotine. Verkoop van e-sigaretten aan jongeren onder de achttien is verboden. In 2019 bleek uit onderzoek van het Trimbos-instituut dat bijna een derde van de scholieren tussen 12 en 16 jaar weleens een e-sigaret gebruikte. Voor mbo- en hbo-studenten tussen de 16 en 18 jaar was dat 44 procent. Sindsdien is volgens Esther Croes van Trimbos een trend waarneembaar waarbij gebruik van de e-sigaret onder jongeren normaal lijkt te worden. Op een basisschool in het Brabantse Helmond  hadden  kinderen uit groep 7 onlangs e-sigaretten bij zich. Volgens Croes kan de e-sigaret voor kinderen dienen als een opstapje naar de gewone sigaret. „Jongeren die de e-sigaret al eens hebben geprobeerd, beginnen vaker met roken, blijkt uit onderzoek. Dat zou nog aan hun persoonlijkheid kunnen liggen – scholieren die beginnen met dampen zullen misschien sowieso eerder experimenteren en dus eerder gaan roken – maar ander onderzoek liet zien dat ook kinderen zonder die aanleg voor experimenteren vaker gaan roken als ze eenmaal met de e-sigaret zijn begonnen.” Het is geen hard bewijs, zegt Croes, maar wel een „sterke aanwijzing”.  Zo begon het ook bij Christiaan uit Amsterdam-Zuid: „Eerst ging ik vapen, nu rook ik ook sigaretten. Tabak vind ik lekkerder, dus als ik genoeg geld heb, haal ik dat.” Wouter dampte juist alleen vanwege de smaakjes. „Zonder smaakjes had ik het niet gehoeven.” Op school mag vapen niet, toch doen de jongens het weleens. Dirk: „Op de wc of tijdens een film.”  Naar aanleiding van de bevindingen van Trimbos besloot het kabinet de zoete smaakjes te verbieden en alleen nog tabaksmaken toe te staan, om de aantrekkingskracht op kinderen te verminderen. Ook wordt online verkoop verboden, omdat de leeftijdsgrens op het internet makkelijk omzeild kan worden. Aanvankelijk stond het smaakverbod voor  1 juli gepland, maar omdat een aantal stoffen op de toegestane lijst nog gecontroleerd moest worden, werd dat uitgesteld tot 1 januari 2023. Vanaf dat moment mogen verkopers nog een jaar lang de voorraad opmaken. Door de tabaksmaak wel toe te staan, blijft de e-sigaret een alternatief voor rokers die willen stoppen, is de redenatie achter het verbod. E-sigaretfabrikant UEG Holland denkt dat het smaakjesverbod juist voor die mensen „desastreus” is, zegt een woordvoerder. „70 procent van onze verkoop bestaat uit de smaakjes – volwassenen gebruiken die dus ook. Die worden met zo’n verbod teruggeduwd naar de tabaksmaak, wat de stap naar een echte sigaret kleiner maakt. Zij willen juist die associatie niet meer.” Daar is ook Radjen Chotoe van de E-sigaretcorner in Vlaardingen bang voor. „Ik krijg nu al belletjes van klanten in de stress. Het is voor sommige mensen de enige manier om geen tabak meer te roken. Ik zeg dat niet als verkooptechniek, hè, ik ben zelf ook zo gestopt. Had ik het vroeger maar gehad, dan had ik al die jaren die sigaretten niet gerookt.” Volgens Croes van Trimbos  lukt het slechts een „beperkt groepje mensen”  te stoppen met roken door te beginnen met dampen. „Wij zien dat de meeste mensen ernaast blijven roken – daar haal je geen gezondheidswinst uit.” Volgens haar gaat „een vijftiger die van de sigaretten af wil echt niet aan de e-sigaret met bubblegumsmaak”.  Dat ex-rokers vanwege de tabaksmaak misschien eerder geneigd zijn weer op de sigaret over te stappen, weegt volgens een woordvoerder van het ministerie van Volksgezondheid, Wetenschap en Sport (VWS) niet op tegen de winst die het kabinet verwacht te behalen bij jongeren. „Bovendien is het ook een slecht idee om structureel een e-sigaret te roken. Wij willen het niet presenteren als alternatief voor de lange termijn. We gunnen het de ex-roker van harte om helemáál te stoppen, ook met de e-sigaret. Daar zijn stopprogramma’s voor.”  Ook Robin Meeuwis van NLDamp in Breda ziet in zijn winkel veel ex-rokers, „voor wie andere stopmethodes niet werken. Maar we zien de laatste tijd ook veel jeugd, en dat is problematisch.” Nieuwe, jonge klanten (boven de achttien, „minderjarigen komen het vaak genoeg proberen, maar die sturen we meteen weg”)  krijgen bij hem aan de toonbank als eerste de vraag hoeveel zij roken. Als het antwoord is dat ze nog helemaal niet roken, adviseren ze de klant ook niet aan de e-sigaret te beginnen. „We zijn er niet om nieuwe nicotinegebruikers te creëren.” Maar, zegt Meeuwis, „jongeren komen er toch wel aan, ook als het illegaal is. Online kunnen ze het uit China bestellen, dat zal alleen maar meer gebeuren. Een smaakjesverbod kan de illegale markt vergroten, zo raken we de controle op de kwaliteit kwijt.”  De vrees voor illegale  handel is voor het kabinet geen reden om  dan maar af te zien van een smaakjesverbod, zegt de woordvoerder van VWS. „Wij geloven in heldere normstelling. We willen de boodschap afgeven dat een e-sigaret niet oké is, tenzij je hem gebruikt om van de normale sigaret af te komen. Er zullen heus manieren zijn om er toch aan te komen, daarvan kunnen we alleen maar zeggen: gebruik je gezond verstand en doe het alsjeblieft niet.” UEG Holland verdient aan de smaakjes, wat „vanzelfsprekend” meespeelt in het standpunt over een smaakjesverbod, zegt de woordvoerder. „Wij kunnen het grootste deel van ons assortiment straks schrappen. We zullen het moeten hebben van verkoop aan het buitenland. Maar de hoofdmoot is voor ons de volksgezondheid: wij denken dat de vape daaraan bijdraagt.” Ook Radjen Chotoe van E-sigaretcorner vreest voor zijn winkel zodra de smaakjes op zijn. „Ik krijg er hoofdpijn van. Ik denk niet dat ik het red met alleen tabaksmaak.” Wat hij gaat doen zodra het smaakverbod ingaat, weet hij nog niet. „Misschien ga ik wel weer aardappelen verkopen, vroeger was ik groenteman.”  En de tieners uit Amsterdam-Zuid? „Als het niet meer in de winkel kan, halen we het wel bij de dealer.” De dealer? Ja, die bestaat. „Je stuurt gewoon een appje en spreekt ergens af op straat.” miljoen euro is de geschatte jaarlijkse omzet uit e-sigaretten in Nederland, volgens branchevereniging Esigbond procent van de verkoop bestaat volgens de branche uit zoete smaakjes, de overige 30 procent uit tabaksmaak procent van de omzet in de gemiddelde tabakswinkel kwam vorig jaar volgens NSO Retail uit e-sigaretten en toebehoren  procent van de bevolking van achttien jaar of ouder rookte in 2020 regelmatig een elektronische sigaret||https://www.nrc.nl//nieuws/2022/07/12/verbod-op-e-sigaret-met-zoete-smaakjes-dan-gaan-we-wel-naar-de-dealer-a4136286
2022-07-12||Zorgen in de baksteenfabriek: zonder gas kunnen de ovens niet loeien||Het gaatje waardoor je de oven in kunt kijken bij steenfabriek De Zandberg in het Gelderse Gendt is klein. Maar het is groot genoeg om de hel erachter te zien. Achter het raampje spuwen tientallen gasbranders vuur. Vijf dagen lang worden bakstenen van klei uit Nederlandse rivieren hieraan onderworpen, met honderdduizenden tegelijk. Ze lichten oranje op, in een temperatuur die de 1.000 graden Celsius overschrijdt. Bij het uiteinde van de oven ligt een partij opgestapeld klaar, gereed om naar de bouwplaats te gaan. Rodruza, eigenaar van de fabriek, leverde onder meer bakstenen voor het Holocaust Namenmonument in Amsterdam en de hoogste woontoren van Enschede.   Directeur Ivo Würzner, in een pak dat tijdens de rondleiding al wat stofvlekken heeft opgelopen, pakt een gelige steen op: „Hier zijn de uiteinden wat groener.” Dat effect wordt bereikt door nog eens extra gas op de stenen los te laten. „Dat onttrekt meer zuurstof aan de steen.” Door de hoge gasprijs – die afgelopen week steeg tot nieuwe records – is het duurder dan ooit om de ovens te laten branden. Als het moet, wanneer de prijs bijvoorbeeld blijvend hoog blijft, kan er misschien een van de twee tijdelijk uit worden gezet. Hoewel je dat als steenbakker écht wil vermijden. „De oven kan  gaan krimpen bij het afkoelen, omdat hij altijd heel heet is en zelden uit gaat”, legt Würzner uit. Steenfabriek De Zandberg, onderdeel van familiebedrijf Rodruza (tachtig werknemers, twee steenfabrieken, omzet enkele tientallen  miljoenen euro’s), is een opmerkelijk bedrijf. Het is een relatief grote gasverbruiker – maar het bedrijf is klein. Het is geen enorm complex, zoals de fabrieken van kunstmestproducent Yara of papierfabriek Smurfit Kappa Parenco. Er werken maar dertig mensen. Toch gaan er jaarlijks miljoenen kubieke meters gas doorheen – het equivalent van het verbruik van duizenden huishoudens.  Hoe beleeft een klein bedrijf de huidige gascrisis? In het hoofdgebouw van de fabriek in Gendt  opent Würzner zijn laptop. Hij tovert een grafiek tevoorschijn van de gasprijs van de afgelopen maanden. Het is een bekend beeld: pieken en dalen, maar over het algemeen op een véél hoger niveau dan een jaar geleden. Nu ligt de prijs op ongeveer 1,50 euro per kubieke meter, een jaar geleden was dat 30 cent. Terugkijkend zou je natuurlijk toen graag zoveel mogelijk langetermijncontracten hebben afgesloten, zegt Würzner. De praktijk bij Rodruza is dat een deel van het benodigde gas op bepaalde  momenten wordt ingekocht tegen dan ‘vastgeklikte’ prijzen – dan heb je ook al vroeg redelijke zekerheid. Maar  eind 2021 ging de fabriek niet uit van een langdurig hoge prijs. „Je hoorde: dit is tijdelijk, straks zijn de gasvoorraden weer aangevuld.” Daarna volgde de Oekraïne-oorlog, en liep alles op de gasmarkt weer anders. Blijven de prijzen zo hoog, dan wordt het volgens Würzner straks lastig. Het bedrijfsresultaat van Rodruza bedraagt bij een ‘normale’ gasprijs doorgaans enkele miljoenen. Over hoe het nú gaat, en tegen welke prijzen is ingekocht, wil Würzner niet te veel kwijt. Geen enkele steenfabriek doet dat volgens hem, want op die informatie gaat de concurrent zijn prijzen baseren. „Maar het gaat  nog. We produceren en draaien  gewoon.”    Rodruza, dat ongeveer 100 miljoen stenen per jaar maakt, heeft in mei en rond de jaarwisseling zijn prijzen met zo’n 7 procent verhoogd.  De directeur houdt er rekening mee dat de gasprijs vanaf volgend jaar misschien wat terugloopt. Die ontwikkeling valt nu al enigszins te voorspellen, gezien de prijzen die nu worden vastgeklikt voor levering straks. Maar zeker weten doe je het niet. Daarom blijft het spannend, en ingewikkeld, te bepalen hoeveel je als bedrijf op welk moment wilt inkopen tegen een vaste prijs. „Niemand heeft daar enig idee over.”  Dus waar baseer je je dan op? „Tsja, op de informatie die je wel hebt. En eigenlijk ook een beetje op gevoel.” Een hoge gasprijs is één, maar wat als er opeens helemaal geen gas meer is? Van het ministerie van Economische Zaken en Klimaat kreeg Rodruza, net als andere grote gasverbruikers, een paar maanden geleden de vraag hoe flexibel het bedrijf is als er plots helemaal geen gas meer geleverd wordt.  Dat ze nu in Duitsland steeds vaker praten over uitschakelen van bedrijven bij energietekorten, maakt het extra spannend voor Rodruza. „Aan de andere kant is de afhankelijkheid van Russisch gas in Duitsland wel veel groter.”   Biedt deze crisis niet een uitgelezen kans om helemaal van het gas af te gaan? Würzner begrijpt die vraag. Maar hij weerspreekt de suggestie dat de huidige problemen ervoor zorgen dat hij sneller vergroent. „We zijn het aan het onderzoeken, maar het is  een kwestie van jaren.” Met andere steenfabrieken deed hij al onderzoek naar ‘ultradiepe geothermie’ (oftewel aardwarmte) – dat had 10 tot 15 procent kans van slagen, vertelden ingehuurde ingenieurs hem. De ovens elektrificeren ziet hij niet zo snel gebeuren, gezien de vereiste hoge temperaturen. Net als elders in industrieel Nederland is ook in de gemeente Lingewaard de hoop gevestigd op waterstof. De ovens zijn er vermoedelijk niet eens zo heel lastig op aan te passen. Door de wirwar van gasbuisjes die nu de ovens ingaan, kan misschien ook waterstof stromen, hoewel nog weinig over de details bekend is. Hoe ziet het ‘vlambeeld’ er dan uit? Komt de vlam wel onderaan de bakstenen?  En het cruciaalst: wanneer is er überhaupt waterstof, en wanneer lopen de leidingen ervoor naar de oostelijke Betuwe?  Op al die vragen moet de komende tijd antwoord komen. „Tegen 2030 zijn we echt wel vergroend”, zegt Würzner. „Alleen lastig dat we nu de pijn van de gasprijs hebben.”   ||https://www.nrc.nl//nieuws/2022/07/12/zorgen-in-de-baksteenfabriek-zonder-gas-kunnen-de-ovens-niet-loeien-a4136289
2022-07-12||Overname school-app Magister goedgekeurd, ‘blijft genoeg concurrentie over’|| De app is niet zo populair als Instagram, Snapchat of TikTok, maar toch gebruiken zeven tot acht van de tien leerlingen in het voortgezet onderwijs hem. Magister, de 21ste-eeuwse variant van de papieren schoolagenda. Het platform van de Edese uitgever Iddink zegt welk huiswerk je moet maken, vertelt jou (en je ouders) welk cijfer je had voor je laatste proefwerk en verwijst je  voor steeds meer vakken naar de digitale leermiddelen.  En nu komt Magister definitief in handen van Sanoma Learning, met Malmberg een van de drie grote educatieve uitgevers in Nederland. Platform en uitgever onder één dak. Het College van Beroep voor het bedrijfsleven (CBb), het hoogste rechtscollege voor zakelijke geschillen, heeft de overname goedgekeurd van Iddink, educatieve uitgever, schoolboekendistributeur en Magister-maker. Dinsdag deed het CBb uitspraak, onder meer in een beroepsprocedure die was aangespannen door Noordhoff Uitgevers. De concurrent, bekend van de Bosatlas en de wiskundemethode Getal & Ruimte, vreesde dat Sanoma de Magister-app zou gebruiken om de eigen producten te bevoordelen. Wie de digitale schoolagenda bezit, beheert de toegang tot de digitale leermiddelen die een school gebruikt.  Sanoma Learning is het enige overgebleven bedrijfsonderdeel in Nederland van het Finse mediaconcern Sanoma. De Finnen verkochten in 2019 Donald Duck, Margriet, NU.nl en meer publieksmedia aan DPG Media (voorheen de Persgroep). Zij concentreren zich nu op educatieve uitgaven – en nieuwsmedia in Finland. Sanoma Learning is actief in Nederland, België, Polen, Finland en Zweden en haalt met een kleine 1.500 medewerkers een omzet van meer dan 617 miljoen euro (2021). De Nederlandse dochter Malmberg kennen basisschoolleerlingen van de taalmethode Staal en de begrijpend lezen-lessen Leeslink; voor het vwo maakt Malmberg onder meer de aardrijkskundemethode Humboldt. Malmberg, Noordhoff en ThiemeMeulenhoff hebben alle drie circa een kwart van de educatieve markt in handen. Sinds augustus 2019 heeft Sanoma zijn zinnen gezet op Iddink (omzet ruim 140 miljoen euro, driehonderd medewerkers). Vanwege de educatieve uitgaven, de distributietak (na Van Dijk de grootste in Nederland) en natuurlijk Magister. Met de Magister-dienst krijgt Sanoma Learning een sterke positie in educatieve uitgaven. Sanoma zou via Magister inzage krijgen in interne  informatie van concurrenten   Te sterk, aldus de concurrenten. Daarop eiste de toezichthouder Autoriteit Consument en Markt (ACM) in 2021 dat Sanoma het digitale platform „op eerlijke, redelijke en niet-discriminerende voorwaarden” moet openstellen voor andere uitgevers.  Noordhoff Uitgevers, onderdeel van de Europese educatieve groep Infinitas en eigendom van NPM Capital, ging in beroep bij het CBb. Volgens de Groningse uitgeverij zou Sanoma Magister – ondanks de eisen van de ACM – alsnog kunnen gebruiken om producten te bundelen en scholen te verleiden met extra kortingen. Bovendien zou Sanoma  via het platform inzage krijgen in bedrijfsgevoelige informatie van zijn concurrenten. Het CBb stelt nu dat de ACM gelijk had door de overname van Magister-eigenaar Iddink goed te keuren. Volgens het CBb „blijft er na de overname genoeg concurrentie over”. Met het oordeel van het hoogste rechtscollege komt een einde aan de procedure van Noordhoff.||https://www.nrc.nl//nieuws/2022/07/12/overname-school-app-magister-goedgekeurd-blijft-genoeg-concurrentie-over-a4136287
2022-07-12||Nu Elon Musk niet meer wil, staat Twitter met lege handen|| Wat staat er nog overeind van Twitter nu de orkaan  Elon Musk is uitgeraasd?   Musk zou Twitter kopen, gaf het bedrijf er weken van langs via zijn persoonlijke  Twitter-account   en zag vrijdag ineens toch van de aankoop af. Het socialemediabedrijf blijft ondertussen in verwarring achter. Zonder toekomstplan, in afwachting van een juridische strijd die ongetwijfeld jaren in beslag gaat nemen.   De Tesla-topman  en Twitter waren in april een bedrag van 44 miljard dollar (destijds 41 miljard euro)  overeengekomen, ruim 54 dollar per aandeel. Dat was voor Twitter achteraf bezien een uitstekende deal. De beurskoers van het bedrijf  staat op dit moment  ruim 20 dollar lager.   Maar vlak na het sluiten van de overeenkomst sloeg de twijfel bij Musk toe. De Amerikaanse beurs – met name tech-aandelen – maakte een duikvlucht   en Musk leek te veel geld te hebben geboden  voor Twitter. Het financieren van de deal  bleek zelfs voor de rijkste persoon op aarde een lastig verhaal. Musk zei  dat  Twitter contractbreuk pleegde door geen duidelijkheid te geven  over het aantal spamaccounts op het platform. Deze „foutieve en misleidende informatie” was, aldus Musk, reden om zonder consequenties van de deal af te kunnen zien.         Of dat klopt, zullen de rechters van de Ondernemingskamer in Delaware  uiteindelijk gaan bepalen. Advocaten van Twitter noemden  de  poging van Musk om de deal te beëindigen zondag in een brief „ongeldig en onrechtmatig”  en stelden dat  Musk „bewust, opzettelijk en materieel” zijn overeenkomst om het bedrijf te kopen, heeft geschonden.   Musk reageerde op zijn Musks: met een meme via Twitter.  Met een reeks foto’s  van hemzelf, hard lachend, met de tekst: „Nu willen ze me in de rechtbank dwingen om Twitter te kopen.”      Hoe dit gaat aflopen is lastig te zeggen. Volgens verschillende juridische experts die zich de afgelopen dagen  door  Amerikaanse media lieten interviewen, heeft Twitter een sterke zaak. In de overeenkomst is een clausule opgenomen, die Twitter de mogelijkheid geeft Musk aan te klagen als de deal alsnog niet doorgaat. Daarbij moet Musk een schadevergoeding van 1 miljard dollar betalen, een bedrag dat Musk – met een vermogen van zo’n 200 miljard dollar  – overigens makkelijk kan missen. Aandeelhouders   die door de deal zouden  worden uitgekocht kunnen het bedrag dat ze mislopen echter ook op Musk  verhalen. In dat geval kunnen de schadevergoedingen in de miljarden lopen.  Toen in 2020 luxemerk LVMH (Louis Vuitton Moët Hennessy) juweliersketen Tiffany & Company kocht voor 16,5 miljard dollar,  probeerde LVMH na de uitbraak van de coronacrisis  onder de deal uit te komen. Uiteindelijk kocht LVMH het bedrijf na tussenkomst van de rechter alsnog, met een korting van 425 miljoen dollar. Als de rechter nu opnieuw een dergelijke redenering volgt, is  de kans aanwezig dat Musk Twitter alsnog voor minder geld kan kopen dan de 44 miljard dollar die hij er in eerste instantie voor zou betalen. De reputatie van Twitter, toch al niet zo best, is door de zaak nog verder geschaad Voor Twitter is het hoe dan ook slecht nieuws. De reputatie van Twitter, toch al niet zo best, is door de zaak nog verder geschaad. Sinds Musk de deal aankondigde, heeft hij een stroom van negatieve berichten over het bedrijf de wereld in gestuurd. Overigens voor een deel via Twitter zelf (Musk is met ruim 100 miljoen volgers de invloedrijkste Twitteraar ter wereld).  In brieven aan beursautoriteit SEC en in presentaties aan investeerders bekritiseerde Musk Twitters „dalende zakelijke en financiële vooruitzichten” en  hield  hij het management verantwoordelijk voor een – volgens Musk – nauwelijks innovatief en  inferieur product. Het bedrijf maakte daarnaast  een  cruciale fout  door toenmalig president Donald Trump van het platform te verwijderen,  wegens het aanhoudend verspreiden van desinformatie, aldus Musk. Dit alles heeft geleid tot een verslagen sfeer op de werkvloer van Twitter, volgens The New York Times en techsite Wired, die spraken met werknemers van Twitter. Het bedrijf van huidig topman Parag Agrawal zit midden in een bezuinigingsoperatie, neemt  geen nieuwe werknemers aan en liet  onlangs een aantal topmanagers gedwongen vertrekken.  Twitter  kampt met een moeizame online advertentiemarkt en ziet al jaren het aantal gebruikers veel trager stijgen dan   andere, concurrerende sociale media. De  kostenbesparingen moesten het bedrijf klaarmaken voor een nieuw tijdperk, onder leiding van Elon Musk.       „Musk heeft met ons geklooid, de  aandelenkoers genaaid en een hoop ontslagen veroorzaakt”, aldus een Twitter-werknemer tegen Wired. „Maar de moraal is nu zo verdomde laag, dat hier toch niemand meer wil zijn.”||https://www.nrc.nl//nieuws/2022/07/12/nu-elon-musk-niet-meer-wil-staat-twitter-met-lege-handen-a4136285
2022-07-12||Op deze foto&#8217;s kijken we 13 miljard jaar terug in de tijd|| Gelukt: de ruimtetelescoop James Webb (JWST) werkt en zijn eerste vier officiële foto’s zijn met de wereld gedeeld. De Amerikaanse president Joe Biden kreeg maandagavond (in de VS) al de eer om de eerste foto te laten zien. Hierop staan extreem verre sterrenstelsels: van een aantal sterrenstelsels heeft het licht er maar liefst 13 miljard jaar over gedaan om naar de aarde te reizen. Dat betekent dat het licht dat de telescoop vastlegde niet lang na het ontstaan van het heelal door deze sterrenstelsels verzonden werd.  NASA deelde dinsdagochtend (in de VS) de andere drie foto’s met de wereld, waaronder beeld van een uitdijende gaswolk rondom een stervende ster. Daarnaast publiceerden de Amerikanen ook meetgegevens van een hete planeet in een ander zonnestelsel.  JWST is de grootste en krachtigste ruimtetelescoop ooit en is het resultaat van een samenwerking tussen NASA, de European Space Agency (ESA), en de Canadian Space Agency (CSA). De telescoop heeft vier infrarood-instrumenten aan boord, waarmee hij dus zo’n dertien miljard jaar terug in de tijd kan kijken. Dat doet hij met behulp van infraroodlicht. Hoe werkt dat? Het licht dat van oeroude sterren richting de aarde reist, wordt uitgerekt door de uitdijing van het heelal. Hoe dieper we in het heelal om ons heen kijken, hoe verder terug we in de tijd kijken. Licht dat van ver komt rekt tijdens het reizen ver uit. Dat komt doordat licht wordt uitgezonden met een bepaalde frequentie: pulsjes met pauzes ertussen. Door het uitdijende heelal worden de pauzes steeds langer, de ruimtes tussen de lichtpulsjes worden groter. Het uv-licht van verre sterren, dat een hoge frequentie (korte tussenpauzes) heeft, is uitgerekt tot infrarood (lange tussenpauzes), als het is aangekomen op aarde.  Eind jaren tachtig al namen astronomen zich voor om een infraroodtelescoop te bouwen waarmee ze naar dit uitgerekte, oude licht konden kijken. Na een lange reeks vertragingen werd de ruimtetelescoop, met een prijskaartje van zo’n tien miljard euro, afgelopen kerst gelanceerd. Na zijn vertrek van de aarde, maakte JWST een reis van anderhalf miljoen kilometer naar zijn bestemming in een baan om de zon en klapte hij onder meer zijn 6,5 meter grote spiegel uit. Dat was zenuwslopend, „er waren meer dan driehonderd momenten waarop het mis kon gaan”, aldus Ewine van Dishoeck. Zij is astronoom aan de universiteit Leiden en was dertig jaar betrokken bij de ontwikkeling van de telescoop. „Maar dat ging allemaal goed.” Na het ontplooien van de spiegels, volgden vijf maanden waarin NASA-technici het gevaarte met commando’s vanaf de aarde afstelden. JWST stuurde sinds februari al foto’s naar huis waaronder ‘selfies’ van de spiegel en een foto van een ster. Die beelden waren bedoeld om NASA-technici de telescoop te helpen afstellen. JWST presteerde met die testfoto’s al boven alle verwachtingen. De allereerste officiële foto werd afgelopen maandag dus gedeeld door Biden. Daarop zijn extreem verre en zwakke sterrenstelsels afgebeeld. Om dat voor elkaar te krijgen, maakten wetenschappers slim gebruik van een kosmologisch verschijnsel. De sterrenstelsels liggen, vanuit de aarde gezien, achter sterrenstelselcluster SMACS 0723. Dat cluster zelf ligt op 4,6 miljard lichtjaar van de aarde. De massa van het cluster buigt het licht dat van de nóg verdere sterrenstelsels naar de aarde reist een beetje af, waarbij dat licht versterkt wordt door de afbuiging. Dat heet het gravitatielens-effect en werkt als een soort vergrootglas. De verdere stelsels zijn daardoor ook zichtbaar op de foto, achter en rondom SMACS 0723.  „Dankzij dit effect gecombineerd met de kwaliteiten van JWST kunnen wij nu extreem ver terug in het heelal kijken”, zegt Van Dishoeck. „De onthulling van JWST’s eerste kleurenfoto’s is echt een mijlpaal. Dit is een missie die we maar een keer per generatie meemaken.” Dinsdag deelde NASA de drie overige beelden. Op één foto stond de Carinanevel, die zo’n 7.600 lichtjaar verwijderd is van de aarde. Dit soort nevels zijn wolken van gas en stof waarin nieuwe sterren geboren worden. De Carinanevel is een van de helderste nevels. Op een andere foto staat een uitdijende gasschil rondom een stervende ster. Deze schil heet de Zuidelijke Ringnevel en staat zo’n 2.000 lichtjaar van de aarde. Tenslotte fotografeerde JWST ook een compact groepje sterrenstelsels:  het Kwintet van Stephan op een afstand van zo’n 290 miljoen lichtjaar.  Harde data zijn er ook: NASA publiceerde dinsdag door JWST verkregen meetgegevens van een hete planeet in een ander zonnestelsel, WASP-96 b. Die planeet staat ongeveer 1.150 lichtjaar van de aarde en is iets groter dan Jupiter.   „De nu gepubliceerde foto’s zijn overigens nog gewoon JPG’s”, zei Van Dishoeck. „Ze zijn bedoeld om aan het grote publiek te laten zien wat JWST kan. Woensdag komen de data achter de gepubliceerde foto’s vrij waar we als wetenschappers onderzoek mee kunnen doen.”||https://www.nrc.nl//nieuws/2022/07/12/geboorte-en-dood-in-het-heelal-a4136283
2022-07-12||De ‘havermelktoeslag’ wordt steeds minder gevraagd|| Goed nieuws voor de klimaatbewuste of lactose-intolerante koffiedrinkers in de grote stad. Wie een flat white of latte macchiato met plantaardige melk bestelt, hoeft op steeds minder plekken extra te betalen. Onlangs besloot de Coffee Company, een landelijke keten met vooral veel vestigingen in Amsterdam, te stoppen met het doorberekenen van de – duurdere – haver-, soja- of amandelmelk aan de klant. Eerder schrapten ketens als de AH To Go, Julia’s en (een deel van) de filialen van  Starbucks de ‘havermelktoeslag’ al. Voor de Coffee Company vormen de soja lattes en havercappuccino’s inmiddels een derde van de omzet, zegt brand director Jasper Uhlenbusch. „Bij sommige vestigingen in het centrum zelfs 50 procent.” Volgens Uhlenbusch „voelde het niet goed” dat klanten juist méér moesten betalen voor klimaatvriendelijkere koffie. Het schrappen van de toeslag – 30 eurocent per kopje – betekent dat de Coffee Company „een beetje minder marge” zal verdienen, zegt Uhlenbusch. Al is „het gat” in de inkoopprijs „niet zo groot meer” sinds de Coffee Company vorig jaar in handen kwam van de grote cateraar Albron.  Niet iedereen is te spreken over de opmars van de soja- en haver lattes, die buiten de Randstad vooral worden gezien als statussymbolen voor grootstedelijke millennials.  Sommige boeren zien met lede ogen aan dat de havermelkconsumptie in koffiezaken stijgt ten koste van hun koemelk. Volgens Michel Penterman van Boeren van Amstel, een lokale coöperatie die koemelk levert aan Amsterdamse horeca, valt er „geen eerlijke vergelijking” te maken tussen de eco-afdruk van koemelk en die van plantaardige zuivel. „Als de consument het wil, prima. Maar waar komt de soja vandaan? Misschien wel uit het Amazonegebied. Krijgen de haverboeren ook een eerlijke prijs? En wat is de CO2-afdruk van het transport? Vaak is dat niet duidelijk.” Volgens Uhlenbusch van de Coffee Company heeft het Zweedse bedrijf Oatly, wiens havermelk bij hem in de koffie gaat, „zijn duurzaamheidsverhaal op orde”. In zijn laatste jaarverslag meldt Oatly dat de CO2-afdruk van het bedrijf in 2020 met 77 procent is gestegen, vanwege de groeiende omzet. Toch stoot de productie van plantaardige melk nog altijd drie keer zo weinig CO2 uit als die van koemelk, blijkt uit onderzoek van Oxford University. Nog niet alle koffieketens hebben overigens afscheid genomen van de ‘havertoeslag’, volgens recent onderzoek van ngo ProVeg. Bij Coffeelovers en La Place moet een klant nog steeds 30 respectievelijk 50 eurocent extra aftikken.||https://www.nrc.nl//nieuws/2022/07/12/de-havermelktoeslag-wordt-steeds-minder-gevraagd-a4136282
2022-07-12||Miedema: ‘Blessure bij Van Veenendaal was al een aderlating’||Kort fronst ze vanachter haar beeldscherm de  wenkbrauwen, dan volgt een diepe zucht. „Natuurlijk baal je even. Je gaat hier vol positieve energie en goede hoop naar toe, en dan verlies je eigenlijk drie ploeggenoten in één wedstrijd.”  Vivianne Miedema  kon toen nog niet weten dat  ze na twee blessures en een  coronageval  zelf óók na een positieve test langs de kant zou komen te staan.   Ze was nota bene nog maar net aangewezen als de nieuwe aanvoerder van het gekwetste Oranje.  Op z’n zachts gezegd een zeer ongelukkig begin  van het EK. De positieve tests  van Jackie Groenen en Miedema  zetten de staf en speelsters  wel verder   op scherp. „Ook al is het veel losser nu, we hebben als team  een bepaalde verantwoordelijkheid”,  zegt Miedema eerder vanuit het Worseley Park Hotel in Manchester.  „Dat houdt ook in dat het niet heel slim is om met Jan en alleman te gaan knuffelen na de wedstrijd. We hebben het er intern over gehad. Dat mag gewoon niet weer gebeuren.” Het vertrek van aanvoerder Sari van Veenendaal, die een schouderblessure opliep, noemt ze een aderlating, zowel op het veld als daarbuiten. Van Veenendaal komt dit EK niet meer terug. Miedema is er op woensdagavond tegen Portugal ook niet bij, maar  mogelijk later in het toernooi weer wel.   „Zij is de afgelopen vijf jaar de nummer één geweest, ze weet hoe ze een team kan samenbrengen en kan motiveren op de juiste momenten. Dat gaan we nu missen”, zegt Miedema over Van Veenendaal.  Tegelijkertijd, zegt ze, zijn er meerdere speelsters die het leiderschap op zich kunnen nemen. Miedema, topscorer van Oranje met 94 doelpunten in 112 interlands, liet de laatste jaren  binnen en  buiten de lijnen al van zich horen. Ze houdt ervan om met trainers te sparren. Met de vorige bondscoach, Sarina Wiegman, kon dat  tot verhitte discussies leiden. Met Mark Parsons lijkt het er wat gemoedelijker aan toe te gaan. Zo kwam het idee van hen beiden om halverwege de wedstrijd tegen Zweden Jill Roord en Daniëlle van de Donk van positie te laten wisselen, zodat Roord op de nummer tien-positie kwam en Van de Donk doorschoof naar rechtsbuiten. „Vlak voor de wedstrijd zagen we aan hun opstelling dat ze anders gingen spelen dan we hadden verwacht. Uiteindelijk kwamen Mark en ik tot dezelfde conclusie en stond de rest van de meiden er ook direct achter.” Hoewel ze pas 25 jaar oud is – vrijdag wordt ze 26 – is Miedema bezig aan haar vijfde grote toernooi. Een groot verschil met negen jaar geleden, toen ze als broekie van zeventien aansloot bij speelsters die tien jaar ouder waren dan zij en tussen de trainingen door nog haar huiswerk moest maken. Dat het EK in Engeland wordt gehouden maakt het extra bijzonder. „Dat voelt op dit moment als mijn eerste thuis”, zei ze in aanloop naar het toernooi. Bij  Arsenal groeide de spits uit Hoogeveen  uit tot een internationale superster. Het nieuwe contract dat ze dit jaar tekende bij de Londense club maakt haar, naar eigen zeggen, de best betaalde speelster van de Engelse competitie. En dan is er nog haar functie als rolmodel, iets wat ze erg serieus neemt. „Als voetbalsters hebben we een voorbeeldfunctie, als speelster én als persoon.” Haar rol als ambassadeur van War Child sluit daar naadloos bij aan. Dat ze na een lang en zwaar seizoen, waarin ze ook nog een studie afrondde, tijdens haar vakantie een dag vrijmaakte om met kinderen in een asielzoekerscentrum te voetballen, zegt volgens haar zaakwaarnemer Leoni Blokhuis „alles over wie Viv is. Pel je het velletje eraf, dan zie je een super lieve, slimme en rustige meid. Op het veld zie je iemand die wil winnen en scoren.” In het verleden leidde dat er nog wel eens toe dat Miedema nukkig over het veld sjokte wanneer de dingen niet zo liepen als dat ze zou willen, wat het voor de mensen om haar heen niet altijd gemakkelijk maakte om met haar te werken. „Als Vivianne de bereidheid zou hebben om zich wat meer open te stellen naar de wereld om haar heen, dan denk ik dat ze nog veel beter zal gaan voetballen”, zegt voormalig assistent-bondscoach Foppe de Haan in het boek Samen Sterk. Miedema maakt er geen geheim van dat ze onder begeleiding van een psycholoog heeft gewerkt aan haar mentale ontwikkeling. In het blad Helden vertelt ze over het traject dat ze onlangs afrondde. „Mijn ploeggenoten weten niet wat ze meemaken. Ze leren me beter kennen omdat ik open ben. Ik word begrepen.” Of daarmee de voorspelling van De Haan is uitgekomen? „Ik denk het wel”,  zegt ze. „Hoewel het ook te maken had met ouder worden en  ervaring opdoen. Maar ik heb ook geleerd dat op het moment dat ik me openstel en ik mijn frustraties deel,  ik die  niet meeneem het veld op. Maar geloof me, wanneer ik nu de bal niet krijg, zal ik nog steeds zeuren, hoor.” Op woensdagavond, in de tweede groepswedstrijd tegen Portugal, zal Miedema er niet bij zijn.  „Ze hoopt dat haar ploeggenoten alle  tegenslagen als extra motivatie kunnen gebruiken. Op de vraag of ze, net als Sari van Veenendaal, als aanvoerder  de groep voorafgaand aan een wedstrijd zal toespreken in een cirkel, antwoordt ze op z’n Miedema’s: „Ligt eraan of ik zin heb die dag of niet.”||https://www.nrc.nl//nieuws/2022/07/12/miedema-blessure-bij-van-veenendaal-was-al-een-aderlating-2-a4136281
2022-07-12||Mali arresteert 49 Ivoriaanse soldaten. Ziet ze als ‘huurlingen’||Een week nadat regionale sancties tegen het door staatsgrepen geplaagde Mali werden opgeheven, dreigt een volgende diplomatieke crisis. 49 soldaten uit Ivoorkust die zondag in hoofdstad Bamako landden ter ondersteuning van de VN-vredesmissie in het land, zijn opgepakt. De Malinese junta beschuldigt de soldaten ervan ‘huurlingen’ te zijn die met hun komst de „dynamiek van de herstichting van Mali” willen doorbreken. Gekleed in zijn legeruniform zei kolonel Abdoulaye Maïga, woordvoerder van de Malinese regering, maandag op tv dat de soldaten naar Mali waren gekomen zonder de autoriteiten van hun komst op de hoogte te brengen. „Ze bevonden zich illegaal op het nationale grondgebied […] zonder missiebevel of toestemming.” Die lezing wordt door de Ivoriaanse autoriteiten stellig ontkend. Een woordvoerder van de VN-vredesmissie verduidelijkte een dag eerder al op Twitter dat de soldaten al enkele jaren logistiek ondersteuning bieden aan een van de contigenten van de missie. Zij zijn gedetacheerd bij het private bedrijf Sahel Aviation Service, dat door de Duitsers binnen MINUSMA wordt ingezet. Onder meer ook op de luchthaven van Bamako. In een communiqué schrijven de Ivorianen dinsdag dat sinds 2019 zeven contingenten van hun soldaten op de luchthaven gestationeerd waren „zonder enige problemen”. Ze roepen de Malinese autoriteiten dan ook op de „onterecht gearresteerde soldaten” per direct vrij te laten. De arrestatie van de 49 soldaten zet de verhouding op scherp met Ivoorkust. Dat land speelde een leidende rol bij de sancties die West-Afrikaanse leiders de afgelopen maanden als duimschroef gebruikten om verkiezingen in Mali af te dwingen. Die maatregelen trokken een zware wissel op Mali’s economie. Ze zijn vorige week opgeheven nadat een routekaart voor verkiezingen werd overeengekomen. Het incident is óók een  signaal naar de VN-missie, wiens mandaat vorige week door de Veiligheidsraad in New York met een jaar werd verlengd. Maar de junta beschouwt de blauwhelmen steeds meer als een bedreiging en legt allerlei beperkingen op.  Mali ziet zich daarin gesteund door Rusland, dat de afgelopen maanden stevig voet aan de grond kreeg in het door conflict verscheurde land. Terwijl oud-kolonisator Frankrijk zich uit Mali terugtrekt, nemen Russen zijn plaats in. Volgens het Westen gaat het daarbij om huurlingen van de omstreden Wagner Group, een privaat militair bedrijf wiens eigenaar nauw is met het Kremlin. De Malinese regering ontkent dat.   Dat zij op hun beurt de Ivoriaanse soldaten nu ervan betichten ‘huurlingen’ te zijn, lijkt allereerst een tegenreactie. Tegelijk voedt het de paranoia, binnen de Malinese regering en onder een deel van de bevolking, dat vanuit het buitenland plannen worden beraamd om hen omver te werpen.  ||https://www.nrc.nl//nieuws/2022/07/12/mali-arresteert-49-ivoriaanse-soldaten-ziet-ze-als-huurlingen-a4136280
2022-07-12||Na Groenen test ook Oranje-spits Miedema positief op corona||Het Nederlands vrouwenelftal heeft dinsdagavond een grote tegenslag te verwerken gekregen. Aanvoerder Vivianne Miedema is positief getest op corona, zo meldt de KNVB. Middenvelder Jackie Groenen testte zondag al positief. Beide speelsters zitten in isolatie en missen sowieso de wedstrijd tegen Portugal, komende woensdag. Zodra zij klachtenvrij zijn en negatief testen kunnen ze weer aansluiten bij de selectie, aldus de KNVB. Nadat Groenen positief testte, had juist Miedema kritiek geuit op haar teamgenoten, die familie en vrienden na de openingswedstrijd op innige wijze hadden begroet: „Als team hebben we een bepaalde verantwoordelijkheid. Het is niet slim om Jan en alleman te gaan knuffelen”, zei Miedema, die met 94 doelpunten topscorer aller tijden is van het Nederlands elftal. Na de positieve coronatest van Groenen, afgelopen zaterdag, scherpte het Nederlands elftal de coronaprotocollen aan. Zo houden ze meer afstand en spreken ze digitaal met de pers. Mondkapjes dragen de dames vooralsnog niet. De selectie dunt niet alleen uit door corona. De Oranjedames zagen keeper Sari van Veenendaal afhaken met een schouderblessure. Zij komt dit EK niet meer in actie. Het Nederlands elftal begon het EK voetbal in Engeland zaterdag met een gelijkspel tegen Zweden. Woensdagavond speelt het in Leigh tegen Portugal. Zondag staat de laatste groepswedstrijd tegen Zwitserland op het programma.||https://www.nrc.nl//nieuws/2022/07/12/na-groenen-test-ook-oranje-spits-miedema-positief-op-corona-a4136270
2022-07-12||De Finnen willen wel klimaatneutraal, maar niet hun auto opgeven||Naast de douche in de kleine studio van Salla Havia hangt een timer. Als die na vijf minuten stopt, moet ze onder de douche vandaan.  Toegegeven, soms doucht ze weleens langer. „Maar ik ben me wel meer bewust van mijn waterverbruik”, zegt de 21-jarige onderwijskundestudent.  Havia woont in het Student Village in de Finse stad Turku, met huisvesting voor vierduizend studenten het grootse studentencomplex in Finland. Ze leert hier „niet te leven zoals je wilt”, maar rekening te houden met het klimaat. Dat vindt ze belangrijk, hoewel ze hier vooral woont wegens de lage prijs van de studio. Student Village is onderdeel van Turku’s ambitie om in 2029 CO2-neutraal te zijn. De oudste stad van Finland wordt gezien als de meest Europese van het land en doet door zijn vele heuvels een beetje denken aan Rome. De bewoners trotseren de hoogteverschillen behendig met de felgekleurde elektrische steps die overal in de stad te vinden zijn, maar de auto is nog niet verdwenen uit het straatbeeld. Finland stemde begin deze maand in met wettelijk vastgelegde CO2-reductiedoelen. Dit betekent dat de overheid via de rechter verantwoordelijk kan worden gehouden als de doelen niet worden gehaald. De aangescherpte ambities van Finland gaan verder dan de vrijblijvende mondiale afspraken over klimaatneutraliteit in 2050. De Finnen willen in 2040 zelfs meer CO2 uit de lucht halen dan ze uitstoten. Nog dit jaar wil Turku, met 200.000 inwoners een van de grotere steden van Finland, helemaal stoppen met het gebruik van kolen. Een ondergrondse fabriek, gelegen in een grot onder de stad, gebruikt grote warmtepompen om energie te halen uit afvalwater dat uit de afvoeren en riolen van de stad stroomt. De installatie produceert bijna tien keer meer energie dan ze verbruikt en heeft de jaarlijkse CO2-uitstoot sinds 2017 gehalveerd tot tienduizend ton. De fabriek genereert genoeg warm water om twaalfduizend  woningen te verwarmen. Niina Ruuska, klimaat- en milieubeleidsmedewerker van Turku, noemt het „revolutionair denken”. „Behalve dat we energie opwekken, zuiveren wij het water”, vertelt zij buiten op een bankje voor haar kantoor. „Dat is van belang omdat wij bijdragen aan de vervuiling van de Oostzee.” Deze zee is de meest vervuilde van Europa, blijkt uit cijfers van het Europees Milieu Agentschap (EEA) – er valt dus nog wel wat te winnen.  Turku heeft met zijn innovaties de uitstoot van broeikasgassen met 55 procent verminderd ten opzichte van 1990 en werd in 2020 door een organisatie voor lokale overheden uitgeroepen tot de beste middelgrote stad van Europa op het gebied van klimaatactie.   Ruuska plaatst daar wel een kanttekening bij: „In de methode die daarbij werd gebruikt, wordt de consumptie van burgers niet meegenomen.” Dat betekent dat bijvoorbeeld de gevolgen van het eten van vlees of het dragen van fast fashion niet meetellen. En dat is nu net het probleem. „Een derde van de uitstoot van bewoners komt van consumptie”, legt klimaatonderzoeker aan de Universiteit van Turku Jukka Käyhkö telefonisch uit, vanuit zijn zomerhuisje buiten de stad. Onder consumptie schaart hij ook het autogebruik. „Dit is iets waarover de stad geen controle heeft. Finland  is een groot en dunbevolkt  land, afstanden zijn lang en buiten de steden is het openbaar vervoer niet heel goed. Dus maken Finnen veel gebruik van de auto.”  Bij een recyclingcampagne in Turku wordt tweedehands kleding gesorteerd. Consumptie door burgers, zoals het dragen van fast fashion, veroorzaakt een derde van de CO2-uitstoot van de stad.  Foto Alister Doyle/Thomson Reuters Foundation Dat is goed te zien op het marktplein in het hart van de stad. Het verbindt de drukbezochte winkelstraten met elkaar en ligt al jaren open. Voetgangers lopen met gevaar voor eigen leven naast de auto’s op de weg. De reden voor het oponthoud is de bouw van een ondergrondse parkeergarage, een plan dat 25 jaar geleden is bedacht. „Ik begrijp echt niet dat de stad nu nog een parkeergarage bouwt in het centrum”, zegt onderzoeker Käyhkö. Dat er straks zonnepanelen op het plein worden geïnstalleerd, maakt voor hem niet uit. „Waarom worden het geen ondergrondse bushaltes?” Veel huishoudens hebben nog steeds twee auto’s, vertelt Ruuska, en er liggen nog geen plannen op tafel om de auto uit de stad te weren, al legt de gemeente volgens hem meer fietspaden aan en gaat de maximumsnelheid voor auto’s in de stad omlaag. „Wanneer je aan de auto komt, kom je aan iemands keuzevrijheid.” De initiatieven die er zijn, komen uit de private sector. Zo zijn er elektrische deelauto’s beschikbaar bij appartementencomplexen, die door de kosten te delen ook voor mensen met een lager inkomen betaalbaar zijn.  Al deze initiatieven zijn nog lang niet genoeg om de hele stad duurzaam te maken.  Is de ambitie om in 2029 CO2-neutraal te zijn dan wel realistisch? Nee, zegt Käyhkö. „De enige manier om dat doel te halen, is door CO2 te compenseren.” De stad is van plan om dat te doen door meer dennenbomen te planten, die CO2 kunnen opnemen. Hoeveel bomen daarvoor nodig zijn, is nog niet duidelijk. „Maar dat heeft op andere vlakken weer gevolgen voor het klimaat”, waarschuwt hij. „Wat doet dat bijvoorbeeld met de biodiversiteit?” Hoewel de onderzoeker het een goed idee vindt om een scherp klimaatdoel te stellen, kan Turku volgens hem beter toegeven dat de huidige ambitie te hoog gegrepen is. „Zelfs als we CO2 compenseren met het planten van bomen, is dat geen langetermijnoplossing”, vindt hij. „Je kunt niet eindeloos blijven planten. Anders bestaat heel Finland over honderd jaar uit bossen. Het zou beter zijn om CO2 uit de lucht te onttrekken.” In de stad is een bedrijf dat hiervoor nieuwe technologieën ontwikkelt, vertelt Käyhkö. Maar ook dat stemt hem niet meteen optimistisch. „Op grote schaal zal dat voorlopig niet lukken.”||https://www.nrc.nl//nieuws/2022/07/12/de-finnen-gaan-voor-klimaatneutraal-maar-willen-hun-auto-niet-opgeven-a4136271
2022-07-12||Tweede Kamerlid Gündogan gaat aangifte doen tegen FVD-collega Van Meijeren||Tweede Kamerlid Nilüfer Gündogan is van plan aangifte te doen tegen collega-Kamerlid Gideon van Meijeren van Forum voor Democratie vanwege uitspraken die hij deed tijdens een boerenprotest. Dat heeft Gündogan maandag bekendgemaakt. Naar aanleiding van berichtgeving door de NOS bevestigt Gündogan aangifte te zullen doen voor opruiing en het aanzetten tot geweld. Ze zegt de aangifte momenteel voor te bereiden met juridisch adviseurs en een dezer dagen naar de politie te stappen.  Gündogan doet aangifte vanwege woorden die Van Meijeren op 2 juli uitsprak in het Gelderse Tiel. Hij zei daar dat het „ook niet altijd gezond is in een democratie als er een taboe rust op het gebruik van geweld”, omdat de staat wel kan overgaan op geweld. Volgens Van Meijeren gebruikt de staat zelfs „fors geweld” en zal de overheid dat ook inzetten in het scenario dat boeren onteigend moeten worden om de stikstofdoelen te halen.  „En als u onteigend dreigt te worden en u weigert, reken er maar op dat er busjes aankomen met mannen met knuppels en helmen, en ze slaan u wel van het terrein af”, zo zei Van Meijeren tegen de boeren. Het Kamerlid gaf geen bewijs om zijn woorden te staven en de onteigening van boeren is vooralsnog niet aan de orde, hoewel het kabinet dit middel mogelijk wel zou overwegen.  Volgens oud-Volt-Kamerlid Gündogan gaan deze woorden te ver. „Dit is het begin van de uitholling van de rechtsstaat”, zegt ze tegen de NOS. Dat de aangifte momenteel nog niet is gedaan is een kwestie van „kwaliteit voorop”. Naar eigen zeggen wil ze deze juridisch goed voorbereiden. Op Twitter roept Gündogan volgers op ook aangifte te doen tegen Van Meijeren.  Van Meijeren laat weten dat Gündogan „vooral aangifte” moet doen. „Maar houd er rekening mee dat de politie mogelijk haar handen vol heeft aan meldingen van aanranding en (seksuele) intimidatie”, schrijft hij op Twitter, doelend op de meldingen van grensoverschrijdend gedrag die het afgelopen jaar bij Gündogans oude partij over haar zijn binnengekomen. ||https://www.nrc.nl//nieuws/2022/07/12/tweede-kamerlid-gundogan-gaat-aangifte-doen-tegen-fvd-collega-van-meijeren-a4136267
2022-07-12||Picnic haalt bezorgauto’s van de weg na brand in Almelo: ‘Duizenden klanten gedupeerd’|| Online supermarkt Picnic haalt per direct „enkele tientallen” bezorgauto’s van de weg, nadat negen van die auto’s bij een brand in Almelo afgelopen zondagnacht zijn verwoest. Het gaat om alle auto’s uit dezelfde serie als de verwoeste wagens. Dat laat Picnic weten na vragen van NRC.  De kenmerkende elektrische voertuigen, kleine vrachtwagentjes, worden bijvoorbeeld in steden als Almelo, Doetinchem, Harderwijk, Heerenveen en Leeuwarden ingezet. Het bedrijf verwacht twee à drie weken nodig te hebben om de auto’s te vervangen en verwacht de bestellingen van zeker „enkele duizenden” klanten te moeten annuleren. Het bedrijf geeft aan  het „zekere voor het onzekere” te nemen, terwijl intussen verder wordt gezocht naar de oorzaak van de brand in de zogeheten ‘bezorghub’ in Almelo. „Boodschappen komen hier ingepakt en in kratten aan en worden vanuit hier de last mile naar de klant gereden”, licht een Picnic-medewerker die verantwoordelijk is voor de bedrijfsveiligheid toe voor de gesneuvelde glazen pui van  de afgebrande loods. Een tiental nog ongeschonden wagentjes werd deze dinsdag één voor één weggetakeld voor het pand. De Brandweer Twente laat intussen weten het onderzoek te hebben overgedragen aan de deskundigen van de verzekeraars. „De vuurzee was zo verwoestend dat we daar verder weinig van verwachten.”  Ook schade-experts van het Nederlands Onderzoeks Instituut zijn door Picnic bij de zaak betrokken. Het vermoeden bestaat dat kortsluiting in de auto’s de oorzaak van de brand geweest is. Eind vorig jaar werd ook een ander pand van Picnic, in het Brabantse Roosendaal, verwoest. De brand in Almelo leidde de afgelopen dagen tot een spervuur van speculaties. Zo zouden activistische boeren iets met de brand te maken hebben.  Vooral buitenlandse verslaggevers en commentatoren wierpen die theorie op.  Almelo werd maandag bezocht door verslaggevers van alternatief-rechtse media uit de Verenigde Staten, Canada, het Verenigd Koninkrijk en Japan.  Voormalig Trump-adviseur Steve Bannon sprak in zijn online show Real America’s Voice op zijn platform War Room   bijvoorbeeld met een correspondent van zijn programma die voor het Picnic-gebouw was gaan staan, die beweerde dat de boerenprotesten in Nederland onderdeel zijn van een „derde wereldoorlog”.  De conservatieve commentator Eva Vlaardingerbroek sprak tegenover het alternatief-rechtse Rebel News onder meer over een investering van 600 miljoen euro van Bill en Melinda Gates die Picnic zouden hebben ontvangen om de  „globalistische agenda” van het World Economic Forum (WEF) uit te voeren, waarin de hervorming van de landbouw een centrale plaats zou innemen. Picnic laat weten dat die investering niet van de familie Gates afkomstig was, maar van een investeringsfonds dat zelfstandig over aanvragen beslist.  De politie beschouwt de plek van de loods, gelegen pal naast het Almelose ziekenhuis, niet als plaats delict en ook het bedrijf beschikt over „geen enkele aanwijzing” dat de  brand zou zijn aangestoken. Met medewerking van Wilmer Heck||https://www.nrc.nl//nieuws/2022/07/12/picnic-haalt-bezorgautos-van-de-weg-na-brand-in-almelo-duizenden-klanten-gedupeerd-a4136252
2022-07-12||Staat vergoedde tot nu toe 34 miljoen euro aan waterschade Zuid-Nederland||De overheid heeft tot nu toe 34 miljoen euro aan vergoedingen uitgekeerd voor schade die overstromingen in Limburg en Noord-Brabant een jaar geleden veroorzaakten. Dat heeft de Rijksdienst voor Ondernemend Nederland (RVO) dinsdag bekendgemaakt. Zo’n 750 van de in totaal 2.783 aanvragen moeten nog worden beoordeeld. Het geld dat de staat uitkeert, komt boven op vergoedingen van verzekeringen aan particulieren en bedrijven voor de waterschade.  Voor alle aanvragen die binnenkwamen, zette de overheid schade-experts in van het Nederlands Instituut van Register Experts (NIVRE). Zij stelden rapporten op over de daadwerkelijke schade aan onder meer huizen en andere gebouwen. Tot dusver stelden de NIVRE-experts 1.879 schaderapporten op. Zo’n 500 aanvragen moeten nog door het NIVRE beoordeeld worden; de RVO moet nog 250 rapporten beoordelen. Zo’n 500 aanvragen zijn ingetrokken of bleken te dubbelen met andere meldingen. De RVO zegt 192 schademeldingen afgewezen te hebben, al is niet duidelijk waarom.  De vergoedingen door de RVO worden uitgekeerd op basis van de Wet tegemoetkoming schade bij rampen (Wts). De wet is bedoeld als tegemoetkoming voor „materiële schade die niet redelijkerwijs verzekerbaar is”. De wet dient niet als compensatie voor álle geleden schade, maar is bedoeld voor de „primaire woonfunctie” - zo vallen beschadigingen aan tuinen niet onder de regeling. Afgelopen november schatten Nederlandse verzekeraars de totale door hen uit te keren vergoedingen op tussen de 160 en 250 miljoen euro. Hoeveel daarvan al is uitgekeerd, is niet bekend. Verzekeraars kregen in totaal 25.000 meldingen van schade binnen, die vaak in de eerste maanden na de overstroming moeilijk konden worden beoordeeld, vanwege de staat van de gebouwen.  De RVO geeft toe dat het proces van beoordeling het uitkeren van vergoedingen ook bij de overheid vaak „lang” duurt. Naar eigen zeggen komt dat doordat er veel stappen zijn in het proces. Zo moeten verzekeraar en gedupeerde eerst de schade overeenkomen, leveren bouwbedrijven vervolgens een offerte voor het herstellen van de schade en doen NIVRE-experts daarna nog hun eigen beoordeling. Ten slotte moet de gedupeerde ook nog akkoord gaan met het taxatierapport. Over dit laatste punt zegt de RVO dat melders „steeds vaker” niet willen tekenen, „omdat de prijzen van grondstoffen stijgen en offertes gebaseerd zijn op inschattingen van dat moment”. ||https://www.nrc.nl//nieuws/2022/07/12/staat-vergoedde-tot-nu-toe-34-miljoen-euro-aan-waterschade-zuid-nederland-a4136249
2022-07-12||Verenigde Naties bevestigen meer dan 5.000 burgerdoden sinds begin van de oorlog||De Verenigde Naties hebben dinsdag de dood van 5.024 burgers sinds het begin van de oorlog in Oekraïne bevestigd, zo meldt persbureau Reuters. Ook raakten volgens de VN 6.520 burgers gewond in het oorlogsgeweld. De Mensenrechtenraad van de VN (OHCHR) houdt sinds de Russische inval op 24 februari het aantal doden en gewonden bij in Oekraïne. De OHCHR gaat ervan uit dat het werkelijke aantal slachtoffers aanzienlijk hoger ligt, vanwege de vertraging in de cijfers en de gebrekkige toegankelijkheid van bepaalde gebieden. De VN werken met enkele tientallen rapporteurs in Oekraïne. Zij nemen onder andere getuigenisverklaringen op en spreken met ziekenhuismedewerkers. Ook analyseren ze (satelliet)foto’s en video’s. Als de VN-medewerkers een ‘redelijk’ vermoeden hebben dat er sprake is van een burgerslachtoffer, nemen ze het als zodanig op in de cijfers.||https://www.nrc.nl//nieuws/2022/07/12/verenigde-naties-bevestigen-meer-dan-5-000-burgerdoden-sinds-begin-van-de-oorlog-a4136250
2022-07-12||Makers muurschildering Berghuis voor straf naar Holocaustmonument||Twee mannen die in Rotterdam een antisemitische muurschildering van Ajax-voetballer Steven Berghuis hebben gemaakt, moeten een bezoek brengen aan het Holocaust Namenmonument in Amsterdam. Dat heeft de politierechter dinsdag bepaald. Naast het verplichte bezoek aan het Holocaustmonument kregen beide mannen een voorwaardelijke taakstraf van 60 uur opgelegd met een proeftijd van twee jaar. Het OM had een onvoorwaardelijke taakstraf van 60 uur geëist. Beide mannen moeten verslag uitbrengen van hun bezoek aan het monument, vergezeld van een vertegenwoordiger van het Centrum Informatie en Documentatie Israël (CIDI) of van de Liberaal Joodse gemeente, die aangifte tegen de makers hadden gedaan. Volgens de rechter blijkt uit door de makers uitgewisselde berichten „een volslagen gebrek aan enig vermogen tot verplaatsing in wat de Holocaust heeft gedaan en nog steeds doet met de Joodse gemeenschap in het algemeen en overlevenden en hun nabestaanden in het bijzonder”. Volgens een van de makers betrof het „satire” en een „spotprent”. Het komt vaker voor dat antisemitische uitingen worden bestraft met educatieve activiteiten, zoals bijvoorbeeld een bezoek aan het Anne Frank Huis. Voetballer Steven Berghuis maakte in de zomer van 2021 een transfer van Feyenoord naar aartsrivaal Ajax. In de Rotterdamse wijk Crooswijk verscheen na zijn overstap de muurschildering, waarop Berghuis in Feyenoordshirt afgebeeld stond met een keppeltje, davidster en grote neus. Daarnaast stond de tekst „Joden lopen altijd weg”. De muurschildering plaatst Joden volgens de rechter in een ongunstig daglicht, verwijst door het concentratiekamp-pak en de Jodenster naar de Holocaust en is daarom strafbaar als groepsbelediging. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/12/makers-muurschildering-berghuis-voor-straf-naar-holocaustmonument-a4136239
2022-07-12||Hoedje, hoedje, hoedje||Wij wonen naast een deftige buurt. Elk jaar organiseren de buurtbewoners een kunstroute. Villabewoners zetten de deur open en tonen hun zelfgemaakte beelden en schilderijen. Vaak wordt er allerlei vrolijks omheen georganiseerd: een man met een hoed op vertelt in zijn prieel een verhaal; een groepje dames met felgekleurde boa’s zingt smartlappen in een serre. Thijs vindt het weerzinwekkend. „Hobbyproducten uitventen als kunst. En dan dat kinderachtige gedoe eromheen!” „Hoedje van papier”, zei ik peinzend. Bijna veertig jaar geleden beleefde ik een kortstondige romance met mijn voormalig leraar Nederlands, meneer De Graaf. Op een dag lag er een uitnodiging voor een buurtconcertje op tafel. „Gaan we daar heen?” vroeg ik argeloos. „In geen honderd jaar!” zei meneer De Graaf. „Dat is een koortje van een oude vriend van mij. Die man is chirurg. Weet je hoe dat koortje heet? Hoedje van papier. Nou, dan weet je het wel: vier guitig kijkende chirurgen op een rijtje die ‘hoedje, hoedje, hoedje’ zingen. En dan eindigt het met: hoe-oedje van pa-piehie-hier.” „En dat vinden we niet leuk?” vroeg ik schuw. Want ik was pas zeventien en deed mijn best te leren begrijpen wat wel en niet goed en leuk was. Hij haalde zijn schouders op en gromde: „Zing een volwassen lied.” Veertig jaar later vraag ik aan Thijs: „En als die kunstroute nou in een krottenwijk zou zijn?” „Het gaat erom dat mensen knutselwerkjes als kunst presenteren! Maar het is geen kunst, het is gefröbel!” Plotseling gekalmeerd zei hij: „Overigens wordt er wél vaak voortreffelijk gemusiceerd.” Dat is waar. Rijke mensen kunnen vaak heel goed Bach en Dvorak spelen. Waarom dat met die schilderijen niet lukt, weet ik niet. Dat kun je blijkbaar niet naast je gewone werk doen. „Goed, we vergeten die schilderijen”, zei ik, „en we beperken ons tot muziek. Waarom willen we best naar een amateuruitvoering van Bach luisteren, maar niet naar malle liedjes? Mensen die één keer per jaar met een gek hoedje op een beetje kinderachtig doen – wat is daar eigenlijk tegen?” Thijs stak zijn hand in de lucht: „Toen ik een kind was, sprak ik als een kind, dacht ik als een kind en redeneerde ik als een kind. Maar nu ik volwassen ben, heb ik het kinderlijke voorgoed achter mij gelaten. Dat schreef Paulus tweeduizend jaar geleden al aan de Korinthiërs.” „Zing een volwassen lied”, citeerde ik. „Meneer De Graaf, veertig jaar geleden.” Ik heb de herkomst van ‘Hoedje van papier’ eens voor u opgezocht. En wat blijkt? België riep in 1830 de onafhankelijkheid uit. Koning Willem I wrong zich de handen. Om het leger aan te vullen, werd een beroep gedaan op de plattelandsschutters. Ze kregen een inderhaast gefabriekte sjako van karton en ijzerdraad op hun hoofd. Kinderen jouwden na en riepen: „Hoedje van papier!” Leidse studenten maakten daar een spotliedje van. Mijn theorie valt in duigen. Het is helemaal geen kinderliedje! ‘Hoedje van papier’ is een volwassen lied! Ik neem direct alles terug en zal een nieuwe column voor u schrijven.||https://www.nrc.nl//nieuws/2022/07/12/hoedje-hoedje-hoedje-a4136247
2022-07-12||Jane Goodall is nu een barbiepop, als inspiratie om 'groter te dromen’||De nieuwste barbie-pop van speelgoedmaker Mattel is, op hoofd en haar na, gemaakt van gerecycled plastic. Dat moet ook wel, want de Britse primatoloog Jane Goodall stond model. Haar inzet voor het behoud van natuur en in het bijzonder voor de chimpansee en andere primaten  lieten Mattel geen andere keuze.  Goodall is nu 88 jaar, maar de pop stelt de jonge onderzoeker voor, die in de jaren 60 naar het Gombe natuurpark in Tanzania reisde om chimpansees te bestuderen. Ze draagt haar bekende outfit van een kaki shirt en korte broek. Om haar nek heeft ze een verrekijker en in haar hand een notitieblok. Naast haar staat David Greybeard, de eerste chimp die zijn angst overwon en in haar buurt durfde te komen.  De  Barbie maakt deel uit van de serie ‘Inspiring Women’, volgens Mattel bedoeld om meisjes kennis te laten maken met „moedige vrouwen die risico’s namen, regels veranderden en de weg vrijmaakten voor generaties meisjes om groter te dromen”. In 2018  verschenen de eerste: Amelia Earhart, de eerste vrouw die solo over de Atlantische Oceaan vloog; kunstenaar Frida Khalo; en natuur- en wiskundige Katherine Johnson. ||https://www.nrc.nl//nieuws/2022/07/12/jane-goodall-is-nu-een-barbiepop-als-inspiratie-om-groter-te-denken-a4136246
2022-07-12||De Grote Hittegids: met deze tips kom je warme dagen door||Voor je het weet ‘is ’t weer voorbij die mooie zomer’, maar tot het zover is, kun je heel wat doen om koel te blijven op warme dagen. Welke kleding trek je aan? Helpt het om ijs te eten? En is koffiedrinken verstandig? Door goed doorbloede plekken, zoals je nek, te koelen met koud water of een natte handdoek. De temperatuur in je lijf ligt rond de 37 graden Celsius. Bij warm weer gaat je innerlijke thermostaat aan de slag om je binnenste op die temperatuur te houden. Je bloedvaten verwijden, zodat meer bloed langs de huid wordt gevoerd. Overtollige warmte wordt zo afgegeven aan de omgeving. Met koelen help je je lichaam een handje. Pootjebaden in een meertje, zwembad, of desnoods in een afwasteil; je zou het uren kunnen volhouden met je voeten in het koude water. Maar om af te koelen is dat geen goed idee. Door de kou vernauwen de bloedvaten in de huid en bereik je een averechts effect: je lichaam kan warmte minder goed kwijt. Even kort dippen is het advies. Zeker. Je polsen zijn goed doorbloed en er lopen slagaderen doorheen. In tegenstelling tot de kleinere bloedvaatjes in je lichaam vernauwen die niet als de omgeving afkoelt. Langer koelen heeft daar dus wél effect. Alleen je polsen onder de kraan houden zet niet echt zoden aan de dijk, zegt de Britse sportfysioloog Alan Ruddock. Volgens hem kun je beter je hele hand onder water houden. Van een dutje na de lunch koel je niet per se af. Maar zo’n power nap kan wel heel lekker zijn om dat zware, lome gevoel kwijt te raken dat mensen vaak hebben als het warm is. Het lichaam is zichzelf de hele dag aan het koelen en dat kost energie. Bovendien zijn warme, klamme nachten niet bevorderlijk voor de nachtrust. Met een mini-siësta krik je je energieniveau weer op. Zet je wekker maximaal een half uur later, dan blijf je in de lichte fases van de slaap en word je weer uitgerust wakker. Luchtige kleding houdt je koel. Denk aan fladderbroeken met wijde pijpen en basketbaltops met flinke armgaten. Het laagje lucht tussen je huid en kleding – dat al snel opwarmt of vol komt te zitten met transpiratievocht – kan zich dan verversen. Fijn, want door de ventilatie blijft je lichaamswarmte niet in je kleren hangen. Kleren met lange mouwen en wijde pijpen dragen – dat klinkt misschien niet aantrekkelijk, maar het helpt wel om je huid te beschermen tegen straling van de zon. Zwart of wit? Een zwart shirt wordt warmer in de zon dan een wit exemplaar, maar dat betekent niet automatisch dat je je koeler voelt in het kledingstuk in de lichtere kleur. Wetenschappers zochten uit waarom bedoeïenen in de woestijn zwarte gewaden dragen en publiceerden hun bevindingen in het wetenschappelijk tijdschrift Nature. Ze ontdekten dat de bedoeïenen met het zwarte gewaad net zo warm worden als wanneer ze traditionele kleding in het wit aantrekken. Wit mag dan licht weerkaatsen, het laat ook méér straling door, voor je warmtegevoel maakt het uiteindelijk niet uit of je wit of zwart draagt. Dat genoeg drinken belangrijk is op warme dagen weten we wel. Maar wat is genoeg? Telt dat koude biertje op het terras mee en kun je nou beter wel of geen cafeïnehoudende drankjes consumeren? Drink minstens 2 liter water, of zelfs wat meer als je de 70 bent gepasseerd. Op warme dagen zweet je meer en dan moet je extra drinken om het vochtverlies weer aan te vullen. Het Voedingscentrum tipt water, thee en koffie zonder suiker als beste dorstlessers. Voor mensen die graag op het terras zitten is er slecht nieuws: dat koude biertje of glas rosé telt niet mee voor je drinkquotum. Koude dranken zorgen inderdaad voor een aangenaam koel gevoel , schreef NRC eerder. Tijdens een experiment gaven mensen aan dat ze minder dorst hadden na een koud drankje (5 graden Celsius) dan na het drinken van warm water (22 graden Celsius). Nameten liet zien dat het voor de temperatuur in het lichaam niets uitmaakt. Waarschijnlijk zijn het de koudereceptoren in de mond die signalen naar de hersenen sturen die ‘prettig’ betekenen. Dat je afkoelt van warme thee is echt zo’n tip uit grootmoeders tijd. Maar werkt het echt? Het effect is niet groot, maar het is er wél. Door het drinken van een warme drank ga je extra zweten, bevestigde sportfysioloog Alan Ruddock in dit artikel over afkoelen uit 2017. Het verdampen van dat vocht koelt je lichaam. „Maar bij vochtig benauwd weer helpt het niet”, tekende Ruddock aan. „Het zweet kan dan niet verdampen.” Hoewel cafeïne ervoor zorgt dat vocht het lichaam sneller verlaat, raak je er niet méér vocht door kwijt. Je moet er wel heel veel van drinken om er meer van te gaan plassen, legde Werner Hagens, expert van het RIVM op het gebied van het Hitteplan, in dit liveblog over de hittegolf van 2019 uit. „Doorgaans heb je dan ook al zoveel vocht binnengekregen dat dit niet meer uitmaakt.” ‘Wees matig met alcohol bij hitte’, is een bekend advies. Maar waarom eigenlijk? In tegenstelling tot cafeïne werkt alcohol wél vochtafdrijvend. Kennisinstituut Trimbos meldt dat alcohol  het hormoon remt dat ervoor zorgt dat je nieren voldoende vocht vasthouden, waardoor je maar naar de wc blijft gaan. Dat werkt uitdroging in de hand. Er is een reden dat we tijdens warme zomers geen zin hebben in stevige kost. Wat doet hitte met je eetlust? En moet je extra zout binnenkrijgen als je veel zweet? Nauwelijks. Van eten krijg je het namelijk warm. Je lijf gaat aan de slag en je lichaamstemperatuur stijgt. Dus schepijs en fruitijsjes bieden geen soelaas. Waterijs met zo min mogelijk suiker zou íets kunnen helpen, zo blijkt uit een oud experiment dat wetenschapsredacteur Wim Köhler eens aanhaalde. Veel mensen kiezen bij hitte liever voor een soepje dan voor een groot bord warm eten. Niet zo gek, want warm weer zorgt voor een verminderde eetlust, vertelde Renger Witkamp, hoogleraar Voeding en Farmacologie van de Wageningen Universiteit, eerder in NRC. Je lichaam past dit slimmigheidje toe om twee redenen: ten eerste heb je tijdens warme zomers minder energie nodig om je lichaamstemperatuur op peil te houden en daarnaast zorgt het eten van voedsel juist voor een temperatuurverhoging. Bij warm weer remt het lichaam de neiging om te eten af, al zijn de effecten gering, volgens Witkamp. Dat maakt voor je eigen warmtebeleving niets uit. Elke hap die je neemt zwengelt je spijsvertering aan en daarbij komt warmte vrij. Wat je eet en of je eten warm of koud is, maakt geen verschil. Hoeveel je eet is wél van belang: hoe meer je eet, hoe warmer je wordt.
Is het belangrijk om extra zout binnen te krijgen?
 Je verliest inderdaad meer zout als het zweet je de hele dag over de rug loopt, maar dat actief weer aanvullen is bij een normaal eetpatroon niet nodig, volgens het Voedingscentrum. Door meer te drinken onttrek je natrium aan je lichaam en dat kan gevaarlijk zijn.Dat is geen excuus om alsnog een zak chips open te trekken. Met warm weer trekken we ons graag terug in de koelte van onze huizen. Maar na een aantal dagen in de volle zon kan het binnen ook flink gaan broeien. Hoe houd je de hitte zo goed mogelijk buiten de deur? Houd de ramen dicht als het binnen koeler is dan buiten, anders trekt de warmte het huis in. Sluit de gordijnen om instraling van de zon te beperken. Tegen de avond, als de buitentemperatuur lager is dan die in huis, mag alles open, dan is doorluchten juist het devies. Een zonwering werkt nog beter tegen warmte dan gordijnen. Daarmee houd je de zon helemaal buiten de deur, terwijl de warme lucht bij gordijnen tussen de stof en het raam blijft hangen. Als je in een ruimte zit waar airconditioning aanstaat, moet je de boel zeker dicht houden, anders doe je het koelende effect teniet. Ja, de ventilator zorgt voor een verkoelend briesje. Warme lucht wordt weggeblazen en de luchtstroom helpt om zweet en ander vocht te laten verdampen. Voor een optimaal effect zet je de ventilator ’s avonds, als het koeler is, bij een open raam zodat koele lucht naar binnen wordt gezogen. Op korte termijn waarschijnlijk wel, maar op de langere termijn koken we onszelf gaar, betoogt NRC-redacteur Paul Luttikhuis in dit artikel uit 2020. Dat logge bakbeest in de hoek van de kamer slurpt energie, bevat koelvloeistof die slecht is voor het milieu en als je pech hebt, haal je ook nog veel warme lucht in huis doordat je de afvoerslang door het open raam naar buiten moet hangen.  Bovendien werkt een mobiele airco door het beperkte vermogen niet op hele warme dagen – zeg meer dan 30 graden -, waarschuwt Milieu Centraal, de organisatie die duurzame tips en adviezen geeft. En dan heb je ’m juist het hardst nodig. Houd de slaapkamer koel door ramen en gordijnen overdag dicht te doen en pas weer te openen als de zon onder is en de buitentemperatuur lager is dan die in de slaapkamer. Zakt de thermometer ook ’s nachts niet onder de 20 graden? Dan loont het om ‘strategisch’ te slapen. Warme lucht stijgt op, ook binnen de muren van een huis. Het kan dus helpen om een verdieping (of twee) lager te gaan liggen. Naakt slapen zorgt voor de koelste nachten. Tijdens de slaap produceert een mens gemiddeld 80 Watt aan warmte, weet Hein Daanen, hoogleraar thermofysiologie aan de Vrije Universiteit Amsterdam. Ter vergelijking: een gloeilamp produceert zo’n 100 Watt. Die warmte moet je lichaam ‘s nachts kwijt. Daanen legt uit hoe dat werkt: „Zweet dat op je lichaam verdampt, koelt af. Een pyjama kan dat proces verstoren doordat vocht erin trekt en verdamping langer duurt.” Wil je toch graag een nachthemd aan, dan kies je best voor dun katoen, of synthetische vezels (zoals bij sportshirts); die slurpen minder vocht op. Net als bij de pyjama geldt: less is more. Hoe koel je blijft onder je dekbed hangt af van hoe makkelijk de stof warmte geleidt en hoeveel vocht er in de stof trekt. „Hoe sneller warmte wordt afgevoerd en hoe meer vocht er op je lichaam kan verdampen, hoe koeler je je voelt”, zegt Hein Daanen, hoogleraar thermofysiologie aan de Vrije Universiteit Amsterdam. „Een lichaam regelt al veel zelf: heb je het warm ’s nachts, dan trap je de deken van je af.” Zonder deken slaap je het koelst. Maar veel mensen willen toch iets over zich heen, merkt Daanen: „Dan zou een heel dun lakentje goed zijn, bijvoorbeeld van dun katoen.” Ongezond is het niet, zolang je de ventilator regelmatig schoonmaakt en filters van de airco tijdig verwisselt. Doe je dat niet dan blaast je airco schimmels in het rond en verplaatst je ventilator naast koele lucht vooral ook stof en pollen door de kamer. Richt de koude luchtstroom op de omgeving en niet direct op je gezicht of lichaam om stijve spieren te voorkomen.
		Je slaapkamer afkoelen zorgt ervoor dat je makkelijker in slaapt komt, zegt slaapexpert Winni Hofman. “Mensen zijn gemaakt om te slapen bij een dalende kerntemperatuur. Koelen met een airco of ventilator kan goed helpen om dat effect te bereiken.” Wat de ideale slaapkamertemperatuur is hangt onder andere af van of je met of zonder pyjama slaapt: “Maar gemiddeld ligt die tussen de 16 en 18 graden Celsius.”

Huisdieren en hitte
Dieren kunnen het zwaar hebben met warm weer. Hoe houd je het voor hen zo aangenaam mogelijk in huis?

Hoe help je viervoeters de hitte door?
 Dieren kunnen het zwaar hebben met warm weer. Hoe houd je het voor hen zo aangenaam mogelijk in huis? Honden, katten en knagers zweten niet zoals mensen. Hooguit een beetje via hun voetzolen. Honden kunnen daarnaast nog hijgen om overtollige warmte kwijt te raken. Zet de hokken van konijnen, cavia’s en hamsters in de schaduw, in een ruimte waar luchtcirculatie is, en zorg voor vers drinkwater. Katten zoeken vaak zelf een koel plekje op, maar honden doen dat niet. Houd ze zoveel mogelijk in de schaduw, zorg voor schoon water, speel niet te veel met ze en heel belangrijk: gloeiend heet asfalt is geen pretje voor hondenpoten  In dit overzicht van de Dierenbescherming lees je hoe je verschijnselen van oververhitting herkent bij verschillende diersoorten. Nee, ook niet met de ramen op een kier. De temperatuur in een stilstaande auto loopt snel op, tot wel 50 graden Celsius. Het dier raakt er oververhit en kan komen te overlijden. Binnen blijven is waarschijnlijk het beste advies op dagen dat het zweet je uitbreekt zonder dat je ook maar íets hebt gedaan. Maar soms moet je wel naar buiten, om boodschappen te doen, of te werken. Moet je je altijd insmeren als je de deur uitgaat? En kun je veilig sporten in de warmte? Groene tuinen werken als een buffer tegen de warmte. Tegels, stenen en beton houden warmte vast, terwijl grote struiken juist zorgen voor schaduw. Bomen beïnvloeden hun omgeving daarnaast nog door verdamping en reflectie van zonlicht. Toch is lukraak bomen planten in steden of tuinen niet altijd een goed idee, ontdekten Zwitserse onderzoekers. Het koelende effect hangt onder andere samen met de vochthuishouding van de bodem. Bij een droge bodem verdampt een boom minder water en is het verkoelende effect geringer. Als bomen amper water verdampen en wel donkerder van kleur zijn dan de tegels eromheen, kan een boom zelfs zorgen voor meer warmte. Als de zon weg is. Vul de gieter of sluit de tuinslang aan als het ’s avonds is afgekoeld, of ’s ochtends ruim voor de zon op de tuin staat. Sproeien in de brandende zon doet meer kwaad dan goed; de helft van het water verdampt en de kans dat planten verbranden is groot. Mik op de grond en vermijd natte bladeren om schimmels en ziektes te voorkomen en zo weinig mogelijk water te verspillen. Hardlopen, fietsen of voetballen in de hitte is niet per se verkeerd. In Zuid-Europa zou anders maar weinig gesport kunnen worden. Wel presteer je door de warmte minder en word je sneller moe. Je lichaam steekt zijn energie liever in afkoelen dan in trainen. ‘Aanpassen’ is het sleutelwoord, volgens thermofysioloog Hein Daanen van de Vrije Universiteit Amsterdam. Als je lichaam aan de warmte went zal het steeds makkelijker warmte kwijtraken, bijvoorbeeld door eerder of meer te zweten en meer vocht vast te houden, ook bevat je zweet steeds minder zout en meer water, legt Daanen uit. Hij geeft tips hoe je je lichaam helpt acclimatiseren: „Als je een sportprestatie moet leveren in de warmte is het een voordeel als je daar al aan gewend bent. Trek bijvoorbeeld isolerende kleding aan bij een training in een koel klimaat om je lichaam voor te bereiden, of neem warme baden om je lichaamstemperatuur kunstmatig te verhogen.” Voor dat aanpassen heeft je lijf wel even tijd nodig - zo’n veertien dagen. Het is dus een goed idee om de poging je persoonlijk record te breken even uit te stellen. Kun je het toch niet laten? Vergeet niet om veel te drinken. In Tokio is het in de zomermaanden eigenlijk te heet om te sporten. In juni werd er nog een bijna anderhalve eeuw oud hitterecord gebroken. Toch moesten olympische sporters bij de vorige Zomerspelen juist daar een topprestatie leveren. In zijn klimaatkamer bootste hoogleraar thermofysiologie Hein Daanen de omstandigheden in de Japanse stad na Door flink te smeren met zonnebrandcrème. Een goede crème beschermt tegen uv a- en uv b-straling. Ga je onbeschermd de zon in dan loop je het risico om te verbranden. Zonnestralen op je onbeschermde huid zorgen uiteindelijk voor huidveroudering en een hoger risico op huidkanker. Onderzoeksarts Jetske Ultee legt uit dat de huidschade een optelsom is: “Vaak krijg je jaren later de rekening gepresenteerd. En wist je dat de zon verantwoordelijk is voor negentig procent van de huidverouderingsverschijnselen? Rimpels en pigmentvlekken dus. Een goede zonnebrandcrème blijft de allerbeste antirimpelcrème.” Maar jezelf inwrijven met het witte goedje is niet de enige manier om je huid te behoeden voor de schadelijke effecten van de zon. Ultee: “Met kleding, petten, hoeden en zonnebrillen kun je je ook wapenen tegen uv-straling. Net als het op tijd opzoeken van een plekje in de schaduw. Een combinatie hiervan is de beste bescherming.”
		 Absoluut. In de wetenschap bestaat geen discussie over de veiligheid van zonnebrandcrèmes. Onderzoeksarts Jetske Ultee stelt dat je goede en minder goede keuzes kunt maken in zonnebrandcrèmes: “De minder goede en discutabele filters worden gelukkig steeds minder gebruikt. Dit geldt zeker in Europa, aangezien we hier veel meer filters ter beschikking hebben dan in Amerika.” De onderzoeksarts is stellig: “Je kunt je nog altijd beter insmeren met een minder goed product dan géén product. Want wat wél voldoende is aangetoond, is het risico op huidschade waaronder huidkanker door overmatige blootstelling aan de zon.” Hoe lichter de huid, hoe sneller je verbrandt, en hoe lager de factor van je zonnebrandcrème, hoe korter je beschermd bent. Door zweten en schuren van kleding raak je een deel van je zorgvuldig gesmeerde zonneblokker of -filter gedurende de dag weer kwijt. Daarom moet je bijsmeren. Hoe vaak? Elke twee uur een verse laag, adviseert KWF Kankerbestrijding en opnieuw na het zwemmen. Om het goed te doen moet je flink dik smeren, 2 milligram crème per vierkante centimeter huid om precies te zijn. Een halve theelepel voor het gezicht en een eetlepel per arm, been, rug en de voorkant van je lichaam. Vergeet je oren en de bovenkant van je voeten niet. Dat is afhankelijk van je huidtype. Op de website van KWF Kankerbestrijding. vind je terug tot welk type jij behoort. Over het algemeen geldt dat iemand die smeert met SPF (Sun Protection Factor) 15, 15 keer langer in de zon kan blijven dan wanneer deze persoon onbeschermd naar buiten gaat. Bij factor 30 is dat 30 keer zo lang. Het KWF adviseert zonaanbidders die op pad gaan voor een dagje strand of park om sowieso een zonnebrandcrème met minimaal factor 30 te gebruiken, onafhankelijk van het huidtype. Ook in de schaduw van een parasol, veranda of palmboom desnoods kun je lelijk verbranden. Net als kleding laat parasoldoek uv-straling door. Insmeren en opletten dus. In de koelte van de schaduw krijg je overigens ook gewoon een kleurtje. Om antwoord te geven op de vragen in deze gids heeft redactie Slim Leven onder andere gebruikgemaakt van bestaande NRC-artikelen:  
		Daarnaast is gesproken met een drietal inhoudelijke experts en is informatie opgehaald bij het Trimbos-Instituut, Milieu Centraal, de Dierenbescherming en KWF Kankerbestrijding. De vragen in deze gids zijn een combinatie van vragen van onze lezers, binnengekomen na een oproep op onze website en in de Slim Levennieuwsbrief, vragen die NRC eerder beantwoordde in artikelen en vragen die de redactie relevant vindt maar waar NRC nog niet eerder aandacht aan besteedde. Illustraties Timber Sommerdijk. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/12/wat-kun-je-beter-wel-en-niet-doen-als-het-heet-is-a4135834
2022-07-12||Kunstdetective of makelaar tussen onder- en bovenwereld?||Zelfverklaard ‘kunstdetective’ Arthur Brand  houdt  van stevige statements. Naar aanleiding van de teruggave van de Normandische reliekschrijn stelt hij dinsdag in De Telegraaf: „Vandaag maak ik twee miljard gelovigen blij.” En: „Het heiligste van het heiligste is gered van de kliko.”  Wie is Arthur Brand? Na onvoltooide studies geschiedenis en Spaans specialiseerde hij zich in het terugbezorgen van gestolen kunst. Zo bracht hij een in 1999 gestolen Picasso terug, en spoorde hij enkele grote bronzen paarden op van beeldhouwer Josef Thorak, gemaakt in opdracht van het naziregime. Over zijn werk maakte Brand het tv-programma ‘De kunstdetective’ voor omroep Max. Critici van Brand, waaronder advocaten en kunstverzekeraars, noemen hem geen detective, maar een makelaar tussen de onder- en bovenwereld. Ze menen dat Brand criminelen al te zeer beschermt. Bovendien zou hij financieel belang hebben bij het terugbrengen  van de kunst. Brand ontkent dit. Behalve tipgeld of een overeengekomen uur- of dagloon van een opdrachtgever verdient hij naar eigen zeggen niets met zijn vondsten.  Wie wil weten hoe Brands speurwerk verloopt, heeft in elk geval niet genoeg aan wat Brand er zelf over zegt: hij beschermt de identiteit van de mensen die naar hem toe komen met gestolen kunst. Dat betekent dat hij soms maar weinig kan vertellen.  Maar dat is niet de enige reden voor ongerijmdheden in Brands verhalen over zijn werk. In zijn tv-programma liet hij zien hoe sms-jes hem in het donker leiden naar een Picasso achter een boom aan de Bosbaan in Amsterdam. De vondst was de apotheose van de uitzending. Brand, opgewonden tegen de camera: „Jeetje, wat een plek zeg!” Enkele maanden voor de uitzending had hij The New York Times verteld dat de Picasso door de dieven netjes aan zijn deur was afgeleverd. Gevraagd naar het verschil wees Brand op de eisen van de regisseur van het tv-programma. Die wilde dat Brand wel iets spannends bewaarde voor de uitzending.   De politieagent die in Nederland verantwoordelijk is voor kunstroof, Richard Bronswijk, heeft begrip voor de ongerijmdheden in Brands verhalen. Die verhalen hoeven niet allemaal te kloppen, zei hij in 2020, „want het gaat erom dat de kunst terugkeert. Als je kijkt wat Brand op dat gebied voor elkaar heeft gekregen, is dat indrukwekkend.”||https://www.nrc.nl//nieuws/2022/07/12/kunstdetective-of-makelaar-tussen-onder-en-bovenwereld-a4136244
2022-07-12||Arthur Brand vond kerkschat op zijn stoep, wat is er bijzonder aan deze relieken?||Afgelopen vrijdag werd in Nederland een raadsel opgelost dat de afgelopen weken vooral katholieken in Normandië bezighield. Die avond werd er – na enig e-mailverkeer – aangebeld bij de bekende kunstdetective Arthur Brand, die eerder in het nieuws kwam omdat hij verdwenen nazikunst, een Picasso en een oud Perzisch manuscript terugvond. Toen Brand vrijdag de deur opendeed, lag op zijn stoep een kartonnen doos met een gouden reliekhouder van een centimeter of dertig hoog, met daarin twee metalen flesjes die bloed van Jezus Chistus zouden bevatten. Deze kerkschat was in de nacht van 1 op 2 juni ontvreemd uit een middeleeuwse kerk in het kleine Normandische havenstadje Fécamp. Op video van ParisNormandie.fr  laat  een verslagen kijkende locoburgemeester Pierre Aubry een paar weken na die inbraak de geforceerde, houten deur van de sacristie zien waar de kostbaarheden van de kerk lagen opgeborgen. Er was nog steeds geen spoor van de daders.  Behalve de reliekhouder met het ‘bloed van Christus’ vond Arthur Brand in de doos op zijn stoep ook nog kleinere kerkschatten uit Fécamp, zo vertelt hij aan het persbureau AFP: koperen plakkaten, heiligenbeeldjes en een versierde beker. Voor hij het reliek op zijn stoep vond, had Brand een in het Nederlands gestelde e-mail gekregen  van iemand die vertelde de kerkschatten in zijn bezit te hebben en er vanaf wilde. Terugbrengen naar Fécamp achtte de e-mailschrijver te gevaarlijk. Arthur Brand tegen AFP: „Om dit ultieme reliek, het bloed van Christus, in huis te hebben als gestolen goed, is een vervloeking. En deze relieken zijn ook onverkoopbaar.”  Via de Nederlandse politie zullen de relieken teruggaan naar Normandië gaan, helaas te laat voor de jaarlijkse hoogmis ter ere van de relieken die er elk jaar op 14 juni wordt gehouden.  1Wat is een reliek?  Een reliek is een fysiek object dat in een directe relatie tot een christelijke heilige heeft gestaan en om die reden vereerd wordt. De gewoonte bestaat vooral in de katholieke en (Grieks-) orthodoxe kerken, niet in protestantse kerken. In de praktijk werken relieken als ‘magische objecten’. Door aanbidding/aanraking van het reliek – vaak een stukje bot van een overleden heilige – maakt de gelovige contact met het ‘goddelijke’ en zo zouden ziekten kunnen genezen of andere diepe wensen in vervulling kunnen gaan. In de Middeleeuwen ontstond er een levendige handel in relieken, want door het bezit van een bijzonder reliek kon een kerk veel pelgrims aantrekken. 2Waarom is een reliek van Christus extra bijzonder? Jezus Christus is de centrale figuur in het christelijk geloof. Als zoon van God die mens werd, geldt hij als de ultieme bemiddelaar tussen God en de mens. Maar omdat ook geloofd wordt dat hij na zijn opstanding uit de dood lijfelijk ten hemel is gegaan,  kunnen er geen botten of andere lichamelijke resten van hem meer op aarde zijn. Daarom concentreert de reliekenverering rond Christus zich op accessoires zoals spijkers en splinters van het kruis waaraan hij stierf of doeken met een afdruk van zijn gezicht of zelfs zijn hele lichaam (zoals de ‘zweetdoek van Veronica’ en de ‘lijkwade van Turijn’).  Behalve Christus’ voorhuid, die na zijn (joodse) besnijdenis op aarde zou zijn achtergebleven, is het enige mogelijke lichamelijke reliek het bloed dat door zijn leerlingen uit Christus’ wonden zou zijn verzameld na de kruisdood. Vooral als vanaf de elfde eeuw in Europa steeds meer de lijdende Christus vereerd wordt (in plaats van Christus als keizerlijke heerser uit eerder tijd) duiken overal vondsten van ‘flesjes bloed van Christus’ op. De bloedflesjes uit Fécamp zijn dus zeker niet uitzonderlijk. Aan het eind van de twaalfde eeuw ontstaan in dit kader – als onderdeel van de Arthur-legendes – ook populaire verhalen over de magische kracht van de Graal, de beker waarin bloed van Christus zou zijn opgevangen.  3Waar komt dit specifieke Normandische bloedreliek vandaan? Zoals door de historicus Jean-Guy Gouttebroze van de Universiteit van Nice is uitgezocht duikt in Fécamp het bloed van Christus op in een verslag uit circa 1090. Daarin wordt verteld over een wonder: een locale priester zag het brood en de wijn uit de eucharistie veranderen in het vlees en bloed van Christus. Die zouden vervolgens als relieken in het altaar van de kloosterkerk van Fécamp zijn opgeborgen. Bijna honderd jaar later werden de relieken (opnieuw) ontdekt in de resten van de oude kerk toen die herbouwd werd, maar nu met een ander verhaal: het bloed van Christus zou door Nicodemus, een vroege volgeling van Christus, zijn verstopt in een vijgenboom die bij Fécamp zou zijn aangespoeld.  Gouttebroze ontdekte dat de abt in die tijd veel geld uitgaf aan toneelspelers en jongleurs, waarschijnlijk om de relieken bekendheid te geven met spectaculaire voorstellingen. Een stroom van pelgrims is het gevolg en verschaft het klooster geld om de kloosterkerk schitterend op te bouwen. Daarna gaat de verering van de bloedrelieken in Fécamp op en neer, met oplevingen in de veertiende en eind negentiende eeuw.  Voor zover bekend is de huidige diefstal de enige geweest.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/12/gestolen-bloed-van-christus-terecht-a4136243
2022-07-12||Billie merkte dat Paul zenuwachtig was||Ik word opgebeld terwijl ik naar Stranger Things aan het kijken ben. Moord in buitenwijk van Antwerpen, 81-jarige man, in de keuken gevonden door echtgenote. Snelheid is cruciaal. Nog voor het lijk koud is, ben ik er. Ik zoek geen sporen en jaag geen stofdeeltjes door instrumenten. Ik ben een motievenjager. Wantrouwen is mijn tweede natuur. Gelukkig ben ik ook een vrouw die niemand mooi kan noemen. Ik heb te veel vrouwen gezien die het slachtoffer werden van hun eigen good looks en in pulp geëindigd zijn, of in een vat zuur. Ik heb ros haar, een gezwel op mijn kaak, met de jaren zak ik als een pudding in elkaar. Mensen vertrouwen mijn lelijkheid, het doet hen praten. Bollekensstraat 12 in Brasschaat, in een huis met zonnepanelen op het dak, green egg-barbecues in het tuinhuis en een buitenmaatse ijzeren poort om het gevaar buiten te houden, tref ik een verzorgde vrouw die kalm oogt. „Ria, de echtgenote”, ze schudt me de hand. Ze verontschuldigt zich omdat ze geen koffie kan maken, de rechercheurs zijn bezig in de keuken. Mijn oog valt op een kinderlijk schilderij in de woonkamer, het toont kabouters rond een roulettetafel. Ik ben de eerste aan wie Ria haar verhaal doet. Hoe ze haar man terugvindt, tegen hem schopt, denkt dat hij een hartaanval heeft gehad. Dat ze de ziekenwagen belt. Paul is een trotse man, een IT’er die niet kan begrijpen dat niet iedereen zo nuchter denkt als hij, die om haar lacht omdat ze haar iPad nooit update. „Ik heb niets gehoord want de televisie stond luid”, zegt ze. „En ik had mijn hoorapparaat niet in, nu wel.” Ze vult het allemaal voor me in. Billie, de kleindochter, heeft een speciale band met haar grootvader. Billie is zeventien en mental health-activist, Paul is een boomer en toch hebben ze iets. „Ik zei dat hij ouder werd en wat rustiger aan moest doen. Toegeven is het begin van het einde, zegt Paul altijd. Dan kan je beter in je graf kruipen. Maar ik merk dat hij de laatste tijd zenuwachtig is”, en hier slaat ze haar handen voor haargezicht, alsof ze zichzelf slaat, alsof de werkelijkheid toeslaat, voor altijd zal ze in de verleden tijd over hem moeten praten. Ik zeg dat ik haar ga laten rusten en morgen naar haar dochter Anne ga. Nu zie ik echt paniek in haar ogen. „Voorzichtig, Anne is heel bijzonder, maar in crisismomenten kan ze haar greep op de werkelijkheid een beetje verliezen”, zegt Ria. Ze kijkt naar het kleurige kabouterschilderij en lacht. „Billie heeft al evenveel fantasie.” Op de oprit komt een van de rechercheurs me achternagelopen. Ze volgen de gebruikelijke procedure: iedere betrokkene is een mogelijke dader. Geen inbraaksporen. Er is onmiddellijk uitsluitsel over het moordwapen: het pneumatische spijkerpistool. Ik vloek. Belachelijk, net zo belachelijk als de braadpin, de golfbal en de haarverf in de mond van de dronken slaper als dodelijk wapen. Een wapen dat sluwheid vraagt eerder dan kracht. Typisch voor een vrouw. Dit feuilleton van Saskia De Coster, Vlaams auteur en beeldend kunstenaar (bekend van bijvoorbeeld Wij en ik en Nachtouders) verschijnt deze zomer in tien delen elke woensdag op de Achterpagina van NRC en op nrc.nl. Dit is de tweede aflevering. Meer afleveringen 
				De vrouwen van Paul
			||https://www.nrc.nl//nieuws/2022/07/12/billie-merkte-dat-paul-zenuwachtig-was-a4136242
2022-07-12||Mascha Halberstad over haar film ‘Knor’: ‘In stop motion ben je god, dat verveelt nooit’||In de internationaal gelauwerde kinderfilm Knor zitten  doldwaze en spectaculaire momenten: poep die in het rond spat, achtervolgingen per tractor, een varkentje dat op een haar na wordt vermalen in een worstenmolen. Toch is de Nederlandse stop-motionregisseur Mascha Halberstad (1973) zelf het meest trots op wat ze een „nietsige eetkamerscène” noemt. Hoe vanzelfsprekender een moment voor kijkers aanvoelt, hoe bijzonderder het voor haar wordt.  „Want niets in animatie ís vanzelfsprekend.” En al helemaal niet bij stop motion, waar levenloze objecten tot leven komen doordat een animator ze handmatig telkens in een net iets andere houding fotografeert.   Tijdens Halberstads favoriete moment zit de negenjarige hoofdpersoon van Knor, Babs,  aan tafel met haar ouders en haar na jaren afwezigheid uit Amerika overgevlogen grootvader. Opa, een voormalige slager en wannabe worstenkoning, hoort  boven een bordje bloemkoolpuree  dat zijn nakomelingen vegetariërs zijn geworden. Halberstad: „Doordat het werk van de stemacteurs en animatoren in die scène zo subtiel en natuurlijk is, vergeet je als kijker  dat je naar poppen kijkt en niet naar echte mensen die eten, drinken en kletsen. Dan heb ik mijn doel bereikt.” Dat subtiliteit suggereren enorm arbeidsintensief is bij stop motion, blijkt al snel bij een bezoek aan de Arnhemse studio Holy Motion, waar Knor werd opgenomen. Halberstad kocht en  verbouwde samen met producent Marleen Slot een oude garage tot een 650 vierkante meter grote animatiestudio met een negental filmsets, een poppen- en decoratelier en een reusachtige keuken. Halberstad: „Animatiewerk is  uitputtend, dus er moet goed worden gegeten.” In Nederland worden momenteel zelden stop-motionfilms gemaakt, maar het is de bedoeling dat Holy Motion een Nederlandse stop-motionhub wordt, waar jonge en meer ervaren makers met de animatietechniek aan de slag gaan. Halberstad: „Een soort Aardman-mini.” (Het Britse Aardman is bekend van Wallace & Gromit en Shaun the Sheep). In het poppenatelier toont Halberstad met een twintig centimeter hoge versie van personage Babs en een doosje vol minuscule mondjes, oogleden en wenkbrauwen hoe animatoren in elk frame van de film de gezichtsuitdrukking aanpasten van het eigenzinnige meisje en van haar huisdier in de film, het biggetje Knor. Het team van een vijftal animatoren dat tijdens de opnames in Arnhem verbleef, begon ’s ochtends meestal met het spelen van wat ze die dag in scène zouden zetten, waarna ze met poppen hun eigen emoties, gezichten en houdingen imiteerden. Per dag namen ze per persoon zo’n vijf seconden film op, vertelt Halberstad. „Dat wil dus zeggen: met een pincet in de hand gemiddeld zestig keer hysterisch kleine mondjes en oogleden aanpassen.”  Stop-motionfilms bevatten gelukkig per seconde film meestal iets minder beelden of frames dan reguliere animatie of live action: 12 per seconde in plaats van 24. „Het zorgt ervoor dat wat je ziet niet te smooth is.” De combinatie van realisme en imperfectie is volgens de regisseur immers de magie van stop motion. „Je ziet dat het niet echt is, maar wél gemaakt in de echte wereld, onder meer door heel zichtbare texturen: stofjes van poppenkleding,  wollen poppenhaar.”  Halberstad raakte zelf in de ban van stop-motionregie tijdens haar opleiding aan de Arnhemse kunstacademie. Ze wilde eigenlijk kunstschilder worden, maar vond de opleiding wat saai. „Als ik een serie gelijkaardige schilderijen moest maken, raakte ik verveeld.” Kort nadat een van haar schilderijen was afgekraakt, zag ze iemand van de afdeling graphic design een stop-motionfilm maken en besefte ze dat alles wat ze echt leuk vond daar samenkwam. „Je schept een heel universum uit het niets en bent dus eigenlijk een soort god, wat nooit gaat vervelen.”  Voor Knor ontwierp Halberstad poppen en een setting die doen denken aan het Nederland waar zij opgroeide. Van haar achtste tot haar zestiende woonde de regisseur in een nieuwbouwwijk in Leusden, daarvoor onder meer in Duitsland. Halberstad: „Ik wilde het provinciale Nederland oproepen van rijtjeshuizen, kinderen en speeltuinen.” Doodgewoon, groen en gezellig dus. Geestige details en offbeat personages maken Knor en prequel Koning Worst ook leuk voor volwassenen. Zo  duikt er in Knor onverwacht een stop-motionvariant op van een scène uit E.T.  De setting van Knor mag liefelijk en retro voelen, het verhaal speelt in het heden en is best actueel. Tussen de schattige scènes over Babs’ varkentje dat  niet gedomesticeerd wil worden, gaat het over het maken van worst en de beslissing om wel of geen vlees te eten. Halberstad: „Ik ben zelf geen vegetariër en wil absoluut niets opleggen aan kijkers,  maar ik vind dat kinderen dit soort zaken moeten weten en dat ze zelf een keuze moeten maken.” De regisseur wilde vooral niet dat haar film te braaf werd, zoals veel kinderanimatie de laatste jaren. Knors  poep spat dus rijkelijk in het rond en er zitten voor kinderen behoorlijk spannende momenten in de film. Zo komt het  biggetje op een bepaald moment akelig dicht bij Opa’s worstenmolen. Bij een voorpremière in Groningen leidde dat tot enkele huilende koters. „Toch wilde ik geen concessies doen. Je hoeft kinderen volgens mij niet te pamperen. Ik ben van de VPRO-generatie, het moet wel een beetje edgy blijven”, vertelt Halberstad, die een kettinkje met een gouden worstje om de nek draagt. Je ontneemt je kinderen iets als je te beschermend bent. „Ik snap dat niet ieder kind Roald Dahl leuk vindt, maar zijn morbide grappen waren wél enorm bepalend voor mijn gevoel voor humor.” Naast Roald Dahl is Knor trouwens best  licht, voegt ze er snel aan toe.  De sets met de jarentachtigsfeer van Knor zijn jammer genoeg niet meer te zien in Arnhem, wél die van de prequel van Knor, die Halberstad momenteel opneemt. Dat verhaal speelt 25 jaar eerder in hetzelfde fictieve dorpje Moppel en gaat onder meer over Opa en zijn nemesis, slager Smakkerelli.  Halberstad leidt rond door de set van de straten van Moppel en een terras waar animatoren kunnen uitrusten tussen rondscharrelende kippen. We komen langs een jonge animator die met een project aan de slag is bij Holy Motion. Straks volgen nog twee producties, hopelijk het begin van veel meer. Al is het maar omdat Halberstad iedere filmmaker gunt om even god te kunnen spelen.    
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/mascha-halberstad-over-haar-film-knor-in-stop-motion-ben-je-god-dat-verveelt-nooit-a4136241
2022-07-12||‘Knor’: prachtige Nederlandse animatie met een Roald Dahl-vibe (●●●●●)||Regisseur Mascha Halberstad vertelde op het festival van Berlijn, waar Knor de wereldpremière beleefde, dat zij voor haar eerste stop-motionanimatie een ‘Roald Dahl-achtig verhaal’ zocht. Een verkoper in de kinderboekenwinkel raadde De wraak van Knor van Tosca Menten aan.  Een schot in de roos, want ook de verfilming van het verhaal over de vriendschap tussen het bebrilde meisje Babs en het schattige huisvarken dat zij van haar opa krijgt, blijft knap weg van dik opgelegde zoetigheid. Natuurlijk zijn jonge én oude kijkers direct verkocht als het roze, van siliconen vervaardigde biggetje de camera inkijkt. Maar het dier is niet bovengemiddeld intelligent, zoals pratende collega-big Babe en heeft geen magisch dna, zoals collega Okja. Sterker nog, moeder (Jelka van Houten) en vader (Henry van Loon) ergeren zich aan de poep en scheten van het dier, maar ze willen Babs niet demotiveren. En het is ook mooi dat ze een band opbouwt met opa, die geleerd lijkt te hebben van mysterieuze fouten die hij in het verleden maakte.  Stop motion, onder meer bekend van Wallace & Gromit, is een arbeidsintensieve techniek: regisseur Halberstad draaide haar film in 264 draaidagen in een loods in Arnhem. Het resultaat is een opvallend volwassen kinderfilm die op alle fronten overtuigt. De animaties zijn prachtig en de dialogen gevat: het uitmuntende tableau van stemacteurs geeft zelfs de kleinste rol kleur. En geen scène duurt langer dan nodig is om de kijker mee te slepen in het ontroerende én actuele verhaal. Knor leert ons niet zozeer dat vlees eten slecht is, maar wél dat overdadige consumptie een hoge prijs heeft. Zo’n genuanceerde, eerlijke boodschap is welkom in deze weken van boerenblokkades. Animatie Knor Regie: Mascha Halberstad. Met de stemmen van: Hiba Ghafry, Jelka van Houten, Kees Prins, Loes Luca, Henry van Loon.  Lengte: 72 min. 
●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/knor-prachtige-nederlandse-animatie-met-een-roald-dahl-vibe-a4136240
2022-07-12||Lezersoproep: wat maakt een plein tot een goed plein?||Nu het zomer is, speelt het leven zich weer af in de buitenlucht: in het park, op het strand, en niet te vergeten op het plein. Elke stad of dorp, hoe klein ook, heeft wel een plein waar mensen elkaar kunnen ontmoeten. Wat maakt een plein tot een goed plein? Dat onderzoekt NRC deze zomer.  Is het geslaagde plein groot of klein? Moet er een commercieel terras op staan, of juist vooral openbare bankjes? Is het ronde pleinbankje bezig aan een opmars? En: is het belangrijk dat iedereen zich thuisvoelt op het plein, of mag elke subcultuur z’n eigen plein hebben? Laat ons, door onderstaande vragen te beantwoorden, vóór 18 juli weten hoe u hierover denkt.  Vertel ons hier wat uw favoriete plein is en wat de kenmerken zijn van een goed plein.||https://www.nrc.nl//nieuws/2022/07/12/lezersoproep-wat-maakt-een-plein-tot-een-goed-plein-a4136221
2022-07-12||Opinie | Hoe de blonde bulldozer feestend en liegend ten onder ging||Boris Johnson (voluit: Alexander Boris de Pfeffel Johnson – ‘Al’ voor familie) werd op donderdag 7 juli voor de derde keer in zijn professionele bestaan ontslagen.  Dit keer legden kabinetscollega’s Rishi Sunak (Financiën) en Sajid Javid (Gezondheidszorg), gevolgd door nog eens  57 collega-bewindslieden, Boris’ nek op het hakblok. In het verleden waren het respectievelijk de hoofdredacteur van The Times en in 2004 de leider van de Conservatieve Partij die Boris Johnson met ontslag stuurden.  Hieke Jippes is journalist. Zij was  correspondent voor NRC Handelsblad in Londen (1987-1994). Bij The Times was Boris als  journalist betrapt op het verzinnen van een citaat, een journalistieke doodzonde. Als lid van  het schaduwkabinet van Michael Howard loog hij de partijleider voor over het bezwangeren van een journaliste, maar hij  viel door de mand toen haar invloedrijke moeder bij Howard verhaal kwam halen omdat haar dochter zich had moeten vervoegen bij een abortuskliniek. De affaire was tot daaraan toe, maar het liegen vond Howard onvergeeflijk. Achteraf kan worden geconstateerd dat Johnson al heel vroeg in zijn carrière een trend inzette van  verzinnen, ontkennen en blijven liegen. „Zijn politieke agenda is nooit iets anders geweest dan alleen maar: hoe maak ik Boris Johnson Prime Minister”, zegt een voormalig Downing Street-strateeg, die begon als supporter van de ‘PM’, tegen The Times. „Voorgaande premiers zijn gestruikeld over verschillen van inzicht inzake beleid; Boris is gestruikeld over leugens, feestjes en alcohol. Dat is niet een naschrift dat enig Prime Minister mee zou willen dragen. [...] No. 10 werd een hofhouding die alleen maar bestond ten dienste van de grillige invallen van de Prime Minister. Er was geen rekenschap, er waren geen doelen, alleen maar dirt and disaster”. Boris Johnson, met al zijn voordelen van een geprivilegieerde opleiding en een bij vlagen briljant opererend verstand, heeft zulke karakteristieke onvolmaaktheden dat hij vrijwel principeloos door het leven gaat. „Meedogenloze ambitie”, „ongebreidelde eigenliefde” en „niet-aflatende liefdesavonturen” worden door zijn biograaf Tom Bower teruggevoerd op een nare en ongelukkige jeugd en vooral op het voorbeeld van vader Stanley Johnson, Boris’ rolmodel en een „utter slimeball”. Van hem heeft Boris de seksuele incontinentie, én de charme,  kennelijk rechtstreeks overgenomen. Dat juist die ongelukkig gebleken combinatie de Britten heeft opgezadeld met – ik citeer de politiek redacteur van The Sunday Times – „de premier die er in de tijd dat ik besta het meest toe heeft gedaan”, is een mirakel.  De oorsprong daarvan moet liggen in de manier waarop de EU na de Britse toetreding de Britten niet heeft begrepen en waarop, omgekeerd,  Conservatieve regeringsleiders als Margaret Thatcher het beeld van ‘Brussel’ in het Verenigd Koninkrijk hebben gekarikaturiseerd. Omstandigheden die uiteindelijk leidden tot de opkomst van Nigel Farage en zijn populistische UK Independence Party. De Conservatieve leider David Cameron  onderschatte dat toen hij   in 2016 een ‘in of uit de EU’-referendum uitschreef dat hij gemakkelijk dacht te zullen winnen.   Cameron verloor en moest vertrekken. Maar geharde Brexiteers binnen de Conservatieve Partij exploiteerden dat referendum  en maakten  het hun nieuwe premier Theresa May onmogelijk tot een deal met Brussel te komen over de toekomstige relatie tussen de EU en het VK. Boris Johnson, die  May als minister van Buitenlandse Zaken – zonder Brexit-bevoegdheden  – binnen haar kabinet had gehaald om hem te neutraliseren, ondermijnde May aanhoudend.  Hij  nam uiteindelijk ontslag vóórdat zij in 2019 als mislukkeling in de EU-onderhandelingen het veld ruimde en meldde zich vervolgens als kandidaat om haar op te volgen.  Het onderhoudende aan de slangenkuil van een Conservatieve leiderschapsverkiezing is dat de buitenwacht – toen, en ook in de komende weken – zo’n duidelijk zicht krijgt op het venijn waarmee die slangen elkaar bestrijden. Zo wachtte Boris Johnson rond zijn gedwongen vertrek vijf dagen geleden niet af tot ook zijn loyaal geachte kabinetscollega Michael Gove misschien zou vertrekken, nee, hij belde op het laatste moment Gove zelf en ontsloeg hem. Wraak voor de manier waarop Gove in 2016 zich ook kandidaat had gesteld voor het leiderschap en wel omdat Boris Johnson „niet in staat is leiding te geven aan de partij en het land op een manier die ik voor ogen heb”. Johnson trok zich toen terug. In het psychodrama vorige week zou Gove geantwoord hebben: „Ik ben niet degene die dient te vertrekken, Prime Minister. Dat bent u zelf!” En Downing Street liet uitlekken: „Michael is een slang!” Wat zijn dan Johnsons sterke kanten, die maakten dat veertien miljoen kiezers in 2019 op hem stemden en de Conservatieve Partij met een ongekende meerderheid van tachtig zetels in het parlement terugkeerde? Zijn belofte ‘to get Brexit done’ is één uitleg. Inwoners van voormalige industrie- en mijnwerkersgebieden in Noord- en Midden-Engeland geloofden dat de optimistische blonde bulldozer, die als burgemeester van Londen de Olympische Spelen had meegevierd en de rode dubbeldekkerbussen had teruggebracht  (kaartjes werden twee keer zo duur), ook hun levensstandaard zou gaan verbeteren, en na jaren verwaarlozing en verpaupering banen en huizen en infrastructuur  naar hun gedeelte van het land zou brengen. Tot hetzelfde welvarende niveau als dat van het rijke zuidoosten.  Van de duizenden nieuwe politiemensen en verpleegkundigen, de beloofde infrastructuurverbeteringen of een samenhangend plan voor financiering van de zorg kwam ondertussen niets terecht De corona-epidemie en de economische crisis kwamen tussenbeide. De energie en het optimisme waarmee Boris Johnson beide leek te trotseren, werkten aanvankelijk in zijn voordeel. Beloften over zonnige vergezichten werden aanvankelijk geloofd. Tot Partygate tot in de verste hoeken van het land meedogenloos aantoonde dat deze premier regels iets vindt voor ‘little people’. Niet voor zichzelf. Waarna in tussentijdse verkiezingen kiezers hem in noord én zuid de rug toekeerden, ziek van het gedraai over feestjes.  Maar ook over financiële onbetamelijkheden als het stiekem door soms schimmige donors laten sponsoren van vakanties, van behang, van een boomhut voor het zoontje (à raison van 150.000 pond), omdat het salaris van een Prime Minister (164.000 pond) kennelijk  niet toereikend bleek. Labour kroop omhoog in de peilingen, naar een voorsprong, wijzend naar de 15 belastingverhogingen die de Conservatieve Partij heeft doorgevoerd terwijl ‘gewone mensen’ creperen onder de kosten van levensonderhoud. Van de duizenden nieuwe politiemensen en verpleegkundigen, de beloofde infrastructuurverbeteringen of een samenhangend plan voor financiering van de zorg kwam ondertussen niets terecht. Binnen Downing Street was het chaos. Zelfs Boris Johnson in zijn gedaante van Winston Churchill de Tweede, de beschermer van Oekraïne, kon aan de nationale perceptie niets meer veranderen.  Internationaal? De Franse president Macron noemde Boris Johnson „een clown” en verwoordde wat EU-leiders vonden over het gemak waarmee de Britse premier internationaal geldende regels inzake het Noord-Ierland-protocol eenzijdig denkt te kunnen doorbreken. De Amerikaanse president Joe Biden, altijd met een oog op zijn Iers-Amerikaanse achterban, dácht niet aan een handelsovereenkomst met de Britten, zoals Donald Trump   had toegezegd. Brexit, zoals beloofd, is nog steeds niet „done”.  En Boris Johnson? Hij kan zich weer wijden aan het schrijven van  de biografie van Shakespeare die hem naar verluidt 900.000 pond zal opleveren. Al die koningsdrama’s, al dat neerstorten van grote hoogten door eigen schuld en zelfoverschatting: de ironie kan hem onmogelijk ontgaan. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/12/hoe-de-blonde-bulldozer-feestend-en-liegend-ten-onder-ging-a4136237
2022-07-12||Rabobank: kwijtschelden boerenleningen niet aan de orde||Rabobank is niet van plan om leningen aan boeren kwijt te schelden om op die manier mee te betalen aan de oplossing van het Nederlandse stikstofprobleem. Ook een directe bijdrage aan het stikstoffonds van de rijksoverheid is volgens de bank niet aan de orde.  Dat meldt Rabobank, die 85 procent van de Nederlandse agrarische sector financiert, dinsdag na vragen van NRC. De Tweede Kamer riep het kabinet tijdens het stikstofdebat in juni via een motie op  te onderzoeken hoe onder meer Rabobank verplicht kan worden een „substantiële” bijdrage te leveren aan het oplossen van de stikstofcrisis. Het is voor het eerst dat Rabobank  op deze oproep reageert.  Het kabinet heeft 24,3 miljard euro uitgetrokken voor de aanpak van de stikstofproblematiek. Hiervan is ongeveer 7,5 miljard bedoeld voor het uitkopen van boeren, de grootste kostenpost in de plannen. Door leningen kwijt te schelden van boeren die willen stoppen of verduurzamen, zou de bank de kosten voor de schatkist kunnen beperken.   Wat Rabobank betreft is dat „niet aan de orde”. Volgens de bank kunnen leningen alleen worden kwijtgescholden als sprake is van achterstallige betalingen en een gebrek aan onderpand, en is daar bij veruit de meeste boeren geen sprake van. Bovendien is volgens de bank nog „allerminst duidelijk” op welke locaties boeren precies uitgekocht moeten worden.    Kwijtschelding botst ook met de richtlijnen van toezichthouder de Europese Centrale Bank (ECB), stelt een Rabobank-woordvoerder: „De toezichthouder staat kritisch tegenover het kwijtschelden van een goede lening, het staat immers haaks op de stabiliteit en betrouwbaarheid van een bank en het financiële stelsel. Tegen eigenaren van woningen in een wijk die door overheidsingrijpen tegen de vlakte gaat, zegt de overheid ook niet ‘helaas kunt u hier niet meer wonen, de bank lost het wel op met uw hypotheek, dat geld krijgt u gewoon terug’.”   In de ECB-richtlijnen schrijft de toezichthouder inderdaad dat kwijtschelding „met de nodige behoedzaamheid” moet worden toegepast.   Alle coalitiepartijen steunden tijdens het stikstofdebat op 23 juni de motie van PvdA-Kamerlid Joris Thijssen, die het kabinet opriep „te onderzoeken hoe banken en leveranciers en afnemers met langlopende contracten zijn te verplichten tot een bail-in die een substantieel aandeel in de transitiekosten draagt.”   Een woordvoerder van het ministerie van Landbouw bevestigt dat het kabinet de komende tijd onderzoek laat uitvoeren naar de vraag op welke manier  de grote spelers in de agrarische sector verplicht kunnen worden tot een financiële bijdrage. Hoe dit onderzoek er precies zal uitzien en wanneer het klaar zal zijn, is volgens de woordvoerder nog niet te zeggen.   Volgens PvdA’er Thijssen richt het onderzoek zich hoe dan ook voor een belangrijk deel op Rabobank, als grootste financier van de sector: „Rabobank heeft de afgelopen jaren de sector willens en wetens de verkeerde kant op geduwd. Een bank maakt risicoanalyses, ze wisten dat dit ging gebeuren. Ze mogen nu meebetalen aan de noodzakelijke transitie.”   Wat Thijssen betreft zou die bijdrage  in de „miljarden” euro’s moeten lopen. „Er zijn meerdere manieren om dat te doen. Behalve leningen kwijtschelden kan Rabobank bijvoorbeeld ook een bijdrage aan het stikstoffonds van het kabinet doen”, zegt Thijssen.   Een directe bijdrage aan het rijksfonds is Rabobank ook niet van plan, zegt de woordvoerder. Wel is de bank bereid om financieel deel te nemen aan provinciale initiatieven. „De enige manier waarop een nieuwe gebiedsinrichting werkt, is met alle betrokken partijen samen aan tafel om boeren die willen blijven perspectief te bieden. Dit doen wij al samen met de politiek en ondernemers in een aantal provincies.” In Noord-Brabant en Friesland zit de bank aan tafel bij gesprekken over het verduurzamen of uitkopen van boerenbedrijven, de bank wil dit ook „graag” in andere provincies doen.  De woordvoerder benadrukt dat Rabobank al „honderden miljoenen euro’s in verduurzaming investeert”. Rabobank had vorig jaar voor 35,7 miljard euro aan leningen uitstaan aan de Nederlandse agrarische sector. Hoeveel rentewinst op die leningen werd gemaakt, maakte de bank niet bekend. De bank als geheel maakte in 2021 bijna 3,7 miljard euro winst. ||https://www.nrc.nl//nieuws/2022/07/12/rabobank-kwijtschelden-boerenleningen-niet-aan-de-orde-a4136236
2022-07-12||Met een babylijkje op reis door het dodenrijk||Toen filmmaker Laura Samani (1989) op een dag hoorde dat er honderd jaar geleden in haar geboortestreek Friuli Venezia Giulia rond Triëst gefluisterd werd dat er ergens in de bergen een heilige man was die doodgeboren kinderen leven inblies zodat ze alsnog gedoopt konden worden, had ze het onderwerp voor haar eerste speelfilm te pakken. Piccolo corpo ging vorig jaar in première in de Semaine de la Critique in Cannes en won sindsdien de ene na de andere filmprijs. Meer nog dan een rauw en duister sprookje over een mythisch verleden, stipt het thema’s aan die anno nu onverminderd urgent zijn: zelfbeschikkingsrecht van vrouwen, patriarchale tradities waarin vrouwen niet over hun eigen leven mogen beschikken.  Binnen het katholicisme van die tijd geloofde men dat ongedoopte baby’s voor altijd moesten dolen in het vagevuur, een schimmenrijk tussen leven en dood, hemel en hel. Maar degenen die de tocht naar de heilige man in de bergen ondernamen waren mannen, waarmee zij uiteindelijk bepaalden welke doodgeboren kinderen alsnog een plekje in het hiernamaals kregen. Samani draait dat om. Zij stuurt een jonge vissersvrouw op pad.  De reis die Agata onderneemt om de ziel van haar baby te redden, voert haar vanaf de kust door winterse landschappen die de indruk wekken dat niet haar kindje, maar zijzelf het dodenrijk is ingegaan. Samani heeft een ijzersterke beeldtaal, vol alledaagse mirakels, die doet denken aan de films van Alice Rohrwacher en het werk van de Amerikaanse regisseur Kelly Reichardt.  De tocht voert van een uitgebleekt eiland via schrale bossen naar kale bergen en is als zodanig een mythische exploratie van thema’s als duister en licht, geloof en hoop, religie en iets heel anders: mannelijkheid en vrouwelijkheid.  En van alles daartussen, want de belangrijkste handlanger die Agata onderweg oppikt is de genderfluïde Lynx, een figuur die zowel vriendschappelijk als verraderlijk is en net als de lynx in de symbolenleer een gids naar gene zijde is.  Piccolo corpo is sowieso rijk aan (nieuwe, en zelfbedachte) symbolen en rituelen. Bij de presentatie van de film in Nederland een paar weken geleden vertelde Samani het scenario geschreven te hebben met in haar hand Jungs Rode Boek met zijn dromen en reizen door zijn onderbewuste. Je geeft je eraan over omdat idee en beeld niet al te nadrukkelijk om aandacht vragen, maar een sfeer scheppen waarin je zelf deel van deze even troostrijke als verontrustende droom wordt.  Arthouse Piccolo corpo Regie: Laura Samani. Met: Celeste Cescutti, Ondina Quadri, Giacomina Dereani, Marisa Rupil. Lengte: 89 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/met-een-babylijkje-op-reis-door-het-dodenrijk-a4136235
2022-07-12||&#8216;Britse elite-eenheden doodden ongewapende Afghaanse gevangenen&#8217;||Britse commando’s hebben in 2010 en 2011 binnen zes maanden 54 Afghaanse burgers op mogelijk buitengerechtelijke wijze gedood. Dat stelt de Britse omroep BBC maandag na uitgebreid onderzoek. De BBC analyseerde invallen van commando’s van elite-eenheid SAS in de Afghaanse provincie Helmand met behulp van onder meer interne documenten, mailwisselingen van de legertop en gesprekken met betrokken militairen. De betreffende SAS-commando’s voerden vanaf november 2010 invallen uit, waarbij een van de officiële doelen was het doden of gevangennemen van Taliban-commandanten. Volgens een bron werden de inlichtingen die aan een inval vooraf gingen vaak haastig opgesteld, waardoor onschuldige burgers het slachtoffer konden worden.  Bij de invallen schoten SAS-commando’s op sommige momenten daarom ongewapende personen dood, zo vertellen getuigen aan het BBC-programma Panorama. Vervolgens werden er wapens naast de lichamen gelegd om te verhullen dat het om ongewapende burgers ging. De BBC spreekt van „een patroon”, waarbij mannen na gevangen te zijn genomen dood werden geschoten. In de rapporten werd genoteerd dat ze een kalasjnikov of handgranaat vanachter de gordijnen of achter ander meubilair vandaan trokken. Leden van de speciale eenheid zouden onderlinge wedstrijden hebben gehouden over wie de meeste mensen kon doden. Verschillende bronnen uit de door de BBC onderzochte eenheid zeiden dat ze een hoger aantal doden nastreefden dan hun voorgangers. Een hoge Britse officier noteerde in een geheim memo dat de (buitenrechtelijke) executies mogelijk „doelbewust beleid” zijn geweest. Volgens het internationaal humanitair recht is het executeren van ongewapende gevangenen een oorlogsmisdrijf. Het Britse ministerie van Defensie wil niet op de specifieke beschuldigingen ingaan en zegt dat Britse militairen „met moed en professionalisme in Afghanistan gediend hebben”. Ook noemt het ministerie de conclusies „ongerechtvaardigd” en zegt het dat de door beschuldigingen „al volledig zijn onderzocht”. Daarbij werd onvoldoende bewijs voor vervolging gevonden, aldus het Britse ministerie. Ook over militairen die onder een andere vlag in Afghanistan dienden kwamen soortgelijke beschuldigingen naar buiten. Uit via WikiLeaks geopenbaarde documenten kwamen talrijke oorlogsmisdaden van Amerikaanse militairen in Afghanistan en Irak aan het licht. En in 2020 bleek uit een rapport opgesteld onder leiding van de Australische onderzoeksrechter Paul Brereton, dat speciale eenheden van het Australische leger zich in de periode tussen 2009 en 2013 schuldig hadden gemaakt aan het standrechtelijk executeren van 39 krijgsgevangenen.||https://www.nrc.nl//nieuws/2022/07/12/britse-elite-eenheden-doodden-ongewapende-afghaanse-gevangenen-a4136228
2022-07-12||Vier ouders, een slachtoffer en een moordenaar||De 22 doden en 18 gewonden in Uvalde, Texas in mei lijken zowaar tot enige wetgevende actie te leiden in de VS: bij tientallen andere schietpartijen op scholen hield men het eerder dit jaar op de riedel ‘hope and prayers’.  Mass is een kamerspel over ouders van een dader en zijn slachtoffers die in gesprek gaan in het kader van het ‘Forgiveness Project’, dat streeft naar een catharsis van wederzijds begrip en erbarmen. Het gunt vier sappige rollen aan een kwartet acteurs dat de spieren flink kan laten rollen. Jay en Gail verloren hun zoon Stephen bij een schietpartij in de klas waarbij tien doden vielen. Richard en Linda zijn de ouders van Hayden, de schutter. Beide koppels  weten wat ze moeten vermijden. Geen wraakzucht en beschuldiging enerzijds. Geen zelfmedelijden of zelfrechtvaardiging anderzijds. Listen and heal. Wat niet meevalt.   Nadat de mannen vergeefs hebben geprobeerd er een veilig abstract politiek debat van te maken – zijn het vuurwapens of mentale problemen? – gooien de vrouwen de goede voornemens als eerste overboord en belanden we in een achtbaan van emotionele onthullingen. De eindeloze zorgen over de verlegen, geïsoleerde Hayden. Hoe hij juist vlak voor de slachtpartij zo goed in zijn vel leek te zitten. Het brute trauma van de plotse dood van  Stephen. Laaien de gemoederen op, dan slaat ook de camera aan het schudden. Hij komt weer tot rust bij een doorbraak, en bij verwerking.  Het krachtig en intens geacteerde Mass grenst aan het informatieve docudrama. Het emotionele traject van de ouders verrast niet werkelijk, maar is wel verhelderend en geloofwaardig.  Van de setting – een non-descript kerkzaaltje – moet een kamerspel het niet hebben, wel van robuust acteren, montage en een scenario dat ommekeer en onthulling nauwkeurig timet. Dat acteur Fran Kranz, bekend als de grappenmaker uit horrorkomedie Cabin in the Woods,  dat alles zo schijnbaar moeiteloos levert in dit filmdebuut wekt verwachtingen. Mass verraadt een vaste hand en zelfvertrouwen. Drama Mass Regie: Fran Kranz. Met: Jason Isaacs, Martha Plimpton, Ann Dowd, Reed Birney. Lengte: 111 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/vier-ouders-een-slachtoffer-en-een-moordenaar-2-a4136234
2022-07-12||Eskil Vogt over ‘The Innocents’: ‘Kinderen zijn  zwak, anders slopen ze alles’||Woonkazernes in het naaldbos: Scandinavische flatwijken zijn een boeiend decor voor horror.  Opgroeien op het snijvlak van natuur en beschaving, duister woud en bruut beton. In zo’n wijk speelde in 2008 het lugubere Zweedse Let The Right One In zich af, over een kindvampier die haar pre-puberale dienaar rekruteert. The Innocents kan zich met dat meesterwerk van ‘Nordic horror’  meten: een zowel  ijzingwekkende als broeierige Noorse film over jonge kinderen wier psychokinetische krachten ze boven het hoofd groeien. Maker Eskil Vogt (48) is vriend en scenarist van de gelauwerde Noorse filmmaker Joachim Trier –  het script van diens charmante The Worst Person in the World  bezorgde hem dit jaar een Oscarnominatie. Zelf weet Vogt ook prima raad met regie, zo bewees zijn debuut Blind  (2014), waarin een blinde vrouw zich terugtrekt in haar fantasie. Het was zeven jaar wachten op het vervolg The Innocents, dat vorig jaar in Cannes veel  bijval oogstte. Schrijven is simpeler dan regie voor een vader van twee kinderen van negen en elf jaar, aldus Vogt in een Zoom-gesprek. Regie slokt je op, bezorgt je veel stress. Zeker met vier kinderen en een kat in de hoofdrollen.  „Schrijf nooit, nooit, nooit een scène voor een kat”, bezweert hij. „Een kat doet wat een kat doet. Ze hoefde in de film alleen de kamer uit te wandelen, maar ze vertikte dat. Weet u hoe traag de tijd verstrijkt als je met achttien man en een rollende camera wacht tot een kat zich in beweging zet?” Die kat krijgt wel haar trekken thuis in The Innocents, wanneer ze kennismaakt met de ontluikende superkrachten van het verknipte jochie Ben. Als de negenjarige Ida met  haar oudere, zwaar autistische zus Anna in Bens woonkazerne trekt, sluiten de kinderen snel vriendschap. Ben en Ida delen onderhuidse wrok. Hij is het pispaaltje van het speelplein, zijn moeder is bot en afwezig. Ida is jaloers op Anna, die alle aandacht van haar ouders opeist: ze straft haar oudere zus door glasscherven in haar schoentjes te stoppen. Als onschuldige spelletjes in het bos escaleren tot een paranormale stafexpeditie, haakt Ida af en ontstaat een gevaarlijke impasse met Ben. Ook vriendinnetje Aisha komt zo in gevaar: zij kan telepathisch communiceren met de in zichzelf opgesloten Anna.  The Innocents  is intiem en tactiel gefilmde psychologische horror met veel schrammen en gepulk aan korstjes. Gruwelkinderen doen het goed in horror. Het is eenvoudig scoren: een demon, zombie of alien die zich in kinderlijke onschuld hult. Eskil Vogt bekeek zelf ter voorbereiding veel van dat soort horror. „Die is normaliter erg katholiek en moreel zwart-wit. Het kwaad is een externe, demonische kracht dat een kinderlichaam gebruikt. Dat kan enorm spannend zijn, maar ik geloof niet dat goed en kwaad bestaan. Het zijn termen om sociaal en antisociaal gedrag te beschrijven. Opvoeding is deels controle leren krijgen over allerlei egoïstische impulsen. Dat is veel te veel gevraagd voor een gefrustreerde negenjarige als Ben. Maar als het goed is, blijf je zelfs voor hem een zeker mededogen voelen.” De kiem van de film ligt in Eskil Vogts eigen vaderschap, toen hij ging nadenken over de kloof tussen zijn stabiele, volwassen beleving en de  magische wereld van zijn kinderen.  „Ik bedacht: waarom geen film maken over kinderen die echt beschikken over de superkrachten waarover ze fantaseren? Ze zijn daar totaal niet klaar voor:  als vader weet je hoeveel ravage kinderen in een oogwenk aanrichten. Zo leren ze en ontwikkelen ze een moreel kompas. De natuur maakte kinderen klein en zwak, anders slopen ze alles.” Zoals de vier kinderen van The Innocents – Ida, Ben, Anna en Aisha. Ze acteren meer dan voortreffelijk; Vogt stak anderhalf jaar in de casting en acteerworkshops.  „Bij een advertentie krijg je eerst een golf meisjes uit welgestelde milieus die in musicals willen spelen.” Maar hij zocht introverte kinderen. „Kinderen die niet direct naar je toekomen maar die jou nieuwsgierig maken.” Zoals vaak bij casting verliep alles totaal anders dan hij zich had voorgesteld. Ben werd een jongen: hij had vooraf een meisje in gedachten. De autistische Anna had een 14-jarige jongen moeten zijn; die rol eiste veel acteren.  Tot iemand de tienjarige Alva Brynsmo Ramstad ‘volledig spaced out’ op haar beurt zag wachten in de casting. Hoewel neurotypisch, kroop ze na een paar filmpjes zonder  moeite in de huid van een autistisch kind. „Een geschenk van de filmgoden”, aldus Vogt. De film boort het machteloze onbehagen aan dat veel ouders voelen. Dat hun kroost een wrede kinderwereld bewoont waarvan zij geen weet hebben of toegang toe krijgen. De finale was het eerste wat Vogt op het netvlies stond. „Op een zonnige, klaarlichte dag is er in de speeltuin een strijd van leven en dood gaande tussen kinderen terwijl hun ouders ronddrentelen, kletsen over het weer en naar hun mobieltje kijken.” De film is nauw verwant met het realistische, herkenbare  Un Monde van Laura Wandel, waar de brute pikorde van het schoolplein een wig slaat tussen een broer en zus. Eskil Vogt borduurt in The Innocents  ook voort op Thelma, dat zijn vriend Joachim Trier in 2017 verfilmde, zo lijkt het.  Daarin ontdekt de beschermd en christelijk opgevoede studente Thelma op kamers in Oslo dat zij over verwoestende krachten beschikt. Zo laat ze haar medestudente Anja in het niets verdwijnen uit schuldgevoel over haar seksuele gevoelens.  Beide films gaan over kinderen die zich geen raad weten met superkrachten, maar de context van Thelma  is adolescentie, seksueel ontwaken, afstand nemen van je ouders.  The Innocents speelt eerder in op de angst van die ouders. Dat je kind alleen de wereld in moet om te struikelen, zijn knie te schaven of een ander kind pijn te doen. Vogt: „Je wilt ze beschermen, maar alleen door zelf fouten te maken worden ze  volledig mens. Afstand nemen is een van de moeilijkste dingen van het ouderschap.” Horror The Innocents Regie: Eskil Vogt. Met: Rakel Lenora Fløttum, Alva Brynsmo Ramstad, Sam Ashraf, Mina Yasmin Bremseth Asheim. Lengte: 117 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/eskil-vogt-over-the-innocents-kinderen-zijn-zwak-anders-slopen-ze-alles-a4136233
2022-07-12||Een vrouwengevangenis met alleen maar zoons||Soms heb je fictie nodig om dichter bij de waarheid te komen. In de woorden van de Tsjechische filmmaker Péter Kerekes bij de première van zijn docufictie 107 Mothers, vorig jaar op het filmfestival van Venetië: „Het is net als met carnaval. Achter het masker laten mensen hun ware gezicht zien.” 107 Mothers speelt zich af in een vrouwengevangenis in Odessa, waar kinderen de eerste drie jaar van hun leven bij hun moeder mogen blijven alvorens ze naar een weeshuis worden gebracht. Kerekes werkte met acteurs en mensen die zichzelf spelen, met echte locaties en sets. Hij focust op de relatie tussen kersverse moeder Leysa en bewaakster Iryna, en door hun ogen krijgen we een inkijkje in de gevangenisroutines: de sleur, de eenzaamheid en tegelijkertijd het gebrek aan privacy.   Dat er door de lens van fictie naar hun levens wordt gekeken, heeft een verhoogd realisme tot gevolg. Zorgvuldige kaders bieden ruimte aan soms vervreemdende situaties:  het openmaken en weer dichtplakken van de post, de bewaaksters die met felrode nagellak de zolen van hun plompe schoenen veranderen in armeluis-Louboutins. En hebben al die vrouwen echt alleen zoons gekregen?  Het heeft een vleugje Ulrich Seidl, de filmprovocateur die ook authentieke situaties laat botsen op artificiële, waardoor we als toeschouwer beter gaan kijken. Vragen omtrent moederschap, schuld, haat en nijd dringen zich op. Tijdens het draaien van 107 Mothers werd de gevangenis gesloten, de vrouwen en hun kinderen over het land verplaatst. En die wetenschap, gecombineerd met de oorlog in Oekraïne, geeft het kijken nog een extra prangende lading. Regisseur Péter Kerekes was er net op tijd bij. Docudrama 107 Mothers Regie: Péter Kerekes. Met: Maryna Klimova, Iryna Kiryazeva, Lyubov Vasylyna. Lengte: 93 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/een-vrouwengevangenis-met-alleen-zoons-a4136232
2022-07-12||Regisseur Péter Kerekes over ‘107 Mothers’: ‘Stilte is dodelijk in de gevangenis’||Oekraïne, voor de oorlog. De Slowaakse documentairemaker Péter Kerekes trok naar Odessa omdat hij in die stad volledige toestemming kreeg om te werken met de bewoners van een vrouwengevangenis voor zijn aangrijpende eerste speelfilm. 107 Mothers –  eigenlijk een hybride van  documentaire en speelfilm – laat zien hoe vrouwen in de gevangenis samenleven met hun jonge kinderen, totdat ze 3 jaar zijn en van hun moeder worden gescheiden.  Een moeder die geen goed opvangadres weet te regelen, ziet haar kind verdwijnen in een weeshuis. Veel vrouwen zitten vast omdat ze hun partner hebben omgebracht: de relaties met familieleden zijn belast. Daardoor is het lastig iemand te vinden die het kind wil opnemen.  Aanvankelijk stond de regisseur  een heel andere film voor ogen: hij wilde een documentaire maken over censuur in de gevangenis, met focus op de censors die post van gevangenen controleren. Péter Kerekes: „Ik vond het intrigerend dat ze daar nog steeds brieven openmaken terwijl communicatie tegenwoordig vrijwel compleet digitaal is.” Tijdens zijn research stuitte hij op de gevangenis in Odessa waar vrouwen samenleven met hun kinderen. Hij raakte geïntrigeerd door gevangenbewaarder Iryna Kiryazeva, die zichzelf speelt. „Iryna heeft haar leven perfect op orde. Ze woont alleen en leeft helemaal voor haar werk. Haar bestaan is vrij vlak, maar ze komt elke dag in aanraking met vrouwen die enorm dramatische gebeurtenissen meemaakten en nauwelijks controle hebben over hun leven, dat emotioneel juist heel rijk en gevarieerd is. Dat contrast wilde ik laten zien.”   Gevangenissen voor mannen kunnen in het teken staan van een strikte hiërarchie en de dreiging van onderling geweld. In vrouwengevangenissen ligt dat volgens Kerekes anders. „De verhoudingen tussen de vrouwen liggen minder vast, je status kan van dag tot dag veranderen. Echte regels zijn daar niet voor, zoals bij de mannen. De vraag is of dat beter te verdragen valt, want je kunt ook zomaar buiten de groep vallen en genegeerd worden. Dat is heel moeilijk. Stilte kan dodelijk zijn.”  Kerekes nam zich voor om alle clichés van gevangenisfilms te mijden: géén naakte gevangenen onder de douche, géén seksuele scènes tussen de vrouwen, géén geweldsuitbarstingen van wrede bewaaksters. „Door al die clichés te mijden, kon ik me concentreren op de kleine details uit het dagelijks leven.” De film is volledig gebaseerd op de verhalen van gevangenen. „Mijn research  bestond voor een groot deel uit koffie drinken, een sigaret roken en luisteren naar wat de vrouwen vertelden.” De hoofdpersoon Lesya wordt gespeeld door Maryna Klimova, een professionele actrice. De rest van de cast zijn gevangenen die hun eigen verhaal spelen, met kleine veranderingen. De scènes waarin familieleden weigeren om kinderen van gevangenen op te nemen zijn uit het leven gegrepen. „De vrouwen krijgen vaak te horen dat ze geen tijd, geen geld of geen ruimte hebben.” In de meest pijnlijke scène neemt een moeder afscheid van haar kind. „Ik zag daar enorm tegenop, totdat er een gevangene naar me toekwam en zei dat ze die dag afscheid zou nemen van haar kind en vroeg of we dat wilden filmen. Ik wilde zo’n scène liever laten naspelen. Het is zo persoonlijk, daar hoort geen camera bij.  Maar de vrouw stond erop: ze wist dat ze zo van streek zou zijn dat ze zich het nauwelijks zou herinneren. Nu kon ze het later terugzien. Dat was hartverscheurend.” 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/regisseur-peter-kerekes-over-107-mothers-stilte-is-dodelijk-in-de-gevangenis-a4136231
2022-07-12||Twee verliefde vulkanologen op weg naar hun onverbiddelijke ondergang||Het shot lijkt uit een sciencefictionfilm: twee figuren lopen in zilverkleurige, hittebestendige pakken met een rare helm op hun hoofd door een zwartgeblakerd, apocalyptisch landschap. Op de achtergrond zinderend vuur.  Het is een schitterend beeld dat niet voor niets dient als poster van de meeslepende documentaire Fire of Love. De in het oog springende pakken behoren toe aan Katia en Maurice Krafft, twee vulkanologen uit de Elzas. De twee ontmoeten elkaar op de Universiteit van Straatsburg, ontdekken hun wederzijdse passie voor vulkanen en trouwen in 1970. Sindsdien zijn ze onafscheidelijk en ondernemen ze talloze trips om actieve vulkanen van nabij te aanschouwen en onderzoeken. Daarbij hebben ze een vaste rolverdeling: hij is geoloog, zij geochemicus. De taak is observatie. De drang: steeds dichterbij. Des te meer zie je. Wanneer komt de mot te dicht bij de vlam?  Fire of Love windt er geen doekjes om dat het slecht afloopt met het sympathieke duo: hun dood in 1991 wordt al in de eerste vijf minuten aangekondigd. Het geeft de film iets morbides, iets van een sensatiebeluste ‘snuff movie’: bijna verlekkerd wachten op de dood die onverbiddelijk komen gaat. Als intermezzi sprenkelt maakster Sara Dosa filosofische terzijdes door haar fraaie film: over sterfelijkheid, het dodelijke gevaar van hun vak. Waar en hoe het echtpaar sterft, wordt pas duidelijk op het eind. Net als hun Franse collega, oceanoloog Jacques Cousteau, financierden de Kraffts hun expedities met spectaculaire films, waarbij Maurice de camera hanteerde en Katia foto’s maakte van allerlei sprekende details. Dosa maakt gretig gebruik van hun imposante beeldarchief van tientallen films en honderdduizenden foto’s, maar ook van talkshow-fragmenten van het mediagenieke echtpaar, die op geestige wijze uitvergrote versies van zichzelf spelen. De documentaire is prettig gemonteerd en heeft een – soms wat hoogdravende – voice-over van regisseur Miranda July. De stemmige score van Nicolas Godin, van de Franse band Air, bekrachtigt beurtelings het gevaar dan wel het mysterie van vulkanen. Zoals de titel Fire of Love aangeeft, gaat de film niet alleen over de passie voor vuurspuwende vulkanen, maar ook over de relatie van Maurice en Katia, waarbij de metaforen over vurige liefde en brandende passie voor het oprapen liggen. In de eerste helft van hun pioniersleven  onderzoeken ze vooral rode vulkanen: het fotogenieke type dat bij een eruptie stromen lava uitspuwt. Die uitbarstingen leveren spectaculaire beelden op van een zeldzaam poëtische kracht. Natuurgeweld in optima forma, maar bij vlagen ook grenzend aan abstracte cinema.  Maar rode vulkanen zijn voorspelbaar en relatief ongevaarlijk vergeleken met de grijze vulkanen waarop de Kraffts zich in de jaren tachtig richten. Dat zijn onvoorspelbare vulkanen die zich ontladen in enorme explosies, withete pyroclastische stromen en duistere aswolken. Puur filmisch zijn ze minder imposant, maar dit type vulkaan staat garant voor een bloedstollende nasleep – zie de eruptie van de Nevado del Ruiz in Colombia, waarbij in 1985 meer dan 20.000 doden vielen. Omdat de films van Maurice Krafft op 16mm-film zijn gedraaid is het beeldformaat van Fire of Love 4:3, het bijna vierkante, ouderwetse televisieformaat. Het verdient aanbeveling de film op groot doek te zien. Dan begrijp je beter waarom het echtpaar zoveel nadruk legt op de nietigheid van de mens in het aangezicht van eeuwenoude, mythische vulkanen. Documentaire Fire of Love Regie: Sara Dosa. Met: Katia en Maurice Krafft. Lengte: 93 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/twee-verliefde-vulkanologen-op-weg-naar-hun-doem-a4136230
2022-07-12||Een  requiem voor het echtpaar Krafft||Fire of Love is niet de enige film over het echtpaar Krafft, ook Werner Herzog maakte dit jaar een documentaire over het duo dat hij persoonlijk kende: The Fire Within, met als ondertitel ‘een requiem voor Katia en Maurice Krafft’.  Herzog is al heel lang gefascineerd door vulkanen. Op Netflix is zijn film Into the Inferno (2016) te zien, waarin al een korte sequentie zit over de Kraffts, „die gevaarlijk dichtbij hun onderwerp kwamen. Te dichtbij, bleek uiteindelijk”, aldus Herzog in zijn karakteristieke voice-over.  Herzogs enerverende documentaire heeft als gids Clive Oppenheimer, een vulkanoloog die Herzog ontmoette tijdens het draaien van Encounters at the End of the World(2007). Net als Katia en Maurice Krafft werkt Oppenheimer aan  systemen om de bevolking tijdig te waarschuwen voor een uitbarsting. Zo zien we hem in Indonesië, het land met de meeste actieve vulkanen ter wereld, in de weer met het mede door hem ontwikkelde apparaat dat een toename van zwavelgassen detecteert, een teken dat een vulkaan op het punt van uitbarsten staat. Naast wetenschap besteedt Into the Inferno vooral aandacht aan de mythische en spirituele kant van vulkanen. Dat stipt  Fire of Love slechts aan, waardoor beide documentaires elkaar goed aanvullen. Zo interviewt Oppenheimer een stamhoofd op de archipel Vanuatu die stelt dat er een demon in de vulkaan Ambryn woont. Deze demon is de eilandbewoners goedgezind, maar toeristen provoceren hem. In Indonesië filmt Herzog rituelen om de geest in de vulkaan te temmen, in Noord-Korea bezoekt men de Paektu, een stratovulkaan die in 943 met een enorme eruptie een vulkanische winter veroorzaakte. Voor Noord-Koreanen is deze mythische vulkaan de geboorteplaats van Korea én van de Grote Leider Kim Il-sung, grootvader van Kim Jong-un. Naast fascinerende antropologische en mythologische verhalen bevat Into the Inferno uiteraard schitterende shots van kolkend magma en woest rondspattend lava, waarbij Herzog, net als de Kraffts, de nietigheid van de ‘leeghoofdige mens’ benadrukt. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/een-requiem-voor-het-echtpaar-krafft-2-a4136229
2022-07-12||Eerste Kamer geeft groen licht voor omstreden CETA-handelsverdrag||De Eerste Kamer heeft dinsdagmiddag in een hoofdelijke stemming groen licht gegeven voor het handelsverdrag tussen de Europese Unie (EU) en Canada, ook wel bekend als CETA. Er stemden 40 senatoren voor - onder wie oppositiepartij PvdA - en 35 tegen. Het handelsverdrag was al sinds 2017 deels in werking, maar moest wel nog door de EU-lidstaten worden geratificeerd. Nederland is het zestiende EU-land dat het verdrag aanneemt, elf moeten dat nog doen.  In Nederland verdeelt het verdrag al jaren politieke partijen onderling en intern. Afgelopen weekend werd bekend dat de Eerste Kamerfractie van PvdA het CETA-handelsverdrag alsnog aan een meerderheid ging helpen. Dat was nodig om een nieuwe teleurstelling voor het kabinet te voorkomen: de regerende partijen zijn in de Eerste Kamer in de minderheid. PvdA-senator Ruud Koole verdedigde dinsdag de keuze van zijn partij door te zeggen dat CETA weliswaar „niet ideaal” is, maar „wel bijdraagt aan een krachtige EU in een instabiele wereld”. Zijn statement werd met gelach onthaald. Het stemgedrag van de senaatsfractie van de PvdA is opmerkelijk, want de Tweede Kamerfractie stemde in 2020 nog tegen het verdrag. Een maand geleden deed de oppositie nog een poging om de ratificatie van CETA te stoppen. Een motie om  het verdrag in te trekken werd door de hele oppositie gesteund, inclusief de PvdA. De jongerenorganisatie van de sociaaldemocraten riep de senatoren middels een open brief — „Een stem vóór CETA, is een stem tegen een progressieve toekomst” — vorige week op het verdrag weg te stemmen. De oppositie was tijdens het debat maandag in de Eerste Kamer over CETA zéér kritisch op het handelsverdrag. Voornamelijk het ICS (Investment Court System) werd bekritiseerd. Via dat onafhankelijke arbitragehof kunnen bedrijven claims indienen tegen landen als ze vinden dat ze onterecht benadeeld worden door nationale wetgeving. Senator Pim van Ballekom (VVD) verdedigde het ICS, en zei dat „het idee dat er een diarree van claims op Nederland afkomt” niet op waarheid gestoeld is. Ook zou het volgens de VVD negatief zijn om nú uit CETA te stappen. Door CETA vervallen vrijwel alle handelstarieven tussen de EU en Canada. Dat moet meer export tussen EU-landen en Canada opleveren, meer economische groei en meer werkgelegenheid. Volgens de Europese Commissie besparen Europese exporteurs mogelijk 500 miljoen euro per jaar door het handelsverdrag. Nederland zou er jaarlijks tussen de 600 miljoen en 1,2 miljard euro aan kunnen verdienen. Producten die van Canada naar de EU gaan, moeten voortaan voldoen aan EU-criteria. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/12/eerste-kamer-geeft-groen-licht-voor-omstreden-ceta-handelsverdrag-a4136213
2022-07-12||Leidse koppeling moet nieuwe Europese raket woensdag in tweeën breken||Sinds een paar jaar heeft Nederland een eigen rakettenfabriek, een niet bijzonder opvallend gebouw aan een kronkel van de Oude Rijn bij Leiden. Er worden onderdelen gemaakt voor Vega-C, de Europese ‘kleine’ raket van 35 meter hoog, die deze woensdag zijn debuutvlucht maakt vanuit de lanceerbasis Kourou in Frans-Guyana in Zuid-Amerika. „We bouwen hier de interstage, het koppelstuk tussen de eerste en de tweede rakettrap”, zegt Frank Meiboom, directeur van Airbus Nederland, voorheen Dutch Space en daarvoor Fokker Space in Leiden. Hij geeft een rondleiding in de rakettenfabriek, die eerder ziekenhuisachtig dan industrieel oogt: wit, schoon, met daglicht van boven en geluiddempende panelen aan de muren. Centraal in de hal staat een glimmend metalen gevaarte dat naar boven taps toeloopt. Een eerder exemplaar van dit koppelstuk is inmiddels gemonteerd in de raket op het lanceerplatform. Vega-C is de opvolger van de iets kleinere Vega-raket, die in 2012 voor het eerst gelanceerd werd. Vega-raketten maakten twintig vluchten, waarvan er twee mislukten, de laatste in november 2020. De raket raakte van koers doordat aansluitingen van twee kabels verwisseld waren, en moest op afstand opgeblazen worden. 90 procent betrouwbaarheid is niet hoog voor een moderne raket, maar er is goede hoop dat Vega-C – en de nog geplande Vega-E – dit nog fors kunnen verhogen. „De komende twee jaar is hij al volgeboekt”, zegt Meiboom. Dat komt neer op acht vluchten, waarmee satellieten in een baan om de aarde worden gebracht voor commerciële opdrachtgevers, maar ook voor ESA, de Europese ruimtevaartorganisatie die de raketten ontwikkelt. „Strategische autonomie voor Europa is nu belangrijker dan ooit”, zegt Harm van de Wetering, directeur van de Netherlands Space Office (NSO), de Nederlandse tegenhanger van NASA. Europese satellieten konden van de ene dag op de andere niet meer gelanceerd worden met de Russische Sojoez-raket. Een raket die al op het lanceerplatform stond, werd zonder pardon teruggefloten. De eerste drie trappen van de Vega-C-raket zijn vastebrandstofraketten. „De brandstof is een explosief poeder, in rubber gegoten”, zegt Meiboom. Anders dan bijvoorbeeld SpaceX’ Falcon-9-raketten met vloeibare brandstoffen, kunnen ze niet bijgeregeld of uitgeschakeld worden als ze eenmaal branden. Vega-C is dus eigenlijk een gigantische vuurpijl, waarvan de eerste trap binnen 2 minuten en 26 seconden naar 77 kilometer hoogte schiet. Daar moet de Nederlandse interstage zijn belangrijkste kunstje doen: op commando in tweeën breken. „Ongeveer halverwege zie je een naad zitten. Daar zit een draad van explosief in het aluminium verwerkt”, wijst Meiboom aan. Als de springstof op commando explodeert, splijt het koppelstuk, en ontbrandt de tweede trap terwijl de lege eerste trap in zee valt. Ruim twee uur later moet de lading, een experimentele Italiaanse satelliet, in een baan om de aarde afgeleverd zijn. Van de ontwikkelingskosten heeft Italië een aandeel van 52 procent voor zijn rekening genomen en Nederland 4,23 procent, met grote aandelen voor Spanje, Frankrijk, Duitsland en België. De bijdragen vertalen zich in evenredige hoeveelheden werk voor de Nederlandse industrie. Het Nederlandse bedrijf APP in Klundert leverde  de ontsteker voor twee van de raketmotoren. Intussen wordt er ook druk gewerkt aan Ariane 6, de opvolger van de succesvolle Ariane-5-raket, de Europese zware lanceerder die eind 2021 de James Webb Telescoop naar de ruimte bracht. In de hal staan al een aantal panelen van de eerste Ariane-6-rakettrap. De eerste lancering staat gepland voor de eerste helft van 2023. Voorlopig nog in potlood.||https://www.nrc.nl//nieuws/2022/07/12/leidse-koppeling-moet-nieuwe-europese-raket-woensdag-in-tweeen-breken-a4136227
2022-07-12||Hij boekte geen omzet door ziekte||Wegens gezondheidsproblemen boekte de ondernemer al enkele jaren geen omzet, maar gemaakte kosten verrekent hij fiscaal wel. De Belastingdienst checkt de boeken, en kijkt specifiek naar het jaar 2017: de ondernemer wil een negatief resultaat van ruim 3.100 euro opvoeren, maar dat weigert de fiscus  omdat er  geen bron van inkomen is. Onterecht, vindt de man: zijn gezondheidsproblemen moeten gelden als ‘verschoonbaar feit’, hij heeft door zijn beperking meer aanlooptijd nodig voor zijn bedrijf.  De rechtbank boog zich recent over de kwestie. Die stelt dat de ondernemer deelneemt aan economisch verkeer én dat hij het oogmerk had daarmee voordeel te halen. Maar over de derde voorwaarde om van een bron van inkomen te spreken – dat redelijkerwijs voordeel te verwachten is –  is de rechtbank minder positief: de man was in 2015 en 2016 volledig arbeidsongeschikt, kon een deel van 2017 niet werken en de omzet in 2018 en 2019 was wel „zeer beperkt”. Ook al heeft de man door zijn beperking langer dan gemiddeld nodig voor zijn bedrijf, „dan nog zou op enig moment wel sprake moeten zijn van omzet”.  Bovendien is de onderneming inmiddels gestaakt.  Alles bij elkaar: ook in 2017 was van objectieve winstverwachting geen sprake;  aftrek van de kosten is terecht geweigerd.||https://www.nrc.nl//nieuws/2022/07/12/hij-boekte-geen-omzet-door-ziekte-a4136225
2022-07-12||Nederland mag te laat gevraagde btw-aftrek weigeren||Tien percelen grond had hij gekocht, met als bedoeling er stacaravans op te zetten. Bij de levering van de percelen brengt de verkopende partij btw in rekening, maar de ondernemer verzuimt deze af te trekken. De ontwikkeling van het stacaravanpark komt echter niet van de grond en de ondernemer verkoopt een aantal jaren later twee van de percelen. Hij brengt geen btw in rekening, noch draagt hij die af. Dat corrigeert de Belastingdienst. Die stuurt de ondernemer een naheffing. Een gang naar de rechter volgt. De ondernemer meent namelijk dat de Belastingdienst de naheffingsaanslag moet verminderen met de btw die bij de aankoop van de percelen was betaald. Hij doet daarbij een beroep op de zogeheten herzieningsregeling. Hij krijgt in hoger beroep gelijk, maar de Belastingdienst gaat in cassatie.  Volgens de fiscus had de ondernemer de btw destijds bij de aankoop van de percelen  moeten aftrekken, niet jaren later. Herziening is alleen mogelijk, stelt de Belastingdienst, als zich omstandigheden hebben voorgedaan waardoor de oorspronkelijk toegepaste aftrek hoger of lager was. De Hoge Raad wil, voordat hij uitspraak doet, van het Europees Hof uitleg over de herzieningsregeling en of, bij onveranderd gebruik van het verworven goed, ook op een later tijdstip btw afgetrokken kan worden.  In het kort is het antwoord: nee. Volgens de Europese rechters is de herzieningsrichtlijn „niet van toepassing wanneer de belastingplichtige heeft verzuimd het recht op btw-aftrek uit te oefenen en dit recht heeft verloren vanwege het verstrijken van een vervaltermijn”. Dat geldt als geen sprake is van misbruik van het recht, fraude of schadelijke gevolgen voor de belastingkomsten. ||https://www.nrc.nl//nieuws/2022/07/12/nederland-mag-te-laat-gevraagde-btw-aftrek-weigeren-a4136224
2022-07-12||Eerste Kamer voor invoering Omgevingswet op 1 januari||Het is en blijft de bedoeling dat de Omgevingswet op 1 januari 2023 ingaat. Dat spreekt de Eerste Kamer uit met een motie die dinsdag is aangenomen. In oktober komt er nog wel een ICT-advies, waaruit moet blijken of de systemen achter de nieuwe wet technisch goed werken. Als dat het geval is, gaat de Eerste Kamer definitief akkoord. De Omgevingswet moet het makkelijker maken voor burgers en bedrijven om zelf vergunningen te regelen, bijvoorbeeld voor een verbouwing of voor een evenement. Een versimpeling van regels en wetten voor de openbare ruimte, werd bij de aankondiging in 2014 gezegd, maar sindsdien wordt de wet geplaagd door technische problemen en uitstel. Vorige maand bleek dat de ambtelijke top van het ministerie van Binnenlandse Zaken interne kritiek op de invoering de kop indrukte. Onderzoeksbureau Deloitte kwam half juni met een rapport over de voortgang van de ICT achter de Omgevingswet. De interpretatie daarvan verschilt: in de motie die dinsdag is aangenomen staat dat verschillende delen „stabiel functioneren”, terwijl andere senatoren vinden dat de ICT „totaal niet op orde is”. Nog niet alles werkt zoals het hoort, erkende Eerste Kamerlid Theo Rietkerk (CDA), indiener van de motie, vorige maand in een debat. Toch wil de senaat duidelijk maken dat het de bedoeling is dat de Omgevingswet op 1 januari ingaat, zodat andere overheden alvast kunnen oefenen met de uitvoering van de wet.||https://www.nrc.nl//nieuws/2022/07/12/eerste-kamer-voor-invoering-omgevingswet-op-1-januari-a4136219
2022-07-12||Japan neemt met boeketten en andere steunbetuigingen treurend afscheid van vermoorde oud-premier Shinzo Abe||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/12/japan-neemt-afscheid-van-vermoorde-oud-premier-shinzo-abe-a4136212
2022-07-12||Veroordeling oud-staatssecretaris Linschoten voor belastingfraude blijft staan||De veroordeling van voormalig staatssecretaris van Sociale Zaken en Werkgelegenheid Robin Linschoten (VVD) tot een werkstraf wegens belastingfraude is definitief. Dat heeft de Hoge Raad dinsdag besloten. Linschoten vocht eerder met succes de gevangenisstraf van vijf maanden aan die hem in 2017 werd opgelegd, maar moet nu dus wel onbetaald aan het werk. Omdat het strafproces zo lang duurde, bedraagt de werkstraf niet 100 maar 95 uur.  De inmiddels 65-jarige Linschoten werd verdacht van het opzettelijk indienen van meerdere onjuiste aangiften van omzetbelasting in de periode 2010-2012. Hij droeg hierdoor ruim 100.000 euro te weinig af aan de fiscus. In 2017 veroordeelde de rechtbank hem daarom tot vijf maanden celstraf. Het lukte Linschoten daarna om in hoger beroep strafverlaging te krijgen, omdat hij het hof ervan overtuigde niet moedwillig te hebben gefraudeerd. Volgens de verdediging van Linschoten ligt de schuld van de onjuiste btw-aangiftes bij zijn boekhouder. „Mijn enige fout is dat ik mijn boekhouder onvoldoende heb gecontroleerd. Alsof ik opzettelijk btw ga achterhouden”, zei hij vijf jaar geleden tegen het Financieele Dagblad. De oud-politicus diende stukken destijds niet of te laat in bij zijn boekhoudkantoor, dat daardoor zijn omzet schatte. „Ongelooflijk slordig en laks”, classificeerde hij zijn eigen gedrag. In 1982 werd Linschoten op 25-jarige leeftijd verkozen als Kamerlid voor de VVD, wat hem de jongste parlementariër maakte. In 1994 werd hij staatssecretaris van Sociale Zaken en Werkgelegenheid in het eerste kabinet-Kok. Twee jaar later trad Linschoten af omdat hij de Tweede Kamer niet volledig had geïnformeerd over problemen bij het College van Toezicht Sociale Verzekeringen.||https://www.nrc.nl//nieuws/2022/07/12/na-hoger-beroep-opnieuw-werkstraf-voor-frauderende-oud-staatssecretaris-linschoten-a4136209
2022-07-12||Euro blijft in waarde dalen: voor het eerst in twintig jaar evenveel waard als dollar||Pech voor Europeanen die op reis gaan naar de Verenigde Staten. Dinsdagochtend is ‘pariteit’ bereikt: een euro was precies evenveel waard als een Amerikaanse dollar. De laatste keer dat dit voorkwam was eind 2002, bijna vier jaar nadat de euro was ingevoerd. Europese toeristen kunnen inmiddels met iedere euro zo’n 15 procent minder besteden in Amerika dan een jaar geleden. Andersom is voor Amerikanen vakantie vieren in Europa nu juist goedkoper.  De economische groei in Europa gaat sterk gebukt onder de gevolgen van de Russische invasie van Oekraïne, inmiddels bijna een half jaar geleden begonnen. Als de economie in een valutagebied slechter gaat presteren, worden beleggingen in die munt minder waard. De munt zelf daalt dan mee. Veel analisten verwachten dat de koersval van de euro doorzet, en dat de munt zelfs minder waard wordt dan de Amerikaanse dollar. Dat was in juli 2002 voor het laatst het geval. Ook de angst voor een recessie in Europa speelt een rol. Consumenten zijn door de hoge inflatie minder gaan uitgeven en er dreigt een nijpend gastekort. Vooral Europa’s grootste economie, Duitsland, verkeert in een staat van gasstress, omdat het relatief veel gas uit Rusland importeert. Daarnaast is de Europese Centrale Bank in tegenstelling tot de Amerikaanse Fed traag met het verhogen van rente om de inflatie te remmen. Ook dat drukt de koers van de munt: hoe lager ergens de rente is, hoe minder beleggingen naar verhouding renderen. Ook het bedrijfsleven merkt wat van de koersdaling van de euro. Zo hebben Europese ondernemingen die goederen naar de VS exporteren in principe voordeel aan de veranderende krachtsverhoudingen tussen de euro en de dollar. Hun producten zijn voor Amerikaanse bedrijven immers goedkoper geworden. Europese bedrijven die voor hun productie afhankelijk zijn van Amerikaanse goederen of diensten zijn nu juist duurder uit.||https://www.nrc.nl//nieuws/2022/07/12/euro-blijft-in-waarde-dalen-voor-het-eerst-in-twintig-jaar-evenveel-waard-als-dollar-a4136218
2022-07-12||EU keurt lening van 1 miljard euro goed voor steun aan Oekraïne||De Europese Raad heeft dinsdag een financieel steunpakket voor Oekraïne van 1 miljard euro goedgekeurd. De steun, die de vorm heeft van een „zeer gunstige, langlopende lening”, is bedoeld voor de „meest dringende financieringsbehoeften” van Oekraïne en moet ervoor zorgen dat „de staat zijn meest kritieke functies kan blijven vervullen”, aldus de Raad in een persverklaring. De Europese Commissie deed eerder deze maand het voorstel voor de steungelden, waarna het aan de ministers van Financiën van de EU-lidstaten was om het goed te keuren. Zbynek Stanjura, de minister van Financiën van EU-voorzitter Tsjechië, noemt de steun „niet optioneel, maar onze plicht”.  Voordat Oekraïne de steungelden ontvangt, moet het nog wel een memorandum met de EU overeenkomen met het oog op „verhoogde transparantie”. In totaal komt de financiële steun van de EU met dit pakket op 2,2 miljard euro.||https://www.nrc.nl//nieuws/2022/07/12/eu-keurt-lening-van-1-miljard-euro-goed-voor-steun-aan-oekraine-a4136217
2022-07-12||Hof: Nederlandse staat en stichting handelden onrechtmatig bij adoptie Dilani Butink uit Sri Lanka||De Nederlandse staat en een adoptiebemiddelaar hebben onrechtmatig gehandeld bij de adoptie van de in Sri Lanka geboren Dilani Butink in 1992. Dat heeft het gerechtshof in Den Haag dinsdag besloten, meldt persbureau ANP. Butink sleepte de overheid en stichting Kind en Toekomst voor de rechter omdat ze vindt dat die verplicht waren meer te doen om frauduleuze adopties te voorkomen. Het was voor het eerst dat een geadopteerde Nederlander deze stap naar de rechter maakte. Eerst wees de rechtbank haar klacht wegens verjaring van de zaak af, maar nu krijgt Butink in hoger beroep toch gelijk. Toen Butink ongeveer zeven jaar geleden haar geboorteland opzocht, kwam ze erachter dat het documentnummer op haar geboortepapieren toebehoort aan een ander kind. De adoptieprocedure in 1992 verliep dan ook schimmig: volgens de procedure zou er eerst een jongetje geadopteerd worden, maar toen die al weg bleek te zijn werd Butink via een tussenpersoon als vervangend adoptiekind geregeld. Het is nu voor Butink niet na te gaan wie haar biologische ouders zijn en onder welke omstandigheden ze is afgestaan. De inmiddels dertigjarige Butink krijgt nu in ieder geval erkenning van de rechtbank. De staat en de stichting hadden meer moeten doen om adoptiemisstanden te voorkomen. Ze stelden teveel vertrouwen in de Sri Lankaanse autoriteiten — ondanks de verontrustende signalen die in 1992 klonken. Ook ontvangt ze een schadevergoeding van nog onbekende omvang. Butink eiste ook dat de overheid een DNA-databank opricht voor adoptiekinderen uit Sri Lanka, om het makkelijker te maken om biologische ouders op te sporen. In Sri Lanka waren in de jaren 80 en 90 veel schimmige adoptiepraktijken. Tegenover onderzoeksprogramma Zembla gaf de Sri Lankaanse overheid in 2017 toe dat er in de jaren tachtig ‘babyfarms‘ waren in het land, waar vrouwen kinderen baarden met het doel aan de vraag naar adoptiekinderen te kunnen voldoen. Ook werden kinderen in sommige gevallen weggehaald bij hun ouders, terwijl zij niet waren afgestaan voor adoptie. In februari vorig jaar kondigde de Nederlandse overheid een adoptiestop af, na een vernietigend rapport van commissie-Joustra. Daarin stond dat in het verleden veel was misgegaan bij adoptie uit het buitenland, onder meer corruptie en kinderhandel. Minister voor Rechtsbescherming Franc Weerwind (D66) wil interlandelijke adoptie in de toekomst weer toestaan, onder striktere voorwaarden en via een nog op te richten overheidsorganisatie.||https://www.nrc.nl//nieuws/2022/07/12/hof-nederlandse-staat-handelde-onrechtmatig-bij-adoptie-dilani-butink-uit-sri-lanka-a4136216
2022-07-12||Opinie | Voorkom een zorginfarct: verwijder  de drempels voor een gezondere leefstijl||Onze gezondheidszorg piept en kraakt. Denk aan de demonstrerende huisartsen op het Malieveld. Anders gezegd: de houdbaarheid van de kwaliteit, toegankelijkheid en betaalbaarheid van onze gezondheidszorg is in het geding. Vooral het toenemend personeelstekort baart grote zorgen. Via een video met een wanhopige arts in een overvolle wachtkamer lanceerde het Zorginstituut onlangs de bewustwordingscampagne ‘De zorg van morgen’. We worden uitgenodigd om mee te denken over de toekomst van de zorg. De richting die het Zorginstituut zelf voorstaat is die van ‘passende zorg’, waarbij de focus ligt op het bevorderen van gezondheid en kwaliteit van leven en minder op het behandelen van ziektes. Uit een recent onderzoek van  het Nivel blijkt dat een meerderheid van de ondervraagde Nederlanders vindt dat meer aandacht moet gaan naar het bevorderen van een gezonde leefstijl. Passende zorg staat prominent in het huidige regeerakkoord. Het ministerie van VWS is druk bezig met preventie-akkoorden, arbeidsmarktmaatregelen en voorbereidingen voor een nieuwe corona-uitbraak. Dat is goed en nodig. Wij zijn ook voor preventie en passende zorg (en vermindering van administratieve lasten en meer inzet van nieuwe zorgtechnologie). Wij vrezen alleen dat het te veel bij symptoombestrijding blijft. Er moet een spade dieper gestoken worden: er is niet alleen ‘leefstijlgeneeskunde’ nodig maar vooral ook ‘maatschappijgeneeskunde’.  Gerrit van der Wal is  oud-huisarts,  emeritus-hoogleraar sociale geneeskunde aan de VU en voormalig inspecteur-generaal gezondheidszorg.  Lode Wigersma is   oud-huisarts,  oud-directeur van de KNMG en voorzitter van de Vereniging Artsen Volksgezondheid (VAV). Daarom allereerst het volgende. Omdat ongezondheid significant vaker voorkomt bij mensen die met weinig opleiding, lage inkomens, schulden, zwaar werk of geen werk en in armoede en slechte woonsituaties leven, is het cruciaal dat structurele maatregelen genomen worden om deze problemen aan te pakken. Dit kost geld en moeite, maar de ‘return on investment’ zal aanzienlijk zijn, door verbetering van de volksgezondheid en een verminderd beroep op de gezondheidszorg, onder meer door verruiming van financiële mogelijkheden om gezonde keuzes te maken, bijvoorbeeld voor gezonde voeding en sportbeoefening. Tegelijkertijd moet de bewustwording van burgers om gezonde keuzen te maken – meer bewegen en gezonder en minder eten, niet roken en minder alcohol drinken – worden ondersteund door maatregelen die die keuzen vergemakkelijken.  Meer bewegen kan worden bevorderd door bewegen een dagelijks onderdeel te maken van het lesprogramma op scholen, door normen op te stellen voor beschikbare buitenspeelruimte voor kinderen, en  aanpassingen in bouw en ruimtelijke ordening die het bewegen, lopen en fietsen bevorderen.  Gezonder eten kan worden bevorderd door gezond eten goedkoper te maken en ongezond eten duurder, door minder of geen zout en suiker aan voedingsmiddelen toe te voegen en door kleinere porties aan te bieden.   Tenslotte moet de (gezondheid van de) consument beschermd worden tegen machtsmisbruik door bedrijven via reclame van voedings- en genotsmiddelenindustrie, supermarkten en horeca  (en uiteraard ook tegen luchtvervuiling, fijnstof, geluidsoverlast en dergelijke – maar dat even terzijde). De structurele en indringende aansporing  richting overconsumptie en ongezonde consumptie moet door de overheid aan banden worden gelegd.  De overheid deinst vaak terug voor ingrijpen, bezwijkt onder de lobbykracht van de industrie en kiest voor zelfregulering. Maar zelfregulering levert onvoldoende resultaat op. De overheid dient bepaalde reclames te verbieden, vet-, suiker- en zouttaks in te voeren, de btw op gezonde producten (zoals verse groenten) te verlagen en bepaalde diensten en voorzieningen (zoals sportclubs) voor iedereen financieel toegankelijk te maken. Verhoging van accijnzen op tabak vermindert wel enigszins het roken, maar beter zou zijn dat de overheid de productie en verkoop van tabak – of in ieder geval de verslavende bestanddelen daarin – verbiedt. Dergelijke maatregelen zijn uiteraard ingrijpend voor producenten en leveranciers en moeten met beleid worden ingevoerd. Er moet goed gekeken worden naar de gevolgen van bedoelde effecten, zoals het verlies van werkgelegenheid, en onbedoelde neveneffecten als hogere productiekosten of illegale handel. Kortom, om een ‘zorginfarct’ te voorkomen, moet het volksgezondheidsbeleid een omslag maken, waarbij de focus gericht moet zijn op verbetering van de lage sociaal-economische positie van bepaalde bevolkingsgroepen, bescherming van de burgers tegen slechte leefomstandigheden in het algemeen en bepaalde industrieën in het bijzonder, en vergroting van hun vrijheid om gezondere keuzes te maken. Daarbij is de overheid primair aan zet!||https://www.nrc.nl//nieuws/2022/07/12/voorkom-een-zorginfarct-verwijder-de-drempels-voor-een-gezondere-leefstijl-a4136215
2022-07-12||Atletieklegende Mo Farah onthult: slachtoffer geweest van mensenhandel, en echte naam niet Mo Farah||Een orkaan van geluid resoneert op 12 augustus 2012 door het Olympisch Stadion in Londen. Duizenden Britten juichen hun held Mohamed Farah toe nadat hij goud heeft gewonnen op de 5.000 meter. Op dezelfde Spelen was de Brit ook de snelste op de 10.000 meter. Na de uitmuntende prestaties wijst hij naar zijn naamplaatje op het shirt. Even later schalt de naam ‘Mo’ Farah door het stadion — terwijl de winnaar, zo weten we sinds vandaag, in werkelijkheid een andere naam draagt. Atletieklegende Mo Farah heet eigenlijk Hussein Abdi Kahin. Hij is als kind niet samen met zijn ouders gevlucht uit Somalië, zoals hij eerder aan de buitenwereld vertelde. Hij werd op acht- of negenjarige leeftijd door zijn moeder gestuurd van Somalië – waar het toen onveilig was – naar familie in buurland Djibouti. Daar nam een onbekende vrouw hem mee in het vliegtuig naar het Verenigd Koninkrijk, zogenaamd om daar bij familie te gaan wonen.  Dat verhaal doet Hussein Abdi Kahin uit de doeken in een documentaire, die de BBC woensdag uitzendt. De vrouw die hem meenam in het vliegtuig, gaf hem vervalste reisdocumenten met de naam ‘Mohamed Farah’. Bij haar thuis verscheurde ze de contactgegevens van zijn familie. Ze beklemtoonde dat hij daarover moest zwijgen als hij ze „ooit nog wilde zien”.  „Ik sloot mezelf huilend op in de badkamer”, vertelt hij in de documentaire. Het Britse gezin waar hij terecht was gekomen, stond in zijn jonge jaren niet toe dat hij naar school ging. In plaats daarvan dwongen ze hem te werken als huishoudelijke hulp. Pas op zijn twaalfde ging hij naar het Feltham Community College, waar de schoolleiding was verteld dat de nieuwe leerling een een Somalische vluchteling was.  Op school had hij het niet makkelijk, maar tijdens de gymlessen leefde hij op. „De enige taal die hij leek te begrijpen, was de taal van de sport”, zegt zijn oude gym-docent Allan Watkinson in de documentaire. Watkinson kreeg als een van de eersten de ware identiteit van zijn pupil te horen. Farah vertrouwde hem op dat moment toe dat hij het slachtoffer was van mensenhandel. Via zijn leraar kwam hij in een nieuw Somalisch gezin terecht. Het verbeterde zijn situatie. „Toen kwam Mo naar buiten - de echte Mo.” In de jaren die volgden, ontwikkelde hij zich tot een beloftevol atletiektalent. Op zijn veertiende kreeg hij een uitnodiging voor een wedstrijd in Letland, maar hij ondervond problemen met de reisdocumenten. Zijn voormalige gymdocent hielp hem met het Britse staatsburgerschap, dat hij in 2000 toegewezen kreeg onder de naam Mohamed Farah. Nu blijkt dat die toekenning is gestoeld op fraude, kan het Britse kabinet het staatsburgerschap volgens de BBC terugdraaien. Al is dat niet waarschijnlijk, stellen deskundigen. Ondanks het mogelijke risico doet de nu 39-jarige Farah zijn verhaal. Hij wil de problemen rond slavernij en mensenhandel aan de kaak stellen en onderstreept dat veel slachtoffers niet over zijn talent beschikken. Farah won niet alleen olympisch goud in 2012, maar prolongeerde zijn beide titels in 2016. Hij is ervan overtuigd dat zijn levenspad anders was gelopen zonder zijn sportprestaties. „Wat me echt heeft gered, wat me anders maakte, was dat ik kon rennen.”||https://www.nrc.nl//nieuws/2022/07/12/meervoudig-olympisch-kampioen-mo-farah-heet-in-werkelijkheid-hussein-abdi-kahin-a4136211
2022-07-12||Trek geen standbeelden omver, maak nieuwe idolen||Wie of wat verheffen we tot standbeeld? Wat is de definitie van een idool vandaag de dag? Het zijn relevante vragen, zeker sinds de Black Lives Matter-demonstraties ertoe hebben geleid dat in Europa en de Verenigde Staten omstreden standbeelden werden weggehaald of beklad. Hoe zit het met onze historische idolen, is een vraag die ook musea zich stellen. Lustwarande brengt in de sculpturale groepstentoonstelling Godhead-Idols in times of crisis werken van tien hedendaagse kunstenaars in verband met die vragen.  Het werk Beginning and end van Susanne Ring (1966) is een mooi voorbeeld ervan. Hierin staan op boomstammen drie keramische koppen, die doen denken aan offerbeelden. Hier en daar druipt glazuur van de gezichten. Het werk staat in een rommelig stukje bos van park De Oude Warande in Tilburg. De hoofden hebben zowel aan de voor als achterzijde een gezicht. In hun primitieve voorkomen hebben ze iets geheimzinnigs, alsof je ze voor een ritueel bezoeken kunt.  In de tentoonstelling zijn er meerdere kunstwerken die verwijzen naar historische vormen van het (stand)beeld. Het monument, een totempaal, een obelisk, ze komen afzonderlijk allemaal voorbij.  De drie beelden van de Zwitserse Hans Josephsohn (1920-2012) bijvoorbeeld laten steeds weer andere gezichten zien. Het zijn robuuste vormen, waarmee Josephsohn de menselijke verschijning toont. Een inkeping in het koper zou een neus kunnen zijn maar ook een oog. Het materiaal lijkt kneedbaar, alsof Josepsohn nog maar net zijn handen heeft teruggetrokken uit het grote koperen oppervlak. De hoofden zijn expressief en laten zien dat de mens, of misschien zelfs het idool, verschillende vormen aanneemt. De invalshoek van de tentoonstelling is erg breed, te breed Ook bij Henk Visch (1950) hebben de figuren opvallende houdingen. Het beeld Du Livre du Matin laat een kronkelend figuur, zonder armen en met een lang bovenlijf, zien. Het mensfiguur lijkt opgesloten in zijn eigen lichaam. Knap is hoe Visch beweging weet te vangen in het werk. In de toelichtende tekst wordt benoemd hoe het beeld de kwetsbaarheid van de mens laat zien.  Dat tonen van die kwetsbaarheid zou voldoende moeten zijn, maar de organisatie wil meer en zet prompt in diezelfde toelichtende tekst dat het beeld onvermijdelijk associaties oproept met de miljoenen Oekraïense vluchtelingen en vluchtelingen wereldwijd. Du Livre du Matin is echter gemaakt in 2018. De titel van de tentoonstelling: Godhead-Idols in times of crisis voelt daarmee soms wat aanmatigend. Het containerbegrip crisis verwijst zowel naar het huidige racismedebat, de vluchtelingencrisis als de klimaatcrisis en daarmee is de invalshoek van de tentoonstelling erg breed, te breed. Door de toelichtende teksten – ook bij de werken waarin verschillende hedendaagse crisissituaties worden aangestipt – worden de werken te veel een bepaalde richting geduwd.  Zo toont het beeld Du Livre du Matin van Visch inderdaad kwetsbaarheid, misschien zelfs wel pijn, maar zichtbaar is het verband met de huidige vluchtelingencrisis niet direct.  Dat geldt wel voor  klimaatproblematiek, waar het met het werk van Gisela Colón (1966)  over gaat. Het metershoge, kogelvormige werk Quantum Shift is vanuit de verte  al zichtbaar. Op afstand heeft het iets weg van een neergestreken raket. Het werk bestaat uit een spiegelend oppervlak, waarin het zonlicht kleurschakeringen aanbrengt die veranderen wanneer je van positie verandert. Soms hangt er een roze gloed om het werk, dan weer lijkt het kolossale ding van goud. De grootte van het werk maakt je als toeschouwer nietig. Dat gevoel sluit aan bij de bedoelingen van Colón, die het werk als symbool ziet voor een nieuw tijdperk, waarin niet de mens maar de natuur en de kosmos voorop staan.  Dat idee van een nieuw tijdperk sluit aan bij de rest. Hoewel de tentoonstelling inhoudelijk te breed is opgezet, wint uiteindelijk het andere perspectief. Of het nu om klimaat, vluchteling of crisis gaat: een ding is duidelijk aan het eind van de route:  het idool kan vele gedaantes aannemen.   Godhead-idols in times of crisis is te zien in Lustwarande, Tilburg, t/m 2 oktober 2022 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/12/trek-geen-standbeelden-omver-maak-nieuwe-idolen-a4136214
2022-07-12||Nederland gaat Oekraïense militairen trainen in het Verenigd Koninkrijk||						We sluiten dit blog.






		Lees verder in ons nieuwe Oekraïneblog


 .
					 						Oekraïne en Rusland gaan een gezamenlijk coördinatiecentrum openen om veilige zeeroutes voor graanexport te garanderen. Dat zijn delegaties van de twee landen woensdag overeengekomen na een ontmoeting waarbij ook afgezanten van Turkije en de Verenigde Naties aanwezig waren, melden internationale persbureaus. Daarnaast gaan Oekraïne en Rusland volgens het Turkse ministerie van Defensie gezamenlijke controles uitvoeren in de Oekraïense havens.  Secretaris-generaal António Guterres van de Verenigde Naties spreekt woensdag van „een cruciale stap voorwaarts” in de gesprekken om de Oekraïense graanexport te hervatten. Volgende week tekenen de strijdende partijen „hopelijk” een definitief akkoord over de overeengekomen punten, aldus Guterres tegen journalisten in New York. „Maar voor vrede is er nog een lange weg te gaan.” Oekraïne en Rusland zorgen samen voor zeker een derde van de mondiale tarwe-export. De export van Oekraïens graan wordt verhinderd door de Russische blokkade van havens aan de Zwarte Zee, resulterend in voedselschaarste elders in de wereld. Miljoenen mensen, met name inwoners van kwetsbare landen in Afrika en het Midden-Oosten, zijn afhankelijk van tarwe uit Oekraïne. De Turkse minister van Defensie Hulusi Akar staat woensdag de pers te woord. Foto Turkse ministerie van Defensie 						De Verenigde Naties hebben dinsdag de dood van 5.024 burgers sinds het begin van de oorlog in Oekraïne bevestigd, zo meldt persbureau Reuters. Ook raakten volgens de VN 6.520 burgers gewond in het oorlogsgeweld. De Mensenrechtenraad van de VN (OHCHR) houdt sinds de Russische inval op 24 februari het aantal doden en gewonden bij in Oekraïne. De OHCHR gaat ervan uit dat het werkelijke aantal slachtoffers aanzienlijk hoger ligt, vanwege de vertraging in de cijfers en de gebrekkige toegankelijkheid van bepaalde gebieden. De VN werken met enkele tientallen rapporteurs in Oekraïne. Zij nemen onder andere getuigenisverklaringen op en spreken met ziekenhuismedewerkers. Ook analyseren ze (satelliet)foto’s en video’s. Als de VN-medewerkers een ‘redelijk’ vermoeden hebben dat er sprake is van een burgerslachtoffer, nemen ze het als zodanig op in de cijfers. 						De Europese Raad heeft dinsdag een financieel steunpakket voor Oekraïne van 1 miljard euro goedgekeurd. De steun, die de vorm heeft van een „zeer gunstige, langlopende lening”, is bedoeld voor de „meest dringende financieringsbehoeften” van Oekraïne en moet ervoor zorgen dat „de staat zijn meest kritieke functies kan blijven vervullen”, aldus de Raad in een persverklaring. De Europese Commissie deed eerder deze maand het voorstel voor de steungelden, waarna het aan de ministers van Financiën van de EU-lidstaten was om het goed te keuren. Zbynek Stanjura, de minister van Financiën van EU-voorzitter Tsjechië, noemt de steun „niet optioneel, maar onze plicht”.  Voordat Oekraïne de steungelden ontvangt, moet het nog wel een memorandum met de EU overeenkomen met het oog op „verhoogde transparantie”. In totaal komt de financiële steun van de EU met dit pakket op 2,2 miljard euro.

De Tsjechische minister van Financiën Zbynek Stanjura. Foto Stephanie Lecoq/EPA

 De Tsjechische minister van Financiën Zbynek Stanjura. Foto Stephanie Lecoq/EPA 						Iran gaat tot honderden onbemande vliegtuigen leveren aan Rusland, stelt het Witte Huis op basis van inlichtingen. Nationaal veiligheidsadviseur Jake Sullivan zei maandag op een persconferentie dat daar ook drones tussen zitten die raketten kunnen afvuren. Of er al leveringen zijn geweest, is volgens hem niet bekend.  Russische militairen zouden mogelijk deze maand al training krijgen om de drones te leren gebruiken, zei Sullivan. Volgens hem laten de leveringen zien dat Rusland andere landen nodig heeft om zijn slagkracht in stand te houden. „De strijd om territorium in het oosten gaat ten koste van de houdbaarheid van zijn eigen wapens.” Een foto gemaakt door Iraanse militairen, met drones in een ondergrondse locatie. Foto AFP/Iran 						Bij een Oekraïens tegenoffensief in de zuidelijke regio Cherson zijn in de nacht van maandag op dinsdag zeven doden gevallen, melden Russische bezettingsautoriteiten volgens persbureau AFP. Ongeveer zestig mensen zijn volgens Rusland gewond geraakt door de aanval, waarbij ook Amerikaanse Himars-raketten zouden zijn ingezet. Sergej Bratsjoek, woordvoerder van het Oekraïense leger in Odessa, schrijft op Telegram dat het om een aanval op een munitiedepot ging, hoewel Rusland dat tegenspreekt. Volgens AFP claimt Oekraïne dat 52 Russische militairen zijn gedood bij de aanval. In video’s op Telegram zijn grote explosies en oplichtende rookpluimen te zien.  						In dit blog doet de NRC-redactie verslag van de oorlog in Oekraïne. ||https://www.nrc.nl//nieuws/2022/07/12/oekraineblog-12-juli-a4136197
2022-07-12||Witte Huis: Iran levert honderden drones aan Rusland||Iran gaat tot honderden onbemande vliegtuigen leveren aan Rusland, stelt het Witte Huis op basis van inlichtingen. Nationaal veiligheidsadviseur Jake Sullivan zei maandag op een persconferentie dat daar ook drones tussen zitten die raketten kunnen afvuren. Of er al leveringen zijn geweest, is volgens hem niet bekend.  Russische militairen zouden mogelijk deze maand al training krijgen om de drones te leren gebruiken, zei Sullivan. Volgens hem laten de leveringen zien dat Rusland andere landen nodig heeft om zijn slagkracht in stand te houden. „De strijd om territorium in het oosten gaat ten koste van de houdbaarheid van zijn eigen wapens.”||https://www.nrc.nl//nieuws/2022/07/12/witte-huis-iran-levert-honderden-drones-aan-rusland-a4136210
2022-07-12||Doden en gewonden bij Oekraïense tegenaanval in Cherson||Bij een Oekraïens tegenoffensief in de zuidelijke regio Cherson zijn in de nacht van maandag op dinsdag zeven doden gevallen, melden Russische bezettingsautoriteiten volgens persbureau AFP. Ongeveer zestig mensen zijn volgens Rusland gewond geraakt door de aanval, waarbij ook Amerikaanse Himars-raketten zouden zijn ingezet. Sergej Bratsjoek, woordvoerder van het Oekraïense leger in Odessa, schrijft op Telegram dat het om een aanval op een munitiedepot ging, hoewel Rusland dat tegenspreekt. Volgens AFP claimt Oekraïne dat 52 Russische militairen zijn gedood bij de aanval. In video’s op Telegram zijn grote explosies en oplichtende rookpluimen te zien. ||https://www.nrc.nl//nieuws/2022/07/12/doden-en-gewonden-bij-oekraiense-tegenaanval-in-cherson-a4136208
2022-07-12||Genoeg tenenkrommende momenten in ‘B&#038;B Vol liefde’||‘Doe het niet, Hayriye!”, wil je naar het beeldscherm roepen. „Vlucht nu het nog kan!” Maar Hayriye kan je niet horen, want ze zit in een tv-programma. In het tweede seizoen van B&B Vol Liefde (RTL4) probeert de vrouw iets moois te beginnen met ‘Hunkerende Hans’ in Toscane, maar hij blijkt een dominante baas die zijn ongeduld om haar seksueel en anderszins te onderwerpen slecht kan verbergen. Bij de eerste gezamenlijke maaltijd krijgt ze al op haar kop omdat ze de spaghetti snijdt. B&B Vol Liefde is het antwoord van RTL op Boer Zoekt Vrouw. Eigenlijk zijn de belangrijkste ingrediënten van dit RTL-programma gewoon gekopieerd uit de hit van de publieke omroep. Wat kijkcijfers betreft is het voorlopig nog geen concurrent: BZV heeft zeker drie keer zoveel kijkers. Nu boeren vooral in het nieuws komen met hun terreur tegen politici en supermarkten, gaat de glans van Boer Zoekt Vrouw er wel vanaf. Sinds presentatrice Yvon Jaspers werd ontmaskerd als landbouwlobbyist was de door haar verkochte boerenromantiek toch al ongeloofwaardig geworden.  B&B is  een verfrissend nieuw alternatief. Voordeel is dat je steeds naar adembenemende landschappen zit te kijken, in plaats van naar de saaie vlakke akkers in BZV. Het RTL-programma richt zich niet op boeren, maar op Nederlandse eigenaren van kleine pensions in het buitenland. Daarmee haakt het ook in bij populaire B&B-programma’s als Bed and Breakfast, Chateau Meiland (maandags, herhalingen), en de brave NPO-versie daarvan,  Kasteelvrouwe Emmy (dinsdags). Precies hetzelfde als bij BZV is dat een paar vrijgezellen mogelijke huwelijkskandidaten te logeren krijgen waaruit ze moeten kiezen. Zo krijgt het programma een wedstrijdelement met de liefde als hoofdprijs. De B&B-eigenaren zijn doorgaans al gesetteld in het buitenland. Maar ze missen nog een partner aan hun zijde, die meteen kan worden ingezet in het bedrijf. Net als in BZV zorgt dat voor extra spanning: een beetje vrijblijvend daten is er niet bij, de uitverkorene moet meteen de soepel invoegende compagnon in bed én bedrijf worden.  De relaties beginnen met een grote ongelijkheid: de eigenaar kiest uit meerdere kandidaten waardoor hij boven hen is geplaatst. Van de kandidaten wordt verwacht dat ze emigreren en volledig in het leven van de vrijgezellen opgaan. En er zijn overal camera’s bij. Genoeg redenen om de koppelpogingen te laten mislukken. In het eerste seizoen hield slechts één B&B-eigenaar een partner over aan het programma.  Bij BZV zijn doorgaans alleen de boeren moeilijk plaatsbare horken. Bij B&B kun je die ook aantreffen onder de kandidaten. Het lijkt erop dat RTL er expres een paar serieuze mismatches tussen stopt.  Het is namelijk veel leuker als de logeerpartij stroef verloopt, de irritante trekjes van de kandidaten snel boven komen, en het ontzettend gênant wordt. Het blijft Cringe Reality. Voor de tenenkrommende momenten kunnen we deze eerste aflevering rekenen op Astrid en Alex in Oostenrijk. Het eerste kopje koffie verloopt al moeizaam. Alex loopt te hard van stapel en Astrid krijgt het Spaans benauwd, wat Alex totaal niet de gaten heeft. Heerlijk ongemakkelijk. Dat het koppelen mislukt, hoeft geen ramp te zijn. Het tv-programma is hoe dan ook goed voor de pensions die meedoen. De onmogelijke Jacob uit het eerste seizoen, die alle logés tegen zich in het harnas joeg, zegt dat zijn B&B erg goed loopt dankzij het programma. Vanaf 15 juli krijgt hij zijn eigen realityshow op Videoland: De Ware Jacob. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/12/in-bb-vol-liefde-moet-de-uitverkorene-meteen-soepel-invoegen-in-bed-en-bedrijf-a4136207
2022-07-12||VU sluit mensenrechtencentrum dat met Chinees geld gefinancierd werd na kritisch rapport||De Vrije Universiteit Amsterdam (VU) sluit het mensenrechtencentrum dat met Chinees geld onderzoek deed naar mensenrechten. Dat heeft de universiteit maandag bekendgemaakt, na publicatie van een kritisch rapport door een externe onderzoekscommissie. Onderzoekers van het mensenrechtencentrum lieten na kritisch te zijn op Chinese mensenrechtenschendingen, ondanks dat die „evident” plaatsvinden, concludeert de commissie. De door oud-rector magnificus Carel Stolker van de Universiteit Leiden aangestuurde onderzoekscommissie heeft geen bewijs aangetroffen van omkoping van individuele onderzoekers van het Cross Cultural Human Rights Centre (CCHRC) door Chinese financiers. Ook zijn er geen aanwijzingen dat onderzoekers van het mensenrechtencentrum aan zelfcensuur hebben gedaan. Wel verwijt de onderzoekscommissie de VU een gebrek aan openheid en transparantie over de bron van het geld, dat voornamelijk van een Chinese universiteit kwam. Zelf zegt de VU „onvoldoende alert” te zijn geweest. Het CCHRC kwam begin dit jaar in opspraak nadat de NOS openbaarde dat het drie jaar lang jaarlijks tussen de 250.000 en 300.000 euro aan subsidie ontving van de Chinese Southwest University of Political Science and Law. Dat is opmerkelijk, omdat universiteiten in China nauwe banden hebben met het regime. De aan de VU en aan het CCHRC verbonden docent Peter Peverelli bagatelliseerde het lot van de Oeigoeren in China, door te zeggen dat de moslimminderheid niet wordt gediscrimineerd.  Hoewel verschillende onderzoeken en onthullingen van de pers de laatste jaren aantoonden hoe stelselmatig de moslimminderheid er onderdrukt wordt, noemde Peverelli verhalen over Chinese werkkampen voor Oeigoeren in de Chinese provincie Xinjiang op zijn Linkedin-pagina „geruchten”. Ook zou het tegenwoordig „in de mode” zijn om kritiek op China te leveren. „Xinjiang  is gewoon mooi: mooie mensen, adembenemende natuur en lekker eten. En geen dwangarbeid, geen genocide, of welke leugens dan ook waar de westerse media mee komen.” In de meest recente post op zijn pagina spreekt Peverelli van een westerse „China bashing campagne”. In een persverklaring over het opdoeken van het CCHRC benadrukt de VU weliswaar dat de uitlatingen van Peverelli onder de vrijheid van meningsuiting vallen en dat ze zijn gedaan buiten de wetenschappelijke context, maar distantieert ze zich er wel van. „De vergoelijking of zelfs ontkenning van de situatie van de Oeigoerse moslims is bijzonder ongepast en levert op geen enkele manier een positieve bijdrage aan het verbeteren van de benarde situatie waarin deze bevolkingsgroep verkeert”, zegt rector magnificus Jeroen Geurts van de VU.||https://www.nrc.nl//nieuws/2022/07/12/vu-doekt-door-china-gefinancierd-mensenrechtencentrum-op-na-kritisch-rapport-a4136205
2022-07-12||Rapport: de bouw van flexwoningen loopt vast||Een reeks problemen ligt de bouw van tijdelijke woningen in de weg, schrijft het Planbureau voor de Leefomgeving (PBL) dinsdag in een rapport. Projecten lopen onder meer vast in politieke discussies, onzekerheid over winst en personeelstekorten in de bouw. Het kabinet wil tot en met 2030 jaarlijks 15.000 flexwoningen neerzetten. Dat aantal wordt niet gehaald, hoewel onduidelijk is hoeveel tijdelijke woningen er precies bij komen. Onderzoeker Jolien Groot: „Er is geen algemene registratie voor flexwoningen – een bouwproject is een bouwproject.” Flexwoningen zijn volgens PBL woningen die tijdelijk bestaan, of het zijn vaste woningen die verhuurd worden onder een tijdelijk contract. Het PBL keek bij verschillende projecten wat er misging. Politieke discussie over de bouw van flexwoningen is de belangrijkste belemmering, zegt onderzoeker Jolien Groot. „Het gaat om fundamentele discussies: willen we op een bepaalde locatie wel flexwonen? Vaak wordt teruggekeken naar ervaringen uit het verleden, die niet altijd goed zijn.” Groot pleit daarom voor een zorgvuldige aanpak bij de bouw van flexwoningen, zodat nieuwe projecten ook op goede voorbeelden kunnen terugblikken. Flexwoningen worden vaak bij voorbaat gebouwd voor specifieke groepen zoals statushouders of gescheiden mensen, staat in het PBL-rapport. „Dat zorgt in de buurt en in de gemeenteraad voor veel angst”, aldus Groot. „Daarnaast hoor je: moeten we niet gewoon inzetten op permanente woningen?” „Het is niet raadzaam om in te zetten op flexwoningen om de flexwoningen”, zegt Groot daarover. „Maar tijdelijke woningen kunnen er wel degelijk voor zorgen dat locaties worden ingezet waar anders niet wordt gebouwd.” Personeelstekorten zijn niet alleen een probleem bij de bouw van tijdelijke woningen, blijkt deze dinsdag ook uit een rapport van ABN Amro. Begin 2022 waren er in de hele bouwsector 26.400 vacatures, waarvan een groot deel moeilijk te vullen is. „Het tekort aan arbeidskrachten vormt voor veel bedrijven een belemmering in de productie”, waardoor bedrijven de vraag niet bij kunnen benen. De bouwsector lijdt daarnaast onder hoge bouwkosten, staat in het rapport. Die stegen in het eerste kwartaal van 2022 met 15 procent ten opzichte van een jaar eerder, reden voor veel opdrachtgevers om projecten uit te stellen. Prijzen voor energie en staal zijn door de oorlog in Oekraïne gestegen, terwijl grondstoffen als hout en kunststof al sinds de uitbraak van de coronapandemie duurder werden.||https://www.nrc.nl//nieuws/2022/07/12/pbl-bouw-flexwoningen-loopt-tegen-problemen-aan-a4136204
2022-07-12||Kankerverwekkende stof chroom-6 aangetroffen in grond Tata Steel||Onderzoekers hebben de giftige en kankerverwekkende stof chroom-6 aangetroffen in grondwater op het terrein van staalfabriek Tata Steel. Dat heeft de toezichthouder van het gebied, Omgevingsdienst Noordzeekanaalgebied, vorige week vrijdag bekendgemaakt. De stof zit vijf meter onder de grond van de fabriek bij het Noord-Hollandse IJmuiden, op een plek waar geen drinkwater wordt gewonnen. De omvang en oorzaak zijn nog onduidelijk. Daar moet Tata Steel verder onderzoek naar doen, aldus de toezichthouder.  Van chroom-6 is al langer bekend dat het milieuvervuilend en kankerverwekkend is. Omdat het bij Tata Steel zo diep onder de grond zit, komt de stof niet in aanraking met mensen en is het daarom ook niet schadelijk voor de gezondheid, constateert de GGD Kennemerland. Pas bij blootstelling ontstaat dit risico. Wel stelt de Omgevingsdienst dat verdere studie moet uitsluiten of de stof zich via grondwater verspreidt over het gebied en of dit ecologische gevolgen heeft.  Chroom-6 is jarenlang gebruikt bij de productie van onder meer auto’s, treinen, vliegtuigen en bouwmaterialen. De stof kan de materialen beschermen tegen slijtage en verroesting doordat het corrosiewerend werkt. Ook Nederlands defensiepersoneel werkte met chroom-6 en is daar tientallen jaren aan blootgesteld, bleek vorig jaar. Tata Steel ligt al langer onder vuur vanwege de uitstoot van schadelijke stoffen in de omgeving. Uit onderzoek bleek eerder al dat in de buurt van de fabriek veel vaker longkanker voorkomt dan in de rest van het land. Ook zijn in de regio meer acute gezondheidsklachten gemeld bij de huisarts dan in de buurt van andere industriegebieden, onder meer vanwege de beroerde luchtkwaliteit. Een groep omwonenden stelde vorig jaar zomer 1 miljoen euro beschikbaar voor een onafhankelijk onderzoek naar de lucht- en waterkwaliteit in de omgeving van de staalfabriek. Drones en onderwaterrobots moeten uitwijzen welke stoffen de fabriek in de buurt loost. Daarnaast deden zo’n duizend omwonenden samen met milieuorganisaties aangifte tegen rechtspersonen en (oud)-leidinggevenden van de fabriek. Via een strafzaak hopen ze het bedrijf ertoe te dwingen meer zorg te dragen voor een schone omgeving. ||https://www.nrc.nl//nieuws/2022/07/12/kankerverwekkende-stof-chroom-6-aangetroffen-in-grond-tata-steel-a4136203
2022-07-12||Hoe Poetin dankbaar gebruik maakt van Siberische soldaten|| Voor de oorlog in Oekraïne heeft de Russische president Vladimir Poetin soldaten nodig. Een van de regio’s waar veel soldaten vandaan komen is Boerjatië, in het zuidoosten van Siberië. Correspondent Eva Cukier bezocht die regio en zocht uit waarom de Boerjaten meevechten in Poetins oorlog. Is het uit vrije wil, of zijn er andere redenen?||https://www.nrc.nl//nieuws/2022/07/12/hoe-poetin-dankbaar-gebruik-maakt-van-siberische-soldaten-a4136202
2022-07-12||Zit de ‘afvalmaffia’ achter de reeks grote branden in Rome?||De dikke, zwarte rookpluim van de brand in het park van Centocelle, in het oosten van Rome, was zaterdag zichtbaar in een groot stuk van het centrum van de Italiaanse hoofdstad. Bewoners werd verzocht binnen te blijven en de ramen te sluiten, en vier appartementsgebouwen werden ontruimd. De massaal uitgerukte brandweer kreeg de vlammen onder controle, maar de frequentie van de branden, en ook vooral de plaats  waar, doen bij het stadsbestuur van Rome de wenkbrauwen fronsen.  Roberto Gualtieri, sinds afgelopen herfst de  centrum-linkse burgemeester, wil niet vooruitlopen op  het onderzoek dat door Justitie is gestart. Maar volgens hem staat nu al vast dat de meeste branden te herleiden zijn naar menselijke betrokkenheid. Het onderzoek moet uitwijzen of dit per ongeluk gebeurde, of juist met opzet. In een interview met de krant Corriere della Sera koppelt Gualtieri die aan het nieuwe afvalbeleid. Een van de beloftes in zijn campagne was een uitweg uit de slepende afvalcrisis. Al jaren puilen de vuilniscontainers uit in de straten van Rome, en er woedde een lange politieke discussie over de bouw van een grote, nieuwe afvalverwerkingscentrale, waarin afval zal worden verbrand om stroom mee te produceren. Gualtieri benadrukt dat die centrale er  zal komen, zodat de hoofdstad niet langer voor veel geld zijn afval hoeft te sturen naar andere delen van Italië, en zelfs van Europa, maar zijn eigen huisafval voortaan zelf kan verwerken. Bestuurders in Rome hinten erop dat het moderne en transparante afvalbeleid waaraan Gualtieri werkt, criminele evenwichten in de Italiaanse hoofdstad verstoort. Misschien zijn de branden een reactie op die machtsverstoring. „Volgens de ordediensten is de afvalverwerkingsketen traditioneel het meest vatbaar voor infiltratie door maffiose groeperingen”, stipt Gualtieri nog aan. Sabrina Alfonsi, wethouder voor afval en milieu, valt  in een interview de burgemeester bij. Volgens haar braken verschillende branden uit op plaatsen die te maken hadden met afval, of afvalverwerking.  „Het sprekendste voorbeeld is de brand in de buurt Malagrotta, in juni, waar een grote afvalverwerkingsinstallatie in vlammen opging”, zegt de wethouder. „Zaterdag woedde het vuur in Centocelle, dicht bij waar autowrakken worden afgebroken.”  In de buurt van die autosloperij was vroeger een Roma-kamp. Dat is er niet meer, maar illegale afvaldumping blijft wel een probleem in die buurt. Volgens de wethouder moet de gemeente nog altijd geregeld daar het afval gaan ruimen. „Deze branden zijn in elk geval níet het gevolg van een gebrek aan onderhoud”, zegt Alfonsi nog. „De voorbije maanden heeft de stad op 85 tot 90 procent van de gemeentelijke gronden preventief het gras gemaaid, om brandgevaar te vermijden. Politie en justitie moeten tot de bodem gaan van deze zaak, maar dit lijkt allemaal een al te groot toeval.”||https://www.nrc.nl//nieuws/2022/07/12/zit-de-afvalmaffia-achter-de-reeks-grote-branden-in-rome-a4136185
2022-07-12||Verhuur van tweede woning wordt straks wel erg duur. Verkopen dan maar?|| Eigenaren die één of meerdere woningen verhuren, krijgen de komende jaren te maken met een flinke verhoging van hun belastingaanslag. Daaraan ontsnappen wordt lastig, omdat ook de sluiproute die zich aftekent mogelijk wordt afgesneden. Tot nu toe konden woningverhuurders gebruikmaken van belastingvoordelen in box 3 van de inkomstenbelasting:  inkomen uit sparen en beleggen. Daar krijgen ze verschillende voordelen, waardoor dit ook wel ‘de pretbox’ wordt genoemd. Zo zijn huurinkomsten onbelast en is er een korting op de woningwaarde waarover belasting wordt geheven. Door deze ‘leegwaarderatio’ voor langdurig verhuurde woningen is de opgegeven waarde tientallen procenten lager dan de WOZ-waarde die de Belastingdienst doorgaans gebruikt voor het belasten van de eigen woning. Ook wordt een eventuele hypotheekschuld nog eens afgetrokken van het bedrag  waarover de fiscus belasting  heft.  De lage belastingdruk maakte het heel aantrekkelijk om panden te kopen voor verhuur. Veel kleine beleggers hebben dat de afgelopen jaren dan ook gedaan, of hun oude woning aangehouden en verhuurd toen ze zelf doorstroomden naar een groter huis. Dit systeem gaat echter op de schop. Volgend jaar zet de overheid al een eerste stap met het afschaffen van de leegwaarderatio. Voortaan moet dan de WOZ-waarde worden opgegeven  bij de belastingaangifte. Daarnaast wil het kabinet een systeem invoeren waarbij belasting moet worden betaald over de huurinkomsten en de waardestijging van het pand. Vooral dat laatste kan duur uitpakken voor verhuurders, ziet financieel planner André van Luijk. „Dat geld komt niet binnen op je rekening. Het kan daardoor zijn dat je meer belasting moet betalen dan je aan huur binnenkrijgt.” Hij ziet dat veel professionele beleggers hier nu al op inspelen. Als ze woningen kopen, doen ze dat met een bv die in box 2 valt, waarvoor weer andere belastingregels gelden. De bv betaalt belasting over de winst uit het huis, dus de huurinkomsten min de kosten (zoals die voor onderhoud). Over de waardestijging hoeft pas te worden afgerekend als de bv een pand verkoopt. Toen de spaarrente afgelopen jaren naar nul zakte, was box 2 voor spaarders al een vluchthaven. Grote spaarders die  amper rente vingen, verplaatsten hun tegoeden naar een speciale spaargeld-bv, die daarover dan geen belasting verschuldigd was. Dit zogenaamde box-hoppen is voor beleggers die al woningen hebben wel een stuk minder aantrekkelijk, zegt fiscaal jurist Wil Vennix. „Als het gaat om een woning die al in bezit is, leidt verkoop aan de bv tot de  heffing van 8 procent overdrachtsbelasting. Dat offer verdien je niet snel terug, dus daar zou ik goed over nadenken.” De bv kan de overdrachtsbelasting in een aantal jaar wel afschrijven van de aankoopwaarde van de woning. Door die afschrijving valt de winstbelasting lager uit. De waarde waarvoor het pand in de boeken staat, daalt dan. Dit afschrijven kan totdat de WOZ-waarde van de woning is bereikt. Het betekent wel dat de waarde waarvoor de woning in de boeken van de bv staat bij verkoop mogelijk een stuk lager is dan de werkelijke waarde. Dan moet na verkoop  alsnog een flink bedrag aan winstbelasting worden afgerekend met de Belastingdienst. Vennix wijst er bovendien op dat niet zeker is dat de regels voor bv’s hetzelfde blijven. „Er wordt ook gesproken over de tarieven in box 2 en het is duidelijk dat die ook gaan veranderen. Dat maakt het op dit moment bijna onmogelijk om een fiscale planning te maken.” Van Luijk denkt dat voor veel kleinere verhuurders verkopen dan al snel in beeld komt als optie. Daarbij speelt mee dat tegelijk de regels voor het verhuren van woningen worden aangescherpt. De huurprijzen van meer woningen worden gereguleerd en mogelijk komt er een verhuurverbod voor woningen die te veel energie verbruiken. „Die combinatie zal ervoor zorgen dat veel kleinere woningen niet meer rendabel zijn. Die zullen vrijwel zeker worden verkocht.” Veel beleggers zijn ouders die ooit voor een studerend kind een woning hebben gekocht. Als dat kind er nog woont, kan het een optie zijn  het huis aan hem of haar te verkopen, denkt Vennix. Dan verhuist de woning uit box 3 en wordt het een eigen woning van het kind. „Dat kan tegen een voordelig tarief voor de overdrachtsbelasting van 0 of 2 procent. Dit jaar kan je ook nog gebruikmaken van de hoge schenkvrijstelling, oftewel de jubelton.” Voor de rest van het bedrag kan het kind een hypotheek afsluiten, eventueel zelfs bij de ouders. Vennix ziet een parallel tussen de plannen en de grote belastingherziening begin deze eeuw. Toen besloot de overheid de waardestijging van een pand dat iemand verhuurde aan een eigen bv te belasten. Dit leidde tot veel onrust onder ondernemers, maar de schade viel uiteindelijk mee. Zij moesten een beginwaarde opvoeren van een pand. „Als die beginwaarde hoog is en de vastgoedmarkt daarna inzakt, kan er in plaats van een waardestijging ook sprake zijn van een waardedaling. Daar deelt de fiscus dan ook in mee.” Hij denkt dat eigenaren van een tweede woning het beste kunnen afwachten hoe de nieuwe regels er precies uit gaan zien. „Kosten zijn straks mogelijk wel aftrekbaar. Het kan dus slim zijn om groot onderhoud vooruit te schuiven. Als het zover is, is het belangrijk om te zorgen voor een goede beginwaarde. Tot die tijd kun je niet zo heel veel.” Financieel planner André van Luijk had onlangs een klant die  een woning in bezit had en daarop een hypotheek wilde afsluiten. De woning was 430.000 euro waard en bracht per jaar 17.400 euro aan huur op. De klant nam een hypotheek van ongeveer 281.000 euro.  In het huidige stelsel betaalt de verhuurder geen belasting. De hypotheekschuld is  bijna net zo hoog als de waarde die hij of zij bij de fiscus mag aangeven. „Dat geeft een vermogen in box 3 van 9.400 euro. Als ik ervan uitga dat er geen ander vermogen is, dan is de belastingdruk nihil”, rekent Van Luijk voor. Als de leegwaarderatio verdwijnt,  stijgt de belastingheffing al naar bijna duizend euro. Komt er een heffing over de huurinkomsten, een vaak genoemd percentage is 31 procent, dan komt daar nog een paar duizend euro bij. Moet ook worden afgerekend over de waardestijging, dan gaat het helemaal hard. „Stel, de waarde stijgt in een jaar met 19.000 euro, dan is de totale belastingdruk ineens meer dan 7.000 euro.”||https://www.nrc.nl//nieuws/2022/07/12/verhuur-van-tweede-woning-wordt-straks-wel-erg-duur-verkopen-dan-maar-a4136175
2022-07-12||Wat vindt NRC | Steun voor CETA van PvdA-senatoren is   moedig en verstandig||Het zou een welkom succes zijn voor het veelgeplaagde kabinet-Rutte IV: het groene licht van de Eerste Kamer voor CETA, het omstreden handelsverdrag tussen de EU en Canada. Het kabinet ging vrijdag, bij het begin van het reces, somber de zomer in. De stikstofplannen veroorzaken extreme onrust. De beloofde hulp aan gezinnen die het zwaar hebben door de hoge energierekening komt er maar ten dele – tot woede van de Tweede Kamer. Drie van de vier coalitiepartijen staan in de peilingen op flink verlies. Wat gaat er eigenlijk wél goed bij Rutte IV? Nou, CETA dus. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Dinsdag wordt er in de Eerste Kamer over het verdrag gestemd. Afgelopen weekend tekende zich een meerderheid af, toen senator Ruud Koole verklaarde dat de PvdA-fractie vóór zal stemmen. Saillant: in de Tweede Kamer stemde de PvdA in februari 2020 immers tégen, omdat er in het verdrag te weinig oog zou zijn voor eerlijke arbeid, milieu en dierenwelzijn. Behalve over de verhoudingen binnen de PvdA roept dit ook vragen op over de linkse samenwerking, met GroenLinks. Die partij wijst CETA ondubbelzinnig af. Toch valt het te prijzen dat de PvdA-senatoren, ondanks al die gevoeligheden, een eigenstandige afweging hebben gemaakt, en zich ook niet hebben laten leiden door de sterke emoties waarmee het CETA-dossier vaak is omgeven. Doordat het kabinet alleen een meerderheid heeft in de Tweede Kamer en niet in de Eerste, dreigt die laatste steeds meer het toneel geworden van politieke koehandel en de waan van de dag. Terwijl de senaat daar niet voor bedoeld is. De PvdA-senatoren laten nu zien hoe het moet. CETA trad, in afwachting van de ratificatie door EU-landen, in 2017 deels al in werking. Het verdrag nu definitief omarmen is verstandig. In de door de oorlog in Oekraïne meer dan ooit getroebleerde wereldverhoudingen is Canada die ene vriendelijke buurjongen die je bal komt terugbrengen. Als daar al geen verdrag mee te sluiten is, met wie dan wel? Dat Canada sterk inzet op fossiele brandstoffen (teerzandolie, schaliegas) is zorgelijk, maar het is ook een land dat de internationale rechtsorde, duurzaamheid en sociaal beleid koestert. Op de relatie met zulke landen moet je tegenwoordig heel zuinig zijn. Een afwijzing zou Nederland veel diplomatiek kapitaal kosten. Het zou voor verdeeldheid zorgen op een moment dat de Russische dreiging en de Chinese wereldambities vragen om Europese eenheid. Zoals Koole opmerkt: „Het wegstemmen van CETA zou de positie van Europa verzwakken, en daarmee de waardengemeenschap die Europa is.” Het grootste struikelblok in CETA was altijd het arbitragehof waar bedrijven buiten de reguliere rechtsgang om kunnen procederen over vermeend onrecht. Dat is sterk hervormd. Het was nota bene toenmalig PvdA-handelsminister Lilianne Ploumen die indertijd aanjager was van deze verbeteringen. In het nieuwe systeem zijn de rechters onafhankelijk en kan er, anders dan voorheen, beroep worden aangetekend. Is CETA het perfecte handelsakkoord? Nee. De Europese Commissie kondigde in juni aan dat in toekomstige akkoorden nog meer rekening gehouden wordt met duurzaamheid en sociale bescherming. Ook burgers en maatschappelijke organisaties moeten terecht kunnen bij het arbitragehof. Het zijn zeer welkome verbeteringen en ja, het is jammer dat ze nog niet in dit verdrag zitten. Het uitonderhandelen van een handelsverdrag is echter een langjarig proces – het duurde acht jaar voor CETA er was. Dit akkoord nu nog overboord zetten, zou een grote stap achteruit zijn. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/12/steun-voor-ceta-van-pvda-senatoren-is-moedig-en-verstandig-a4136165
2022-07-12||Raad:  NRC  zorgvuldig||De Raad voor de Journalistiek heeft NRC vrijdag in het gelijk gesteld in een zaak rondom publicaties over gemeenten die undercoveronderzoek lieten doen bij moskeeën. „Van relevante feitelijke onjuistheden is niet gebleken en er is geen sprake van tendentieuze berichtgeving”, staat in de conclusie. ‘Undercover naar de moskee’, kopte NRC op 15 oktober vorig jaar. Zeker tien gemeenten lieten het bedrijf Nuance door Training & Advies (NTA) uit Deventer jarenlang undercoveronderzoek doen in moskeeën om gevoelige informatie op te halen, op aanbeveling van de Nationaal Coördinator Terrorismebestrijding en Veiligheid. Volgens deskundigen is dat in strijd met de wet. NTA betoogde  dat de berichtgeving onjuist en tendentieus was en wederhoor onvoldoende  toegepast, NRC beschikte onder meer over interne documenten. (NRC)||https://www.nrc.nl//nieuws/2022/07/12/moskeeonderzoek-raad-nrc-zorgvuldig-a4136190
2022-07-12||Tweede nieuwe Europese chipfabriek  in Grenoble||Met steun van de Franse overheid zullen de halfgeleiderproducenten STMicroelectronics en GlobalFoundries een nieuwe chipfabriek gaan bouwen vlak bij Grenoble in Frankrijk. Met de samenwerking van deze twee bedrijven op de nieuwe productielocatie zal een investering van zeker 5,7 miljard euro gemoeid zijn. Dat hebben de twee bestuursvoorzitters van de fabrikanten maandag aangekondigd.  Hoeveel de Franse overheid precies bijdraagt, is niet bekend. De Franse minister van Financiën Bruno Le Maire noemde het gisteren „de grootste industriële investering in de laatste decennia met uitzondering van kerncentrales en een grote stap op weg naar indus-triële souvereiniteit”.    De nieuwe fabriek in Grenoble is de tweede die zal profiteren van een Europees plan om de productie van halfgeleiders naar Europa te halen. De EU heeft daarvoor 43 miljard euro gereserveerd. Doel daarvan is dat 20 procent van de chipproductie in de wereld binnen Europa zal plaatsvinden in 2030. Nu is dat 10 procent.  Die doelstelling werd in de coronacrisis geformuleerd, toen de productie en levering van chips uit Azië stokte en veel Europese bedrijven in onder andere de auto-industrie daardoor in de problemen kwamen.  Het Europese programma moet zijn afhankelijkheid van de rest van de wereld verminderen. Europa moet ook de achterstand inhalen in de productie van kleinere chips, die nu bijna alleen in Azië worden geproduceerd.  Eerder werd de bouw van een fabriek van Intel in Magdenburg in Duitsland met de hulp van Europese gelden  aangekondigd. Daar bedraagt de totale investering 17 miljard euro.  In de nieuwe fabriek van het Frans-Italiaans STMicroelectronics en het Amerikaanse GlobalFoundries zullen ongeveer duizend nieuwe banen gecreëerd worden. De nieuwe fabriek zal vlak naast een andere productiefabriek van STMicroelectronics in Crolles komen, aan de voet van de Franse Alpen.  In de nieuwe fabriek zullen volgens de twee bedrijven chips worden geproduceerd  die de auto-en de telecomindustrie vervolgens kunnen afnemen.   De Franse regering viert de investering in de nieuwe fabriek als een succes van het programma ‘Choose France’, dat poogt het vestigingsklimaat in Frankrijk te verbeteren.  (NRC)||https://www.nrc.nl//nieuws/2022/07/12/halfgeleiders-tweede-nieuwe-europese-chipfabriek-in-grenoble-a4136189
2022-07-12||Forse waardedaling Klarna||Het Zweedse fintechbedrijf Klarna heeft in een nieuwe investeringsronde 800 miljoen dollar opgehaald. De waarde van het bedrijf wordt daarmee ingeschat op 6,7 miljard dollar. Dat is fors minder dan de waardering van 45,6 miljard dollar, die het bedrijf bij de vorige investeringsronde in juni 2021 nog kreeg. Klarna wijst in een verklaring op een waardedaling van 80 tot 90 procent die ook beursgenoteerde concurrenten hebben doorgemaakt.   De nieuwe financieringsronde is vooral ondersteund door bestaande aandeelhouders in Klarna als de investeringsfondsen Sequoia, Silver Lake en Commonwealth  Bank of Australia. Ook de oprichters deden mee. Nieuwe investeerders zijn onder meer het staatsfonds Mubadala uit Abu Dhabi. (NRC) ||https://www.nrc.nl//nieuws/2022/07/12/fintech-forse-waardedaling-klarna-a4136186
2022-07-12||Column | De verlegenheid  van de schrijver||
		Karin Amatmoekrim is schrijver en letterkundige. Ze schrijft om de week een column.
	 

							Karin Amatmoekrim is schrijver en letterkundige. Ze schrijft om de week een column.
						
 
						Ze publiceerde zes romans, waaronder het boek Het gym (2011) en de historische roman De man van veel (2013) over het leven van verzetsheld Anton de Kom. De documentaire die Gulsah Dogan maakte over de memoir Tenzij de vader (2016) werd genomineerd voor een Gouden Kalf. Momenteel werkt Amatmoekrim aan een proefschrift in de vorm van een biografie over essayist Anil Ramdas en ze werkt aan een grote geschiedenis van Suriname.
					 

								Meer artikelen van Karin Amatmoekrim
							
 Ik was getuige van een discussie tussen twee jongeren, op een terras in Amsterdam. Ze hadden allebei een transgender klasgenoot. Niets bijzonders, tot zover. Tot een van de twee stelde dat hij het allemaal goed en aardig vond, transities en alles wat erbij kwam kijken, maar hij trok de grens bij genderfluide mensen of intersekse „of hoe ze het ook noemen”. Hij weigerde te erkennen dat er meer dan twee genders bestaan. „Je hebt een penis of een vagina, zo eenvoudig is het”, stelde hij. Het meisje was het niet met hem eens. Als mensen zich zo voelden, dan was dat een goed genoeg argument om zich zo te noemen, vond zij. Ik deed intussen alsof ik de krant las, terwijl ik hun gesprek woord voor woord volgde. Ik had een mening hierover, zoals ik eigenlijk over heel veel dingen een mening heb. Maar ik praat niet graag met mensen, of ze mij bekend of onbekend zijn maakt daarbij niet zoveel uit. Dus ik hield mijn mond en luisterde ze af. Een schrijver is een sluwe toeschouwer, zo schreef Maxim Februari in zijn column van afgelopen zaterdag. Toen ik het las, voelde ik me in gelijke delen gezien en betrapt, vanwege dat observeren en vanwege het sluwe karakter ervan. Februari noemde de gemiddelde schrijver verlegen. Ook dat herkende ik. Ik ben zelf extreem verlegen, hoewel het mijn ervaring is dat niet iedereen dat helemaal gelooft. Hoe verlegen kan je immers zijn, als je je ideeën zo belangwekkend vindt dat je er ruimte voor maakt in een boek of op een pagina in de krant? Het antwoord is; behoorlijk verlegen. Columns, essays, romans zijn niet meer dan maskers van taal. Is dat waarom we zo graag een mening hebben, vroeg ik me af toen ik Februari’s column las. Wie zijn materiaal – de woorden – goed beheerst, kan zijn mening als beste voor het voetlicht brengen. Hij verdwijnt al doende in die mening, en blijft ongezien. Wie ongezien is, ziet zelf meer. De jonge mensen naast me kwamen er samen niet uit. „Ze zoeken gewoon iets om bijzonder te zijn”, riep de jongen uiteindelijk geïrriteerd uit. Als mijn verlegenheid mij niet onverzettelijk in de weg zat, had ik mijn krant laten zakken en tegen hem gezegd dat hij het mis had. Het is een wankel evenwicht tussen overtuigingen hebben, en ongezien willen zijn. Soms denk ik dat ik dat laatste prefereer, maar het lijkt me niet per se slecht om over de dingen na te denken. Het wordt alleen gevaarlijk als we ons verschansen in de strijd die vaak gepaard gaat met meningsverschillen. In zijn nieuwe boek zegt de Amerikaanse filosoof Francis Fukuyama dat de huidige tijd gekenmerkt wordt door verveling en daaruit voortkomende onvrede. Wanneer mensen gewend zijn geraakt aan vrede en welvaart, gaan ze daartegen strijden. Uit pure verveling, misschien. Fukuyama noemt als voorbeeld de bestorming van het Capitool in Amerika, door witte Amerikanen, veelal uit de middenklasse; mensen die eigenlijk niet zoveel hebben om over te klagen. Maar hij noemt ook burgerrechtenactivisten, die harde scheidslijnen opwerpen tussen wie tot de norm behoort, en wie niet. Zij kunnen zo kritisch zijn, alleen omdat de moderne samenleving relatief veilig is. Dat is wat de jongen leek te bedoelen, op zijn eigen manier. De strijd voor acceptatie van non-binaire identiteiten was volgens hem geboren uit verveling. Zijn gesprekspartner vond zijn opmerking ronduit belachelijk. Ze vroeg hem of hij soms zelf ervaring had met ongemak over het lichaam waarin hij was geboren. Of hij zelf had meegemaakt hoe pijnlijk het was dat de buitenwereld je zag als iets dat je niet bent. Niet? Nou dan, zei ze. Zolang het niet jouw ervaring is, moet je misschien maar gewoon je mond houden en luisteren naar wat anderen te zeggen hebben. En inderdaad, hij hield zijn mond. En ik? Ik knikte instemmend, nog altijd verscholen achter mijn krant. Werkelijk waar, een sluwe toeschouwer.||https://www.nrc.nl//nieuws/2022/07/12/de-verlegenheid-van-de-schrijver-a4136170
2022-07-12||Column | Mier||Afgelopen weekend had mijn zus een vriend over de vloer die zowel bioloog als boeddhist is, waardoor er even een ongemakkelijk moment was. Het bezoek begon zonnig, ze stelde Mike voor aan haar zoons (17 en 15), dat dit nou de beroemde studievriend was met wie ze tijdens haar studententijd naar Tromsø in Noorwegen was gelift om daar het noorderlicht te zien.  „En?” vroeg mijn oudste neef.  „Alleen maar bewolking en sneeuw”, zei Mike monter, „Geen licht gezien.” Hij wilde verder vertellen maar toen gaf de jongste neef opeens een klap op tafel.  „Hebbes”, zei hij, terwijl hij de restanten van het miertje dat op weg was naar de veganistische cake aan zijn stoelleuning afveegde.  „In sommige boeddhistische tradities”, begon Mike, „stofzuigen de monniken hun tempels bij een mierenplaag, en legen ze de zakken op een plek waar de mieren wél welkom zijn.”  „Wat een gedoe”, zei de oudste.  „Nou ja, je hoeft dan tenminste geen levende wezens te doden”, schoot mijn zus Mike te hulp.  „Het was maar één miertje”, zei de jongste.  „Dat klopt”, zei Mike. „Weet je wat ik trouwens zo leuk vind aan mieren? Ze zijn zo ingenieus gebouwd. Wist je dat ze geen longen hebben?”  „Wat?!” zeiden de neven. ‘Geen plek voor,” vervolgde Mike. „Ze ademen via een soort openingen aan de zijkant van hun lichaam, die op hun beurt weer deel uitmaken van een leidingsysteem dat zuurstof naar alle cellen verplaatst.” Mike nipte even van zijn thee. „Ze hebben trouwens ook geen oren”, zei hij, „maar ze kunnen wel horen, door trillingen op te pikken via een orgaan onder de knie.”   De jongens sprakeloos.  „Om dat gebrek aan longen en oren te compenseren, hebben ze dan wel weer vijf ogen. En twee magen”, humde Mike.  „Zoals bij een koe?” Vroeg de oudste. „Voor extra vertering?”  „Nee, eentje voor henzelf en een soort krop om eten op te slaan voor mieren die in het nest moeten blijven en dus niet zelf op voedseljacht kunnen.”  De jongste neef keek nog eens naar de vlek op zijn hand en begon een beetje heen en weer te wiebelen.  „Wat ik ook zo leuk vind aan mieren, is dat ze zich bij het opstaan uitrekken, net zoals hondjes. En als ze moe zijn gapen ze. Geen idee hoe men achter dat laatste is gekomen, misschien dat ze een mier onder een microscoop zetten en een heel saai verhaal ophingen.”  Een nieuwe mier klauterde de tafel op.  „Nou, sla hem dood dan”, zei Mike tegen mijn jongste neef.  „Ik pak wel even de kruimeldief”, mompelde hij. „Ze zijn groter geworden dan ik aankan.”||https://www.nrc.nl//nieuws/2022/07/12/mier-a4136167
2022-07-12||Opinie | Triviant||We spelen weer eens Triviant. Het spel en de vragenkaartjes dateren van 1987, zo maken we op uit de doos. Mijn man (50) landt op een vak voor een partje. Hij heeft er inmiddels vier en ik nog maar één. Ik zie de archaïsche maar makkelijke vraag en denk: hij heeft ook aldoor mazzel. Om het hem niet al te eenvoudig te maken stel ik zo serieus mogelijk de vraag. „Een aardje naar zijn …?”  Mijn man: „Staartje.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/12/triviant-a4136159
2022-07-12||In het midden||Horizontaal:  1.  Zitten vermoeide wielrenners in 4.  Daarvoor moet je tot tien kunnen tellen 8.  Specialiteit van Van Roosmalen 11.  Jennifer Lynn Lopez  alias __ 12.  Fleur naast Geert 14.  Verdwijnt meer en meer uit de keuken 16.  Telt men bij cricket 17.  Slachtoffer van Joris 20.  Kamerlingh __, natuurkundige en Nobelprijswinnaar 22.  Past na wijn of blinde 24.  Vluchtgevaarlijke broers 26.  Totò __, oud-mafiabaas 27.  Het Loo-bewoner 28.  Verhandelbaar gevolg 29.  Wil nu toch getuigen over de Capitool-bestorming 30.  Deventer mediapersoonlijkheid      Verticaal:   1.  Beatrix’ geboorteplaats 2.  Bedrijf 3.  Blanke __ 4.  Ondeugend 5.  Won voor de 7e dan wel 21e keer 6.  Bestuurd door 7.  Hard fietsen 9.  Wordt Vaticaanstad door Rome 10.  Roomse titel 13.  Kameraad van Castro 15.  Pester 17.  Ruik je vaak op wc’s 18.  Griekse zeegodin 19.  Fine fleur 21.  Werd gewonnen door Oekraïne 23.  Past na boeren of tenen 25.  __ Deighton, thrillers 26.  Aqua__  Oplossing puzzel 11 juli.  Horizontaal: 3. OEK 7. HERSENEMBOLIE 11. FATS 12. IBIS 13. TATOEAGE 15. TTIP 17. POOT 19. SNS 20. RIET 21. JUTE 23. LEAR 24. JENEVERBESSEN 25. SAL   Verticaal: 1. UEFA 2. BESEF 3. OMBERS 4. EBI 5. KOSTERES 6. DIRIGEREN 8. RATKO 9. STOOTJES 10. EIGENER 14. AFSTEL 16. TRIAS 18. OGEN 22. UVA 23. LEF  In het midden: KOFFERBERG ||https://www.nrc.nl//nieuws/2022/07/12/in-het-midden-a4136152
2022-07-12||Thuiskok Kaas-uienstokbrood||Dit is jeugdsentiment voor me, we kochten het als we op zaterdag naar Utrecht gingen. Meng in een kom de bloem met het lauwe water en de overige ingrediënten voor het deeg. Kneed het deeg in 7 tot 8 minuten in de keukenmachine tot een glad en soepel deeg. Verdeel het deeg in twee gelijke delen en maak er bollen van. Leg de deegbollen op een bakplaat en dek ze af met een vochtige theedoek.  Laat de deegbollen 20 minuten rijzen op een warme plek. Keer het deeg en duw het plat. Rol het deeg tot een langwerpige bal en rol de ballen uit tot een rol met de lengte van je bakplaat. Leg een vel bakpapier op de bakplaat en leg hier de rollen deeg op. Snijd met een scherp mes de bovenkant van het deeg in en klap de deegrol open. Snijd de uien in ringen en leg deze in de opengesneden deegrollen. Strooi de geraspte kaas over de uien en dek het deeg weer af met de vochtige doek. Zet de deegrollen op een warme plek en laat ze nog 10 minuten rijzen. Verwarm intussen de oven voor tot 180 °C en bak het brood 18 minuten tot het brood goudbruin en gaar en de kaas gesmolten is. Laat het brood afkoelen tot lauwwarm voor je het gaat eten. Voor 2 stuks Topping: 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/12/thuiskok-kaas-uienstokbrood-a4136151
2022-07-12||Sudoku van dinsdag 12 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/12/sudoku-a4136147
2022-07-12||Column | Niet sexy, wel goed voor het land||‘De staat verdrukt, de wet is logen”, zongen de socialisten vroeger, en donderdag zag ik een liberale oud-minister instemmend knikken toen een CDA’er een vergelijkbare boodschap uitdroeg. Voor de rechter, zei Chris van Dam in een lezing, sta je als burger tegen de overheid al met 1-0 achter. Van Dam was inhoudelijk een van de sterkste justitiewoordvoerders van de Tweede Kamer en kreeg bekendheid als voorzitter van de commissie die de Toeslagenaffaire onderzocht. In een gezonde politieke cultuur had hem dat verzekerd van een respectabele loopbaan als Kamerlid. In de Haagse werkelijkheid zette het CDA hem op een onverkiesbare plek.  Voor een klein maar typisch Haags publiek van lobbyisten, bestuurders en mensen met het aura van een oud-senator/ondersecretariaat op een ambassade deed hij een belangrijke suggestie. Hervorm het bestuursrecht, het recht waarmee de staatsmacht tegenover burgers wordt beperkt.  Ook dat nog, dacht ik. De halve overheid gaat de komende jaren al op de schop. Over de Omgevingswet is al veel geschreven. Over de herziening van het wetboek van strafvordering gaat het zelden, maar die operatie is minstens zo ingrijpend. De hele praktijk waarmee verdachten worden opgespoord en gestraft verandert. Een project van decennia. En dan moet ook  het bestuursrecht naar de tekentafel?  Toch heeft Van Dam een punt. Te vaak beschermt bestuursrecht burgers niet tegen de staat maar de staat tegen burgers. Dan staat de burger machteloos tegenover een staat die zich dankzij uiterste complexe wetgeving overal onderuit kan pleiten (en levens kan verwoesten). „De overheid wordt gezien als de goede, het algemeen belang dienende partij”, zei Van Dam. „En in veel gevallen is de reflectie daarvan dat de burger de partij is die gewantrouwd wordt.” Wie ooit voor de rechter tegenover de staat stond – als Toeslagenouder of met kleiner leed - herkent dat. Een Kamerlid dat in herziening van dat recht zou duiken „doet echt iets goed voor het land”, betoogde Van Dam. „Niet sexy, wel goed.” Bestuursrechters reflecteerden inmiddels volop op hun eigen rol. De wetgever niet. De giftige Haagse cocktail van versplintering en mediacratie prikkelt Kamerleden niet  tot het Goede. Zeker: er zíjn goede Kamerleden, maar die worden door hun partijen en door media zelden beloond. Fracties zijn te klein voor specialisten. Voor elke partij dreigt marginalisering of lonkt snel succes. Dus zoeken ze vluchtige relevantie - die volgt uit aandacht en aandacht volgt uit  de snelle mening. Op zondag geeft de peiling een zetel extra aan, maar is het bestel verder verzwakt. Niet sexy, niet goed voor het land. En vooral slecht voor de burger die de overheid op z’n pad vindt.  ||https://www.nrc.nl//nieuws/2022/07/12/niet-sexy-wel-goed-voor-het-land-a4136196
2022-07-12||De eerste foto van James Webb kijkt 4,6 miljard lichtjaar het heelal in - en verder|| Daar is hij dan: de allereerste officiële foto van ruimtetelescoop James Webb (JWST). De Amerikaanse president Joe Biden liet de foto maandagavond (in de VS) aan de wereld zien vanuit het Witte Huis in Washington. Op de foto staan extreem verre sterrenstelsels afgebeeld.   „Deze foto is de diepste foto van het heelal  ooit”, zegt Ewine van Dishoeck. Zij is  astronoom aan de universiteit Leiden en was dertig jaar betrokken bij de ontwikkeling van de telescoop. JWST is de grootste en krachtigste ruimtetelescoop  ooit en is het resultaat van een samenwerking tussen NASA, de European Space Agency (ESA), en de Canadian Space Agency (CSA). Hij heeft een prijskaartje van zo’n 10 miljard euro en het duurde grofweg dertig jaar om hem te bouwen.   Afgelopen december werd JWST gelanceerd. Daarna volgden zo’n zes maanden waarin de ruimtetelescoop een reis van 1,5 miljoen kilometer maakte, zijn 6,5 meter grote spiegel uitklapte en waarin NASA-technici het gevaarte met commando’s vanaf de aarde afstelden. Dat was zenuwslopend, „er waren meer dan driehonderd momenten waarop het mis kon gaan”, zegt Van Dishoeck. „Maar alles werkt en tot nu toe presteert JWST boven alle verwachtingen.”     Dinsdagmiddag zou NASA vier eerste kleurenfoto’s van JWST met de wereld delen, maar Biden kreeg dus de eer om er maandagavond al eentje te laten zien.  Op deze foto zijn extreem verre en zwakke sterrenstelsels afgebeeld. Om dat voor elkaar te krijgen, maakten wetenschappers slim gebruik van een kosmologisch verschijnsel. De sterrenstelsels liggen, vanuit de aarde gezien, achter  sterrenstelselcluster SMACS 0723. Dat cluster zelf, te zien op de voorgrond, ligt op 4,6 miljard lichtjaar van de aarde. De massa van het cluster buigt het licht dat van de nóg verdere sterrenstelsels naar de aarde reist een beetje af, waarbij dat licht versterkt wordt door de afbuiging. Dat effect heet het gravitatielens-effect en werkt als een soort vergrootglas. De verdere stelsels zijn ook zichtbaar op de foto.   „Dankzij dit effect gecombineerd met de kwaliteiten van JWST kunnen wij nu extreem ver terug in het heelal kijken”, zegt Van Dishoeck. „De onthulling van JWST’s eerste kleurenfoto is echt een  mijlpaal, JWST is  een missie  die we maar een keer per generatie meemaken.”    De andere drie foto's publiceert NASA dinsdag  16.30 uur Nederlandse tijd.   Dat worden  foto’s van een groep sterrenstelsels op 290 miljoen lichtjaar afstand, van een van de helderste en grootste sterrennevels en van een uitdijende gaswolk rondom een stervende ster. Daarnaast geeft NASA   meetgegevens vrij van een  planeet in een ander zonnestelsel.   „Die foto’s zijn overigens nog gewoon JPG’s”, zegt Van Dishoeck. „Ze zijn bedoeld om aan het grote publiek te laten zien wat JWST kan.  Woensdag komt de  data  achter de gepubliceerde foto’s  in het archief waar we als wetenschappers onderzoek mee kunnen doen. ”||https://www.nrc.nl//nieuws/2022/07/11/de-eerste-foto-van-james-webb-kijkt-46-miljard-lichtjaar-het-heelal-in-a4136201
2022-07-12||240 duizend Nederlanders werden in 2021 gepest||240 duizend Nederlanders boven de 15 jaar hebben in 2021 wel eens te maken gehad met pesterijen. Dat blijkt uit onderzoek van het Centraal Bureau voor Statistiek (CBS). Van de 173.000 ondervraagde Nederlanders zei 2 procent wel eens gepest te zijn. Jongeren onder de 18 kregen relatief het vaakst te maken met pestgedrag, waar het CBS zaken als getreiter, uitgelachen worden of agressie onder verstaat. Ongeveer zes op de tien slachtoffers had last van emotionele en psychische klachten door het pesten. Ze voelden zich minder veilig of hadden last van depressieve gevoelens. Van de slachtoffers hield 7 procent lichamelijk letsel over aan de pesterijen. De meeste slachtoffers meldden pesterijen bij politie, familie of vrienden. Jongeren stapten vaker naar familie of vrienden, terwijl ouderen sneller naar de politie gingen. Uiteindelijk heeft 16 procent van de slachtoffers aangifte gedaan.  Opvallend is dat 65-plussers veel meer dan andere leeftijdsgroepen te maken hebben met pesterijen door buurtbewoners. Van de slachtoffers van 65 jaar en ouder wordt 56 procent gepest door iemand uit de directe woonomgeving. Een woordvoerder van het CBS verduidelijkt dat dit komt doordat mensen in deze leeftijdsgroep vaak niet meer werken en niet naar school gaan.  Ongeveer 60.000 Nederlanders boven de 15 jaar werden geconfronteerd met pestgedrag op het internet. Het grootste gedeelte van het pesten vond echter plaats in de echte wereld: ruim twee keer zo veel. Bij online pesten zijn jongeren tussen de 15 en 25 jaar veel vaker slachtoffer dan mensen uit een andere leeftijdscategorie. Verder valt op dat homoseksuele mannen en biseksuelen relatief gezien (bijna) twee keer zo vaak te maken hebben met pesten dan lesbische vrouwen. Jongeren tussen de 15 en 25 jaar zeggen vooral gepest te worden door klas- of studiegenoten. Daarnaast zei 1 op de 10 slachtoffers wel eens gepest te worden door collega’s op de werkvloer.||https://www.nrc.nl//nieuws/2022/07/11/voor-het-eerst-sinds-de-lockdown-geven-consumenten-minder-uit-a4135579
2022-07-12||Positieve reacties en kritiek na excuses aan nabestaanden Srebrenica: ‘Minister benoemde in feite niets’||De „diepste excuses” die de Nederlandse regering maandag aanbood aan nabestaanden en overlevenden van de massamoord in  Srebrenica door Bosnische Serviërs,  zijn in de Bosnische gemeenschap in Nederland positief ontvangen. Kenners zoals advocaat Liesbeth Zegveld zien vooralsnog geen  juridische consequenties van de excuses.  Maandag maakte minister Kajsa Ollongren (Defensie, D66) in het Bosnische Potocari    excuus  voor het feit dat Nederlandse militairen die in 1995 geacht werden de moslims te beschermen in de safe haven  Srebrenica,  daartoe niet bij machte waren. Nadat Bosnische Serviërs de enclave hadden ingenomen, werden zo’n achtduizend mannen vermoord, de grootste oorlogsmisdaad  in de naoorlogse Europese geschiedenis.    Minister Ollongren zei maandag: „Als deel van deze [internationale] gemeenschap deelt de Nederlandse regering in de verantwoordelijkheid voor de situatie, waarin dit kon gebeuren. Daarvoor bieden wij onze diepste excuses aan.” De minister woonde de 27ste herdenking  van de massamoord bij.   Sinds 1995 is er elke vijf jaar een Nederlandse bewindspersoon aanwezig bij de herdenking, maar afgelopen twee jaar ging de plechtigheid niet door vanwege  corona. Alma Mustafic, dochter van een  vermoorde moslimman, reageerde   positief op de toespraak.  Ze tweette over de excuses: „Geaccepteerd, we hebben lang moeten wachten, maar dit is de 1e stap in de goede richting. Op naar concrete afspraken hoe Srebrenica een plek te geven in de NL maatschappij.”  Daarbij doelde Mustafic op de gezamenlijke inspanningen van veteranen en nabestaanden voor een nationaal monument in Den Haag ter nagedachtenis van de slachtoffers. Advocaat en hoogleraar Liesbeth Zegveld, die eerder Bosnische nabestaanden bijstond, is minder enthousiast. „Minister Ollongren benoemde in Potocari  in feite niets.” Volgens Zegveld suggereren de woorden van de minister „een grote betrokkenheid bij wat er gebeurd is, maar die betrokkenheid blijkt vervolgens nergens uit. De vraag blijft dan waarvoor je precies excuus aanbiedt”, aldus Zegveld. Als deel van deze [internationale] gemeenschap deelt de Nederlandse regering in de verantwoordelijkheid voor de situatie, waarin dit kon gebeuren. Daarvoor bieden wij onze diepste excuses aan Kajsa Ollongren minister Defensie Ollongren beklemtoonde dat Nederland als deel van een grotere, internationale vredesmacht had geopereerd. De internationale gemeenschap en Nederland deden „de belofte dat ze u zouden beschermen”, aldus de minister, „met de beste intenties. Ondanks dat is Srebrenica nietsontziend onder de voet gelopen. Waarna onze militairen bleven doen wat ze konden, om hun taak zo goed mogelijk uit te voeren en weerloze mensen te beschermen.”  De minister negeerde in haar toespraak  eerdere uitspraken van de Hoge Raad over de aansprakelijkheid van Nederland, constateert Zegveld.  In 2013 sprak het hoogste rechtscollege uit dat Nederland aansprakelijk  was voor de dood van drie moslimmannen die door Dutchbat van de compound waren gestuurd en vervolgens door Bosnische-Serviërs werden vermoord. Zes jaar later,  in 2019, stelde de Hoge Raad dat Nederland voor  10 procent aansprakelijk  was voor de dood van nog eens 350 moslims. Na beide uitspraken volgden schadevergoedingen van  Defensie voor nabestaanden. In juni bood premier Mark Rutte (VVD) namens de regering honderden Dutchbat-veteranen excuses aan voor de handelwijze van het kabinet rond het drama in Srebrenica. De 325 aanwezige Dutchbatters kregen daar van  Ollongren het Ereteken voor Verdienste. Het kabinet achtte de Nederlandse staat verantwoordelijk voor „het gebrek aan steun toen Dutchbat III onterecht in het beklaagdenbankje terechtkwam”, zei Rutte.  Al in 2020 had een commissie onder leiding van Hans Borstlap van de Raad van State  het kabinet aangeraden om een dergelijk gebaar richting veteranen te maken. Het kabinetsbesluit om ook de nabestaanden excuus te maken, was gekoppeld aan het besluit omtrent de veteranen, aldus de woordvoerder van Ollongren.   De excuses in Potocari van maandag zijn dus geen reactie op de ophef die ontstond na de verontschuldigingen aan het adres van  Dutchbat, zegt de woordvoerder. Bosnische nabestaanden, zoals Mustafic, waren in juni  boos geworden over het gebrek aan aandacht voor de Bosniërs en  omdat ze niet voor de militaire  plechtigheid  waren uitgenodigd. Nadat Mustafic zich daarover bij  Ollongren had beklaagd, nodigde de bewindsvrouw  haar uit op het departement van Defensie.  Op 8 juli, vorige week vrijdag, tweette Mustafic: „Vandaag een goed gesprek gehad met @DefensieMin. Gepleit voor meer betrokkenheid van NL regering richting Bosnië én Bosnische gemeenschap in NL.” ||https://www.nrc.nl//nieuws/2022/07/11/diepste-excuses-van-regering-aan-nabestaanden-en-overlevenden-van-srebrenica-a4136200
2022-07-12||Fabrikant vegaproducten past tekst ‘niet zomaar’ aan onder druk boeren|| De enigen die vorige vrijdag tevreden naar huis gingen, waren de boeren. Ze hadden met tien tractoren bij vleesvervangerfabrikant Schouten in het Overijsselse Goor gedemonstreerd. Ze hadden de oprit van het bedrijf geblokkeerd. Ze hadden gebarbecued. En ze hadden het voor elkaar gekregen dat de directie van het bedrijf, na een gesprek met twee boeren, teksten op hun website over de nadelen van vlees eten zouden aanpassen. Precies die laatste uitkomst leidde afgelopen weekend tot verontwaardigde reacties. Esther Ouwehand, fractievoorzitter voor de Partij voor de Dieren, twitterde over een vegabedrijf dat „zich gedwongen voelde te buigen voor de blokkeerboeren”. Maar het bedrijf is niet zomaar van plan de tekst aan te passen, zegt Peter Schouten, directeur van het familiebedrijf, nu. De kritiek van de boeren richtte zich vooral op een passage waarin vier nadelen van vlees eten worden genoemd. Er staat onder meer dat het houden van vee bijdraagt aan de „uitstoot van broeikasgassen en klimaatverandering”, dat het teveel aan mest „problemen” veroorzaakt in de buurt. Peter Schouten was niet ter plekke  op de dag van het protest, zijn vader Henk Schouten overlegde wel met twee demonstranten. Dat gesprek verliep goed, hoorde zoon Schouten achteraf. „We hebben gezegd dat we zouden kijken óf er fouten op de website staan. Als dat zo is, verbeteren we dat. Maar daarvoor hoef je niet met de tractor te komen. Als iemand gewoon belt, neem ik dat ook serieus.” Er was volgens de directeur geen sprake van intimidatie. Hij heeft begrip voor de boeren. „Als onderdeel van een familiebedrijf snap ik hoe zij zich voelen. Ik begrijp dat ze gefrustreerd en boos zijn, angst hebben voor wat er gebeurt. Ik wil daar op zekere hoogte ook wel voor misbruikt worden.” Daarom is het zuur dat de boeren juist zijn bedrijf blokkeerden, vindt hij. „Ze hebben in Schouten eerder een partner dan een tegenstander. Ons bedrijf werkt al 130 jaar samen met agrariërs.” De boeren vinden dat de site er op sommige punten naast zit of niet genuanceerd genoeg is. Het steekt ze dat er nadelen van vlees eten op de site staan.  Ronald Wolters, vleesveehouder uit Lichtenvoorde voerde namens de boeren het gesprek met Schouten. Het managementteam heeft volgens hem toegegeven dat een aantal zaken op de site „niet klopt” of „niet genuanceerd genoeg was” en dat ze dat gaan aanpassen. „Ik herhaalde die belofte buiten ook nog eens, en zij stonden ernaast en knikten.” Kuiper vond de sfeer tijdens het protest prima. „Je ziet de mensen van Schouten in eerste instantie schrikken als we aankomen, maar wij doen niks.” Hun zin doordrijven, daar was absoluut geen sprake van, zegt hij. „We hebben om uitleg over de site gevraagd. Als er intimidatie is, kan je nooit een goed gesprek voeren. Ik snap dat tractoren indruk maken, maar er is niemand door het lint gegaan en er waren geen verwensingen.” Schouten ziet dat onder sommige boeren het sentiment heerst dat de ‘vegabeweging’ antiboer zou zijn. „Da’s niet waar. We zijn juist hun klant.” Praten met de boeren was een bewuste keus. „We hadden ook het recht gehad om te zeggen: sodemieter op met je trekker. Maar zeker nu kan je beter zeggen: kom binnen, hier heb je koffie en we gaan in gesprek.”||https://www.nrc.nl//nieuws/2022/07/11/fabrikant-vegaproducten-past-tekst-niet-zomaar-aan-onder-druk-boeren-a4136182
2022-07-12||De bosoppervlakte in Nederland neemt wéér af, maar er is ook goed nieuws||Een omgevallen, dode beuk, ligt in boswachterij De Vuursche in Baarn. „Dood hout wordt heel sponzig”, zegt Mart-Jan Schelhaas, bosbouwdeskundige van de Wageningen University & Research, terwijl hij zijn vinger in de bast drukt. Een paar pissebedden kruipen tevoorschijn. „Dode bomen zijn minstens zo belangrijk voor de biodiversiteit als levende.” Er staat en ligt steeds meer dood hout in de Nederlandse bossen. Het is een van de trends die staat beschreven in de Zevende Bosinventarisatie,  die maandag verscheen. Elke vijf jaar wordt de toestand van het Nederlandse bos, in opdracht van het ministerie van Landbouw, Natuur en Voedselkwaliteit (LNV)  geïnventariseerd.  Dat gebeurt op basis van luchtfoto’s en satellietbeelden. „En we hebben meer dan drieduizend metingen in bossen uitgevoerd”, zegt Schelhaas, eerste auteur van het rapport.  Het bos blijkt ook gemengder en opener geworden. Er is meer struikgroei. En het oppervlak met loofbomen is toegenomen en ligt inmiddels net iets hoger  dan dat van naaldhout. „Al die variatie is bedoeld om het risico op schade te verminderen”, zegt Bas Lerink, collega van Schelhaas en coauteur van het rapport. „En een diverser bos is beter bestand tegen klimaatverandering.” De meest voorkomende soort is trouwens nog steeds een naaldboom: de grove den. Hij beslaat 28 procent van het bosgebied.  Opvallend is dat het oppervlakte bos in Nederland voor de tweede periode op rij is afgenomen. In 2013 was er zo’n 376.000 hectare bos, in 2017 was dat afgenomen tot 366.000 hectare. Het is sindsdien verder gedaald naar 364.000 hectare. Terwijl het ministerie van LNV in november 2020 in de bosstrategie aankondigde dat het Nederlandse bos in 2030 met 37.000 hectare moet zijn uitgebreid, onder meer om in de strijd tegen klimaatverandering meer van het broeikasgas CO2 op te nemen. „Dat wordt nog een hele opgave”, zegt Lerink. Tachtig tot honderd jaar geleden werden nog hoofdzakelijk monotone naaldhoutbossen aangeplant, zegt Lerink. Voor de levering van productiehout. Maar ideeën over wat een bos is, en wat een bos zou moeten zijn, veranderen. „Bossen moesten netjes zijn. Er bleef geen dood stuk hout liggen.” Bij boswachterij De Vuursche  liggen nu overal dode stammen en takken.  Er komt ook steeds meer oog voor variatie. De zomerse droogtes van de afgelopen jaren heeft laten zien hoe kwetsbaar monotone bossen zijn voor ziektes. In de cijfers komt dat het duidelijkst naar voren bij de es en de fijnspar. In essenbossen zagen de onderzoekers op 70 procent van de meetpunten bomen met een verminderde vitaliteit, een indicator die nu voor het eerst is opgenomen in de inventarisatie. De soort heeft ernstig te lijden van de essentaksterfte, een ziekte die wordt veroorzaakt door een schimmel.  Voor vitaliteit hebben ze geen definitie, legt Schelhaas uit. „De beoordeling gaat op het geoefende oog.” Hij wijst naar een fijnspar verderop. „Die heeft relatief weinig naalden. Zie je? En links daarvan staat een fijnspar met veel bruine naalden.” Hij keert zich om. „Vergelijk dat eens met die fijnspar daar, die heeft een hele dichte begroeiing.” Bij de fijnspar was de vitaliteit op 20 procent van de meetpunten verminderd. Die soort had in de droge zomers de afgelopen jaren veel te lijden van de letterzetter, een soort snuitkever. Foto Olivier van Middendorp
 Bij een indrukwekkende beukenlaan is aan de zijkant een paar jaar geleden een stuk vrijgemaakt, vertelt een woordvoerder van Staatsbosbeheer,  eigenaar van het terrein. „Zo’n mooie laan wil je behouden, dus geven we de beuken de ruimte.” Er schieten nu jonge beuken en lariksen op.  „Hier heb je een douglas”, zegt Schelhaas. Hij telt de scheuten, de stukken tussen de achtereenvolgende zijtakken. Ze geven de jaarlijkse groei aan. „Deze is twaalf jaar oud. Zie je hoe groot die laatste scheut is? Hij heeft echt een spurt gemaakt.”  De woordvoerder van Staatsbosbeheer benadrukt dat variatie in het bos inmiddels het nieuwe streven is. „Mengen, mengen, mengen, daar gaat het om.” De organisatie is begonnen  extra bos aan te planten. „We moeten de neergaande trend keren.” Veranderende trends kunnen wel spanningen opleveren, zegt Lerink. De Europese Commissie wil meer biodiversiteit. Vandaar die nadruk op meer variatie. Maar de Europese Commissie voorziet óók dat er meer hout nodig is, in de bouw bijvoorbeeld, als vervanging van beton en staal. „Houtbedrijven werken het liefst met monoculturen van naaldhout. Daar zijn ze op ingericht.” Lerink vraagt zich af hoe die twee toekomsten met elkaar verenigd moeten worden. „Gaan wij in Nederland ons hout straks allemaal uit Zweden of uit de tropen halen?” De onderzoekers hebben een strakke definitie  voor wat als bos meetelt: een terrein met houtachtige begroeiing van tenminste een halve hectare,  tenminste dertig meter breed. De kroon van de bomen moet de lucht voor minstens 20 procent bedekken,  bomen moeten een minimale hoogte kunnen bereiken van vijf meter.  Maar Belgisch onderzoek van een paar jaar geleden heeft aangetoond dat kleinere bossen verhoudingsgewijs veel CO2 opnemen. En dat de biodiversiteit er relatief hoog is. „In de achtste inventarisatie zullen we die kleinere bossen ook meenemen”, zegt Schelhaas. De komende jaren zal er ook meer gekeken worden naar de schade van stikstofneerslag op bossen. „Op sommige plaatsen in Nederland veroorzaakt het eikensterfte.” Stikstofneerslag is een probleem dat al langer bestaat, zegt Schelhaas. „Maar het is nu dringender geworden.”  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/11/mengen-mengen-daar-gaat-het-om-2-a4136181
2022-07-12||PvdA - eigenlijk al jaren - verdeeld over CETA||Voor de Eerste Kamer staat maandagochtend een metershoog opblaasbaar Trojaans paard. Zij aan zij, met aandacht voor de aanwezige fotografen, staan tientallen activisten vlaggenzwaaiend voor het paard. Ze scanderen: „Stem CETA weg!” Van negen uur ’s ochtends tot laat in de avond debatteert de Eerste Kamer over de goedkeuring van CETA, het handelsverdrag tussen de EU en Canada. Een dag later, dinsdag, zal de Eerste Kamer stemmen. Eindelijk, want CETA is al sinds 2017 deels in werking. Toen vervielen veel importtarieven op goederen uit de EU en Canada. De stemming in de Eerste Kamer leek lang uit te lopen op een fiasco voor het kabinet. In de Tweede Kamer was de oppositie tegen, en de coalitie heeft geen meerderheid in de Eerste Kamer. Maar dit weekend besloot de Eerste Kamerfractie van de PvdA om dinsdag toch voor te stemmen. Eerste Kamerlid Ruud Koole gaf drie redenen: de „drastisch veranderde geopolitieke situatie”. De duurzaamheidshoofdstukken in het verdrag en de verbeteringen in het arbitragehof van CETA. En het klachtenmechanisme – voor als de duurzaamheidshoofdstukken niet worden nageleefd. Daarbij: „Het verdrag is al vijf jaar in werking zonder grote problemen.” PvdA-leden reageerden verbolgen: De jongerenorganisatie van de PvdA riep de partij middels een open brief op om tóch tegen te stemmen. Oud-Kamerlid Michiel Servaes op Twitter: „Weet niet wat ik pijnlijker vind: draaien terwijl er niks aan verdrag veranderd is - of de oorlog erbij halen om dat te rechtvaardigen #fail”. En dinsdag in NRC pleiten ook Jan Pronk (oud-Kamerlid PvdA) en Jan Terlouw (oud-D66-leider) tegen CETA. Verrassend is die reactie niet, de PvdA is al jaren verdeeld over CETA. In 2017 onthield de PvdA-fractie zich in het Europees Parlement van stemming over het handelsverdrag. Agnes Jongerius, leider van de PvdA-fractie in het Europees Parlement, noemde CETA toen „geen topakkoord”. Terwijl het PvdA-minister Lilianne Ploumen was die namens Rutte II het verdrag uitonderhandelde en aanpassingen wist door te voeren. Nu wil Jongerius de verschillende afwegingen van de PvdA in de Eerste en de Tweede Kamer niet van commentaar voorzien. „Wij hebben ons onthouden van stemming, omdat we vonden dat er verbeteringen moesten komen. We hebben afgedwongen dat nationale parlementen moesten instemmen met CETA. De beoordeling of er genoeg verbeteringen zijn aangebracht is aan de  parlementen.” In 2020, toen de Tweede Kamer CETA moest goedkeuren, keerde vrijwel de hele oppositie (inclusief de PvdA) zich tegen het verdrag. De coalitie stemde voor, dus het verdrag werd aangenomen. Vorige maand deed de oppositie in de Tweede Kamer nóg een poging het verdrag in te trekken – een motie om CETA terug te trekken werd door de gehele oppositie gesteund. Wederom, óók door de PvdA. Nu helpt de PvdA het kabinet aan een meerderheid in de Eerste Kamer – vlak voor de zomer, toch nog een succes voor het kabinet.  Nu helpt de PvdA het kabinet in de Eerste Kamer aan een meerderheid Nederland is niet het laatste land dat het verdrag ratificeert. Ook het Franse parlement  moet nog instemmen. De Duitse coalitie heeft pas  aangekondigd  voor CETA  te stemmen. De goedkeuring door de Eerste Kamer lijkt een done deal. En toch staan er  activisten voor de Eerste Kamer. „De kans dat we nog iets kunnen veranderen is klein”, zegt Sara Murawski van Handel Anders!, de organisatie achter de demonstratie. „Maar wie weet: de PvdA ís al twee keer gedraaid... Het is belangrijk om van ons te laten horen.”  Activisten van Extinction Rebellion, FNV-vertegenwoordigers, lieden van Food Watch, De Goede Zaak, Partij voor de Dieren en een enkeling in een PvdA-trui verzamelen zich maandag. Verrassende bondgenoten zijn de  vertegenwoordigers van boerenorganisaties als Agractie. „De tractors zijn onderweg!”, meldt Murawski enthousiast tussen de sprekers door. Milieu-activisten zijn bang dat Canadese goederen in Nederland belanden die geproduceerd zijn met minder aandacht voor dierenwelzijn. Boeren vrezen dat de sector lijdt onder Canadese concurrentie – zeker als Nederlandse boeren zich moeten houden aan de nieuwe stikstofdoelen. Anderen hekelen het ICS (Investment Court System). Dat is een onafhankelijk arbitragehof waar buitenlandse investeerders een ‘claim’ kunnen indienen tegen de  staat, als ze onterecht benadeeld worden door nationale wetgeving. Tegenstanders zijn bang dat miljardenclaims de belastingbetaler geld kosten, en het kabinet ervan weerhouden harde milieuwetgeving door te voeren. Volgens het kabinet is de kans dat het leidt tot grote claims zeer klein. Demonstranten verzetten zich tegen ‘het neoliberalisme’, waarvan CETA een uiting zou zijn. „Er zijn duizenden technische bezwaren, maar de kern is: wij zijn tegen een handelstoename”, zegt Jesse Oberdorf van De Goede Zaak en Extinction Rebellion. „We zijn niet tegen internationale betrekkingen, we vinden dat we niet nóg meer shit moeten verhandelen.” Terwijl de beloofde tractoren arriveren in de Kazernestraat debatteert de Eerste Kamer fel over het verdrag.   „Ik vind het pijnlijk om kritische vragen aan Ruud Koole te stellen”, zegt Farah Karimi (GroenLinks), verwijzend naar de samenwerking tussen GroenLinks en de PvdA in de Eerste Kamer, voordat ze vraagt waarom Koole een „ouderwets en vervuilend verdrag” níet zou willen stoppen.  Koole blijft kalm en herhaalt zijn argumenten. „Ook wij willen  een rechtvaardige wereld. Waar wij in verschillen, is de waardering van dit verdrag.”||https://www.nrc.nl//nieuws/2022/07/11/pvda-eigenlijk-al-jaren-verdeeld-over-ceta-a4136180
2022-07-12||Recessieangst: euro daalt richting 1  dollar|| Amerikaanse toeristen die deze zomer vakantie vieren in Europa kunnen zich verheugen op flink wat budget voor diners, hotels en souvenirs. Vergeleken met een jaar geleden kunnen ze, voor elke dollar die ze in Europa uitgeven, 15 procent meer besteden. Met dit percentage is de euro in een jaar tijd in waarde gedaald ten opzichte van de Amerikaanse dollar.    Sinds een week staat de eurokoers extra onder druk: er  ging zo’n 3 procent vanaf. Maandag kwam een symbolische grens in zicht: 1 euro is 1 dollar. Kort tikte de euro 1,005 dollar aan, om daarna weer wat op te veren. Veel analisten gaan ervan uit dat ‘pariteit’ (1  euro = 1 dollar) snel, mogelijk deze week nog, wordt bereikt. En dat de euro daarna minder waard wordt dan de dollar. Voor het laatst kwam die situatie voor in 2003. Wat zegt dit? Het gaat over de euro, maar ook over de dollar.  Eerst de Europese kant van het verhaal. Sommige analisten voorspellen al maanden dat pariteit in zicht komt.  Dit omdat de Russische invasie van Oekraïne  een  forse klap betekent  voor de economische groei in Europa. Het Institute of International Finance,  een club van grote banken, voorzag in maart al dat de eurokoers in dollars onder de 1 zou gaan zakken. Als de economie in een valutagebied het slechter gaat doen, worden beleggingen in die munt minder waard. De munt zelf daalt dan mee.   De laatste weken – en zeker de laatste dagen – is de discussie over een nakende recessie in Europa opgelaaid. De hoge inflatie raakt de koopkracht van consumenten, die minder gaan uitgeven. Daar bovenop komen dreigende, mogelijk ernstige, tekorten aan (Russisch) gas. Duitsland, het economisch motorblok van Europa,   maakt zich grote zorgen over de gastoevoer aan zijn industrie.    Behalve de recessiedreiging speelt ook mee dat de Europese Centrale Bank in vergelijking met de Amerikaanse  Fed traag is met het verhogen van de rente om de inflatie te temmen. De rente in de eurozone gaat deze maand voor het eerst omhoog, terwijl de Fed al sinds maart de rente aan het ophogen is. Hoe lager ergens de rente is, hoe minder beleggingen er naar verhouding renderen – en ook dát drukt de koers van de munt.   Dan de Amerikaanse kant van het verhaal. Ook daar speelt recessiegevaar, alleen zijn de VS vanwege hun ligging minder vatbaar voor de effecten van de oorlog in Oekraïne. Amerikaanse banencijfers vorige week waren verrassend positief en sterken bij valutahandelaren de overtuiging dat de Fed de rente agressief zal blijven verhogen om de inflatie te temmen.  Verder heeft de dollar op de financiële markten de reputatie  van ‘veilige haven’. In tijden van grote onrust profiteert de dollarkoers altijd van kapitaal dat naar de VS stroomt. Niet alleen uit Europa, maar ook van elders, zoals uit opkomende landen. Andere ‘veilige havens’  zijn de Zwitserse frank en de Japanse yen. De Zwitserse frank is sinds vorige week duurder dan de euro. Wie deze zomer op vakantie gaat in het toch al dure Zwitserland, kan zijn borst natmaken. ||https://www.nrc.nl//nieuws/2022/07/11/recessieangst-euro-daalt-richting-1-dollar-a4136179
2022-07-12||Belgische familie achter olietankerrederij Euronav is tegen fusie met Frontline|| Zesenzestig mammoettankers hebben ze samen. De Belgische olietankerrederij Euronav en de Noorse concurrent Frontline. Veertig zogenoemde very large crude carriers (VLCC) zijn van Euronav, dat volgend jaar nog drie nieuwe reuzentankers krijgt geleverd vanuit Zuid-Korea. En drieëntwintig zijn er van Frontline. Elke tanker –  te groot  om door het Suezkanaal te varen – heeft een capaciteit van 2 miljoen vaten ruwe olie. Samen gaan het Belgische en het Noorse bedrijf de grootste olietankerrederij van de wereld vormen. Met zesenzestig VLCC’s en nog eens tachtig kleinere tankers – die wel door het Suez-kanaal passen. De directies van Euronav en Frontline maakten maandag bekend dat zij een overeenkomst hebben over een aandelenruil.  In april presenteerden beide bedrijven al hun eerste fusieplannen. Voor elk aandeel Euronav, genoteerd in Brussel en New York, moeten aandeelhouders van het Belgische bedrijf nu 1,45 aandelen Frontline krijgen. Het Noorse bedrijf heeft beursnoteringen in Oslo en New York. Het fusiebedrijf krijgt de naam Frontline, topman wordt de Belgische Euronav-bestuursvoorzitter Hugo De Stoop.  Of de deal daadwerkelijk zal slagen, hangt af van de schatrijke Belgische familie Saverys. De redersfamilie heeft veel zakelijke belangen in de zeevaart. Zo controleert de familie onder meer bulkgoederenbedrijf CMB in Antwerpen. Pater familias Marc Saverys is oprichter van Euronav. De familie Saverys heeft de afgelopen jaren haar belang in de olietankerrederij gestaag afgebouwd, maar is de laatste maanden weer aandelen gaan kopen. De reden: de familie ziet niets in de fusie van het bedrijf dat zij hebben groot gemaakt, met Frontline en wil die plannen blokkeren. Beter zou Euronav zich volgens de familie concentreren op het vervoer van duurzamere brandstoffen in plaats van te gokken op olie. Tegen de Vlaamse zakenkrant De Tijd zei Alexander Saverys, topman van CMB en zoon van Marc: „Aan een oliebedrijf nog meer olie toevoegen in een wereld die nood heeft aan een snelle vermindering van de broeikasgassen is geen goede strategie.” De exclusieve focus op fossiele brandstoffen en de daaraan gekoppelde geopolitieke risico’s kunnen de onderneming zelfs in gevaar brengen, aldus Alexander Saverys tegen De Tijd.  De familie Saverys heeft nu bijna 18 procent van Euronav. Frontline, van de Noorse scheepstycoon John Fredriksen, bezit 18,8 procent van de aandelen in zijn Belgische concurrent. Als genoeg aandeelhouders de fusie zien zitten, gaan Frontline en Euronav samen, maar zonder overeenstemming met de familie Saverys mislukt het (bijkomende) plan om de Belgische rederij van de Brusselse beurs te halen. Frontline en Euronav benadrukken dat zij samen juist beter de overstap naar duurzamer scheepstransport kunnen maken. Ze willen gezamenlijk een sterkere positie verwerven op de gefragmenteerde en zeer cyclische markt voor olievervoer. Het fusiebedrijf krijgt een wereldwijd marktaandeel tussen 8 en 10 procent.  Hoe cyclisch de tankvaart is, getuigen de financiële resultaten van Euronav en Frontline van de afgelopen twee jaren. Voor beide ondernemingen was 2020 een topjaar. Euronav haalde een omzet van 1,21 miljard dollar (1,20 miljard euro) en een winst van 473 miljoen dollar. Frontline boekte iets meer omzet, 1,22 miljard dollar, maar een lagere winst, 413 miljoen. Door de lage olieprijs huurden olieproducenten tankers om hun olie op te slaan in afwachting van betere tijden. Wie olietankers exploiteerde zoals de Belgische en Noorse rederijen, deed goede zaken.  In 2021 kwam de terugval. De coronacrisis liet zich voelen in de tankvaart, olieproducerende landen beperkten hun productie. Euronav haalde een omzet van 420 miljoen dollar, een derde van 2020, en leed een verlies van 339 miljoen. De omzet van Frontline was 749 miljoen, iets meer dan de helft van 2020, en een nettoresultaat van min 11 miljoen.  Beide olietankerrederijen doen het inmiddels weer beter. Dat komt met name door de Russische inval in Oekraïne. De tankers die vanwege de westerse sancties tegen Rusland niet langer olie vervoeren naar Europa varen nu langere routes naar  onder meer China en India. En langere routes betekenen meer inkomsten voor de olierederijen.||https://www.nrc.nl//nieuws/2022/07/11/belgische-familie-achter-olietankerrederij-euronav-is-tegen-fusie-met-frontline-a4136174
2022-07-12||De krachtsverhoudingen tussen Oekraïne en Rusland lijken enigszins verschoven||De afgelopen weken vlogen ze één voor één de lucht in: Russische munitie- en brandstofdepots, vaak ver achter de linies gelegen.  Op 15 juni explodeerde een enorme munitie-opslagplaats bij Chroestalny, in de regio Loehansk. Daarna circuleerden er bijna dagelijks nieuwe filmpjes op sociale media: beelden van dikke zwarte rookwolken aan de horizon, lichtflitsen van exploderende granaten, soms gevolgd door een alles verzengende vuurbal. Overal in door Rusland bezet gebied werden depots opgeblazen: in Popasna, in Donetsk, in Makiivka, in Cherson. Soms werd een gebied in een straal van tweehonderdvijftig meter volledig verwoest. Op andere locaties gingen de detonaties van de opgeslagen granaten nog dagenlang door.   Door Oekraïne getroffen Russische munitiedepots De exploderende opslagplaatsen zijn op het conto te schrijven van twee nieuwe, dodelijke raketsystemen die het Verenigd Koninkrijk en de VS aan Oekraïne hebben geleverd: het M270 Multiple Launch Rocket System (MLRS) en de M142 HIMARS (de afkorting staat voor High Mobility Artillery Rocket System).  Ook Rusland en Oekraïne beschikken van oudsher over MLRS-systemen, waarmee gronddoelen op grote afstand kunnen worden bestookt. Maar Sovjetlanceerinstallaties als de Grad (‘Hagel’) of Oeragan (‘Orkaan’) vuren ongeleide raketten af en zijn daarom erg onnauwkeurig. Met ‘grads’ bestrijk je een groot gebied, het liefst met (lichte) clustermunitie, zodat de kans op treffers zo groot mogelijk is. Effectief tegen troepenconcentraties, maar minder geschikt voor aanvallen op ‘harde’ infrastructuur.  De Westerse systemen zijn een ander verhaal. Een nieuwe generatie gps-gestuurde raketten heeft van de ‘domme’ raketartillerie een precisiewapen gemaakt waarmee doelen op grote afstand kunnen worden getroffen. De raketten die aan Oekraïne zijn geleverd, hebben een bereik van rond de zeventig kilometer en een nauwkeurigheid van één tot drie meter. De wapens zijn zo effectief dat ze nu al het verschil maken op het slagveld – hoewel Oekraïne tot nu toe slechts twintig lanceerinstallaties in het veld heeft.  In de slag om de Donbas, die half april begon, heeft het enorme Russische overwicht in artillerie tot nu toe de doorslag gegeven. Volgens schattingen beschikken de Russen over tien à vijftien keer zoveel vuurmonden als de Oekraïners, en terwijl Moskou lijkt te beschikken over een eindeloze hoeveelheid munitie is Kiev inmiddels aangewezen op leveringen van NAVO-landen.  Door het nietsontziende artillerievuur leden de Oekraïners zware verliezen (tot wel tweehonderd gesneuvelden per dag) en moesten ze Sjevjerodontsk en Lysytsjansk, de laatste twee grote steden in de regio Loehansk die Kiev nog in handen had, prijs gegeven.  Inmiddels zijn de krachtsverhoudingen enigszins verschoven. Terwijl de Russen de Oekraïense linies verpulveren met brute kracht, lijkt Kiev bezig met het systematisch uitschakelen van strategische Russische doelen in het achterland.  Volgens analisten van het Amerikaanse Institute for the Study of War (ISW) hebben de Russen inmiddels een ‘operationele pauze’ ingelast om de eigen troepen op adem te laten komen voordat Moskou zich richt op Slovjansk en Kramatorsk in de regio Donetsk. Maar zonder munitie en brandstof kan een nieuw Russisch offensief niet van de grond komen.  Russische staatsmedia pochten aanvakelijk nog dat moderne Russische luchtafweersystemen als de S400 korte metten zouden maken met inkomende HIMARS-projectielen. Maar de westerse raketten zijn te klein en vliegen te snel (ruim 2,5 keer de geluidssnelheid) om te kunnen worden onderschept, zo blijkt. „De Russische luchtafweersystemen zijn niet effectief gebleken tegen massale aanvallen met HIMARS-raketten”, schreef Igor Girkin, in 2014 commandant van de pro-Russische separatisten in Donetsk, deze week op zijn Telegram-kanaal.  Geen wonder dat Girkin en andere Russische bloggers de alarmklok luiden over de westerse wapenleveranties. Afgelopen vrijdag kondigde Washington de levering van vier extra HIMARS-systemen aan. Westerse wapens, zo zei de Oekraïense president Zelensky, beginnen „eindelijk” het verschil te maken. ||https://www.nrc.nl//nieuws/2022/07/11/oekraine-is-zeer-effectief-met-inzet-westerse-raketten-2-a4136173
2022-07-12||&#8216;Voormalige Haagse gemeenteambtenaar vervalste paspoort voor Taghi&#8217;||Een voormalige gemeenteambtenaar uit Den Haag wordt verdacht van het vervalsen van paspoorten voor criminelen, onder wie Ridouan Taghi, hoofdverdachte in de strafzaak Marengo. Dat bleek tijdens een rechtszaak die maandag diende in Amsterdam, en waarover onder meer het AD, Het Parool en De Telegraaf schrijven.  Tussen 2009 en 2014 zou de vijftigjarige verdachte 22 vervalste paspoorten hebben gemaakt, die ieder honderden euro’s opbrachten. In 2020 werd ze op staande voet ontslagen. De vrouw zou zijn omgekocht door een veertigjarige man, die volgens Het Parool momenteel vastzit vanwege een „omvangrijke drugszaak”. De zaak rond de vervalste paspoorten wordt op 28 november en 1 december inhoudelijk behandeld.  De gemeente Den Haag erkent maandag dat de vrouwelijke verdachte zich „herhaaldelijk” niet heeft gehouden „aan de voorgeschreven strenge procedures en werkinstructies voor de uitgifte van paspoorten”. Een woordvoerder zegt tegen persbureau ANP dat de gemeente naar aanleiding van de zaak maatregelen heeft genomen. Zo mag een ambtenaar die een aanvraag voor een paspoort of een ander reisdocument in behandeling neemt, voortaan niet óók het paspoort uitreiken. Ook zegt de gemeente scherper te zullen gaan letten op hoeveel identiteitsbewijzen er binnenkomen en worden uitgegeven. Afgelopen vrijdag schreef staatssecretaris Alexandra van Huffelen (Digitalisering, D66) aan de Tweede Kamer dat er „structurele problemen” zijn met de manier waarop in Nederland paspoorten uitgegeven worden, met „fouten en fraude” tot gevolg. Volgens Van Huffelen zijn er „tientallen voorbeelden” bekend van vervalste Nederlandse paspoorten, die zijn aangemaakt en verstrekt door corrupte ambtenaren.||https://www.nrc.nl//nieuws/2022/07/11/voormalige-haagse-gemeenteambtenaar-vervalste-paspoort-voor-taghi-a4136168
2022-07-12||Minister Hanke Bruins Slot: ‘Een grondwet moet je dus ook onderhouden’||Weinig ministers maken in hun eerste half jaar – of überhaupt – een Grondwetswijziging mee, maar Hanke Bruins Slot (Binnenlandse Zaken, CDA) beleefde het vorige week, na een stemming in de Eerste Kamer. Het briefgeheim werd aangevuld met het ‘telecommunicatiegeheim’, een eerlijk proces bij een onafhankelijke rechter is voortaan een grondrecht, Nederlanders die in het buitenland wonen, mogen straks ook – indirect – voor de Eerste Kamer  stemmen. En, opvallend, er komt een aanhef bij de Grondwet, een ongenummerd artikel dat luidt: „De Grondwet waarborgt de grondrechten en de democratische rechtsstaat.” De Grondwetswijzing van 2022 is daarmee de meest omvangrijke sinds de grote herziening van 1983, toen het discriminatieverbod en de onaantastbaarheid van het lichaam werden vastgelegd. Bruins Slot kon het „bijzondere” en „mooie” parlementaire moment van dinsdag waarderen, vertelt ze. Een aantal wijzigingen wortelen nog in adviezen van de staatscommissie-Thomassen uit 2010. „Johan Remkes zei ooit dat het makkelijker is de wet over de zwaartekracht te veranderen dan de Grondwet. Een grondwet moet je dus ook onderhouden, vernieuwen en verbeteren.” Hoewel ze „als minister geen gradaties” mag aanbrengen in de nieuwe artikelen, vindt ze het grondrecht op een eerlijk proces eigenlijk het mooiste. Vooral omdat dit Grondwetsartikel „breder werkt” dan het gelijkluidende recht op een eerlijk proces in het Europees Verdrag voor de Rechten van de Mens. Dat beperkt zich tot procederen in het strafrecht en het civiele recht. „Een groot deel van het ambtenarenrecht en het vreemdelingenrecht vielen daar nog niet onder, maar nu dus wel”, constateert ze tevreden. Behalve de symbolische waarde van een eigen, bij de rechter direct bruikbare, Grondwet zijn er volgens Bruins Slot voor de burger ook praktische voordelen. „Grondrechten in verdragen hebben soms een beperktere reikwijdte dan die in onze Grondwet. Bovendien kennen grondrechten in verdragen soms meer mogelijkheden om uitzonderingen te maken.” De nieuwe intro van de Grondwet is duidelijk geen bloemrijke passage geworden naar Amerikaans voorbeeld à la:  ‘Wij, het volk van Nederland.’ In 2009 vroeg NRC de lezers  een preambule te  bedenken en koos als winnaar: „Wij, de burgers van Nederland, zijn verantwoordelijk voor onze rijk geschakeerde samenleving, die gebaseerd is op de beginselen van vrijheid, gelijkheid, verdraagzaamheid, rechtvaardigheid, solidariteit en duurzaamheid. Ons land is een open, democratische en pluriforme rechtsstaat, en maakt deel uit van een sterk en bezield Europa.” Zo’n aanhef zou niet passen bij het sobere karakter van de Grondwet, meent Bruins Slot. Bovendien wenste de Tweede Kamer een ‘zwaardere’ algemene bepaling, die als ‘interpretatief kader’ voor de overheid zou moeten werken. En dat bovendien het begrip ‘democratische rechtsstaat’ in de Grondwet verankert, dat tot nu toe nog nergens voorkwam. In veel politiebureaus is nu artikel 1: „Allen die zich in Nederland bevinden, worden in gelijke gevallen gelijk behandeld” symbolisch als muurschildering aangebracht. „Dat hoeft echt niet te worden overgeschilderd”, zegt Bruins Slot. De nieuwe beginzin: „De Grondwet waarborgt de grondrechten en de democratische rechtsstaat”, is vooral een opdracht aan de wetgever, zegt ze. „Iedereen die zich met wetgeving bezighoudt, ambtenaar, bestuurder, parlementariër, en de Grondwet openslaat, moet eerst deze drempel nemen.” Het zinnetje is daarmee ook een middel om de zogeheten constitutionele toetsing te versterken als een wet wordt geschreven. Dat wordt nog meer dan nu nodig omdat het kabinet op 1 juli per brief duidelijk maakte hoe het de wens van de Tweede Kamer wil uitvoeren om het bestaande artikel 120 te schrappen, het toetsingsverbod door de rechter. Historisch was de gedachte achter het verbod dat toetsing aan de Grondwet het best overgelaten kon worden aan de wetgever zélf. Het kabinet en Staten-Generaal dus, daarbij geadviseerd door de Raad van State. Dat leerstuk heet ook wel ‘het primaat van de wetgever’ binnen de trias politica. Zelf beoordelen of nieuwe wetten binnen de marges van de Grondwet blijven, is ook een machtskwestie. Verdragen hebben vaak niet de reikwijdte van onze Grondwet Het kabinet wil nu echter, net als in de meeste andere Europese landen, controle door de rechter toelaten. Die mag wetsbepalingen negeren als die in concrete gevallen in strijd zijn met de Grondwet. Het moet volgens Bruins Slot „zorgen voor een extra slot op de deur” tegen een machtige overheid. En tegelijk bij de wetgever een „grotere bewustwording van het eigen grondwettelijk handelen” bevorderen. In de betreffende Kamermoties werden als argumenten vóór toetsing „de afnemende normatieve kracht van de wet, de verslapte aandacht voor de kwaliteit van wetgeving” en „een toenemend beroep van burgers op rechtsbescherming tegen gebrekkige wetgeving” genoemd. Maar vooral de Toeslagenaffaire was de lont die de discussie weer tot ontploffen bracht. Het idee om het toetsingsverbod te schrappen, sluimert inmiddels meer dan vijftig  jaar – in 1966 was er al   een advies om  toetsing toe te staan.  De laatste poging om toetsing mogelijk te maken, was een initiatiefwetsvoorstel van Halsema-Van Tongeren (GroenLinks), dat in 2018 werd ingetrokken. „We hebben allemaal gezien dat we het in de kindertoeslagenaffaire echt verkeerd hebben gedaan”, zegt de minister. De rechter direct toegang tot de Grondwet geven, „levert dan een bijdrage aan versterking van de individuele rechtsbescherming”. Een direct beroep op het discriminatieverbod uit de Grondwet door een gedupeerde ouder was dan bijvoorbeeld mogelijk geweest, zegt ze. Maar de Toeslagenaffaire was niet voorkomen als constitutionele toetsing al mogelijk was geweest, denkt ze. Daar moet meer voor gebeuren: het kabinet inventariseert nu „hardvochtigheden in wetten”. En kijkt of het hardheidsbeginsel (afwijken van regels bij onvoorziene of onredelijke uitkomsten) vaker toegepast kan worden. En of de rechter het evenredigheidsbeginsel ruimer kan toepassen. Tegelijk is meer macht voor de rechter ook een politiek delicaat thema. Rechtse partijen begonnen recent nog een discussie over dikastocratie, rechters die de wetgever zouden verdringen met eigen politieke opvattingen. Aanleiding waren geruchtmakende vonnissen in politieke kwesties als gaswinning en milieuvervuiling. Verandert constitutionele toetsing dan niet de balans in de trias politica? Wordt het primaat van de wetgever niet zwakker? Bruins Slot ontkent dat. „Misschien wordt het primaat van de wetgever dan juist wel beter ingevuld. Het zou toch wat zijn als de rechter straks keer op keer wetten buiten toepassing gaat laten? Ik vermoed dat we nóg nadrukkelijker en nóg beter gaan kijken naar nieuwe regels.” Meer dan een „verscherpte dialoog” tussen rechter en wetgever verwacht ze niet. En dat de rechter in de praktijk zal kijken of regels geen onbedoelde of onvoorziene gevolgen hebben, „dat lijkt me een gezonde taak”. De brief aan de Tweede Kamer ziet Bruins Slot vooral als een uitnodiging voor een „open debat” en bevat vooral hoofdlijnen. Het kabinet vindt een apart constitutioneel hof, dat dan als enige zou mogen toetsen aan de Grondwet,  niet passen bij de toetsingspraktijk die er al is. Rechters mogen internationale verdragen al rechtstreeks toepassen. En ook regelgeving van lagere overheden mag aan de Grondwet worden getoetst – bekende voorbeelden zijn het Rotterdamse sisverbod en het Haarlemse motorhesjesverbod die beide niet grondwettelijk werden bevonden. De toetsing van landelijke wetten wil het kabinet beperken tot de klassieke grondrechten: vrijheidsrechten zoals kiesrecht, meningsuiting, privacy, religie en gelijkheid. Maar het kabinet noemt ze niet uitdrukkelijk. „Nee, we willen eerst een debat. Zo’n brief past ook bij het voornemen om bij grote vraagstukken niet meteen met een in beton gegoten voorstel te komen”, zegt Bruins Slot. Wie weet, komen er nog moties, zegt ze. En het past bij de realiteit dat straks een tweederdemeerderheid  nodig is. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/11/een-grondwet-moet-je-dus-ook-onderhouden-a4136172
2022-07-12||Feministische cartoons van naakte vrouwen? Dan dreigt drie jaar Russisch strafkamp||Veel vragen kan Joelia Tsvetkova niet beantwoorden, al zou ze het willen. Drie jaar van vervolging, intimidatie en isolatie door de Russische justitie lijken het gevoel uit de 29-jarige kunstenaar, regisseur en activiste te hebben weggeslagen. De schijnbaar eenvoudige vraag ‘Hoe voel je je?’ wekt een mengeling van wanhoop en ergernis. „Ik beantwoord al heel lang geen vragen meer over mijn gevoel. Ik weet zelf  niet eens hoe ik mij voel. En als ik het wist, had ik geen woorden om het te beschrijven.” Foto Joelia Tsvetkova’s moeder
 Drie jaar geleden veranderde Tsvetkova’s leven in een nachtmerrie toen de lokale autoriteiten in haar woonplaats Komsomolsk-aan-de-Amoer, een stad duizend kilometer ten noorden van Vladivostok, besloten haar te vervolgen wegens het verspreiden van ‘pornografie’, onder meer vanwege haar feministische tekeningen, getiteld ‘Een vrouw is geen pop’. Het zijn eenvoudige cartoons van naakte vrouwen met overgewicht, grijze haren, acne of lichaamshaar die ze op sociale media plaatste. ‘Levende vrouwen hebben… op hun lichaam. En dat is normaal’, luidt de begeleidende tekst. Andere tekeningen tonen homoseksuele gezinnen met de tekst ‘Het gezin is waar liefde is’. In 2020 kocht  het Stedelijk Museum in Amsterdam enkele tekeningen. Ook deelde Tsvetkova kleurige tekeningen van vulva’s, gemaakt door andere kunstenaars, in een door haar beheerde groep ‘Vaginamonologen’ op het sociale medium VKontakte. De naam ontleende ze aan de gelijknamige theatervoorstelling van de feministische theatermaker Eve Ensler, waarin vrouwen openhartig spreken over hun lichaam. Die voorstelling werd ook in Rusland opgevoerd.  ‘Pornografie’ oordeelde de openbaar aanklager. Vorige maand eiste de aanklager drie jaar en twee maanden tegen Tsvetkova, uit te zitten in een van Ruslands beruchte strafkolonies. Deze dinsdag klinkt haar laatste woord. Over ruim een week  wordt de uitspraak verwacht.  „Mijn leven is verwoest”, zegt Tsvetkova in een videogesprek. De afgelopen anderhalf jaar meed ze de media, maar nu de uitspraak nadert, zoekt ze de publiciteit. Ze maakt een vermoeide indruk, maar haar antwoorden zijn helder en precies. Als om zich voor te bereiden op een eventuele kamptijd heeft ze haar lange haren afgeschoren. De kleurige outfits van vroeger hebben plaatsgemaakt voor stemmig zwart. Ze heeft weinig hoop op vrijspraak, een voorwaardelijke straf wil ze niet. „Dat zou voelen als een veroordeling, en ik heb niks gedaan.”  Haar zaak, die al 31 maanden duurt, wordt achter gesloten deuren behandeld, zogenaamd om de maatschappij tegen pornografie te beschermen. Haar advocaat, Aleksandr Pichovkin, reist een of  twee keer per maand vanuit Moskou naar het Verre Oosten, een loodzware reis van ruim achtduizend kilometer die meer dan een etmaal in beslag neemt.  Tijdens het proces werd de woning waar ze met haar moeder woont doorzocht, kreeg ze boetes opgelegd, zat ze vier maanden in huisarrest en ging ze in hongerstaking. Tientallen Russische kunstenaars, kunstkenners en beroemdheden namen het voor haar op, internationale mensenrechtenorganisaties voeren actie voor haar vrijlating. Ook het Europese Hof voor de Rechten van de Mens bekijkt de zaak, maar veel zal ze daar niet aan hebben. In maart werd Ruslands lidmaatschap van de Raad van Europa opgeschort en daarmee dat van het Hof. In juni tekende president Poetin een wet waarmee Rusland niet meer gehouden is aan de uitspraken van het Europese hof.  Tsvetkova weet zeker dat de zaak tegen haar het werk is van de lokale afdeling van de geheime dienst FSB. Ze vermoedt dat ze haar willen straffen vanwege haar activisme en kritiek op het stadsbestuur. „Deze stad is in verval. Er zijn nauwelijks sociale voorzieningen, overal ligt afval en de natuur wordt verwoest. Een verschrikkelijke stad, zoals er zo veel zijn Rusland.” Ook haar kandidatuur voor het lokale parlement viel niet in goede aarde. „De macht houdt niet van horizontale structuren,  wie daarnaar op zoek is, wordt vernietigd.”  De aandacht die er in het begin was voor haar zaak, is verslapt. Tsvetkova verwacht  niet dat er veel mensen naar de rechtbank  komen voor de uitspraak. De afgelopen twee jaar werden duizenden activisten, onder wie oppositieleider Aleksej Navalny, vervolgd en opgesloten in strafkampen. Sinds de ‘militaire operatie’ in Oekraïne, zoals het Russische eufemisme luidt, is er zowel in binnen- als buitenland minder aandacht voor het lot van politieke gevangenen. „Onafhankelijke media zijn gesloten, mensen durven zich niet meer uit te spreken of zitten zelf in een moeilijke situatie.”  Vorige maand werd Tsvetkova tot ‘buitenlands agent’ verklaard, nieuws dat ze moest vernemen uit de media. Ze denkt dat het is vanwege haar studie in Londen, haar buitenlandse reizen en subsidies. „Mijn moeder moedigde me altijd aan om verder te kijken dan onze eigen stad en de wereld te leren kennen.” Op het moment van haar arrestatie maakten de twee net plannen om de stad definitief te verlaten.  Nu leven Tsvetkova en haar moeder, die door de rechtszaak haar baan als leider van een cultureel centrum voor kinderen verloor, in bijna volledige sociale isolatie. Kunst maakt ze allang niet meer. „Zodra ik een potlood vasthoud, beginnen mijn handen te trillen en word ik draaierig. Ik teken al sinds mijn kindertijd, het voelt alsof er een deel van mijn lichaam is afgehakt.” Ook haar activisme heeft ze gestaakt. „Ik weet niet zo goed meer wie ik nog ben, behalve een politieke gevangene.”   Correctie (12 juli 2022): In een eerdere versie van dit artikel stond dat het Rijksmuseum de tekeningen had aangekocht. Dat is hierboven aangepast.||https://www.nrc.nl//nieuws/2022/07/11/feministische-cartoons-van-naakte-vrouwen-dan-dreigt-drie-jaar-russisch-strafkamp-a4136171
2022-07-12||&#8216;Nederlandse Belastingdienst overtrad voor Uber de regels en mogelijk de wet&#8217;||De Nederlandse Belastingdienst heeft regels overtreden en mogelijk strafbare feiten gepleegd door het Amerikaanse taxibedrijf Uber in bescherming te nemen. Dat zou blijken uit gelekte interne mails en documenten die zijn ingezien door journalisten van de dagbladen Trouw en Het Financieele Dagblad, en onderzoeksjournalistiek platform Investico. De fiscus zou in 2015 vertrouwelijke informatie met Uber hebben gedeeld over een internationaal belastingonderzoek naar het miljardenbedrijf, waarvan het hoofdkantoor in Amsterdam is gevestigd. In 2015 dienden verschillende Europese lidstaten, die belastingonderzoek deden naar Uber, informatieverzoeken in bij de Nederlandse Belastingdienst. Hoewel de fiscus volgens Europese verdragen verplicht is openheid van zaken te geven, zou de Belastingdienst dat proces opzettelijk hebben vertraagd ten gunste van Uber. Hierdoor had het bedrijf tijd „de zaken op orde te krijgen”, zo blijkt uit interne mails. Het delen van die data had „absoluut de laagste prioriteit”, zou Nederland hebben beloofd, volgens een email van een Europese Uber-werknemer.  Ook zouden Nederlandse hoge ambtenaren vertrouwelijke informatie over de voortgang van de belastingonderzoeken hebben doorgespeeld naar Uber. De Belastingdienst heeft op deze manier mogelijk de wet overtreden. Hoogleraar belastingrecht Jan van de Streek, die de gelekte documenten op verzoek van onder meer Het Financieele Dagblad bekeek, stelt dat de fiscus illegaal bezig was en dat het „de samenwerking met andere belastingautoriteiten heeft ondermijnd”.  De Belastingdienst zegt in een reactie zich „niet te herkennen in het verhaal dat sprake is van schenden van geheimhoudingsplicht en het traineren van informatieverzoeken”, zo zegt een woordvoerder. „Waar niet integer handelen door de Belastingdienst wordt verondersteld zijn procedures correct doorlopen.” Ook over de grens zou de Nederlandse Belastingdienst zich hebben ingezet voor het miljardenbedrijf, volgens de gelekte documenten. De Franse regering vond dat Uber ook in dat land belastingplichtig was, maar de Nederlandse fiscus zou in Frankrijk hebben gelobbyd om die eis te laten vallen. De Uber Files bestaan uit 124.000 e-mails, notities en andere interne bedrijfsdocumenten. Deze werden gelekt aan de Britse krant The Guardian, die ze weer deelde met het International Consortium of Investigative Journalists (ICIJ). De Uber Files lijken aan te tonen hoe ver het bedrijf tussen 2013 en 2017 wilde gaan om de wereldwijde taximarkt te veroveren. Naar aanleiding van de onthullingen in de Uber Files wil Europarlementariër Paul Tang (PvdA) dat de Europese Commissie onderzoek doet naar de Nederlandse Belastingdienst en een juridische procedure begint tegen de fiscus. Dat heeft Tang, die voorzitter is van de belastingcommissie van het Europees Parlement, maandag gezegd, meldt persbureau ANP. Volgens Tang heeft de Belastingdienst Europese samenwerking in de weg gestaan en is de dienst te ver gegaan in de inzet voor het Amerikaanse taxibedrijf. ||https://www.nrc.nl//nieuws/2022/07/11/nederlandse-belastingdienst-overtrad-voor-uber-de-regels-en-mogelijk-de-wet-a4136157
2022-07-12||Kroes nam het actief op voor Uber. Volstaan lobby-regels wel?||Dat taxibedrijf Uber in Neelie Kroes een fanatiek supporter had gevonden, was al jaren geen geheim. In 2014, het laatste jaar dat  Kroes  Eurocommissaris Digitale Zaken was, stuurde ze  een serie woedende tweets de wereld in over een besluit van de Brusselse rechtbank Uber te verbieden.  In een blog op de site van de Europese Commissie riep ze burgers op steun uit te spreken via de hashtag #UberIsWelcome. In mei 2016 werd de VVD-prominent bovendien voorzitter van  de adviesraad van het bedrijf. Inmiddels blijkt dat Kroes zich achter de schermen nóg actiever inzette voor Uber – en daarmee lobbyregels schond. Hoewel de Europese Commissie het haar actief had verboden, lobbyde Kroes ook in 2015 en 2016 volop voor de Amerikaanse taxi-app, zo onthulde zondag een consortium van internationale media. Kroes zou onder meer premier Mark Rutte, Henk Kamp en andere Nederlandse ministers hebben benaderd. Maandag liet de Europese Commissie weten Kroes om opheldering te hebben gevraagd. Maar de onthullingen roepen ook vragen op over hoe stevig haar eigen lobbyregels in de praktijk eigenlijk zijn. En ze illustreren hoe ver de invloed van grote techbedrijven in Brussel reikt. De regel die Kroes  schond, is die van de zogeheten afkoelingsperiode. Na hun vertrek mochten Eurocommissarissen in Kroes’ tijd achttien maanden geen functies aannemen die raken aan hun oude portefeuille. Elke baan moesten ze gedurende die periode ter goedkeuring voorleggen aan een ethische commissie. Die toestemming kreeg Kroes expliciet niet. Bovendien verbood ook de nieuwe voorzitter van de Europese Commissie Jean-Claude Juncker Kroes in 2015  expliciet  voor Uber aan de slag te gaan.  Dat Kroes zich daar niks van aantrok én na de afkoelperiode alsnog voor Uber ging werken, laat volgens Vicky Cann, onderzoeker bij lobbywaakhond Corporate Europe Observatory (CEO), zien hoezeer de regels een papieren tijger zijn. „De cultuur bij de Europese Commissie is nog altijd die van  vertrouwen, van collega-tot-collega. Er wordt nooit eigen onderzoek naar draaideurconstructies gedaan en men vertrouwt op de informatie die oud-commissarissen en -ambtenaren zelf aanleveren.”  De casus Kroes toont volgens Cann bovendien dat de afkoelperiode een farce is. „Als een baantje fout is na zeventien maanden, is het dat ook na negentien maanden.” Hoewel de periode inmiddels is verlengd tot twee jaar, pleit Cann voor tenminste drie jaar. Ook volgens Paul Tang, PvdA-Europarlementariër, is de bestaande afkoelperiode in gevallen zoals Kroes onbevredigend. „Wanneer je het als Eurocommissaris  zo opneemt voor een bedrijf, is het eigenlijk ondenkbaar dat je er daarna überhaupt voor mag gaan lobbyen.” Met een groep Europarlementariërs heeft Tang inmiddels een klacht ingediend bij de Commissie, die in het uiterste geval tot een financiële sanctie voor Kroes kan leiden.  Met Kroes had Uber voor én achter de schermen in Brussel een pleitbezorger op het allerhoogste niveau. Het kan symbool staan voor hoezeer grote Amerikaanse techbedrijven er  tot de belangrijkste lobbykracht zijn uitgegroeid. Het CEO berekende vorig jaar dat de techsector, waartoe het  ook Uber rekent, in 2020 bijna honderd miljoen euro aan lobbyactiviteiten in Brussel uitgaf en daarmee alle andere partijen ver achter zich liet.  Dat overwicht baart critici zorgen. Topeconoom en oud-EU-ambtenaar Tommaso Valletti zei onlangs in NRC: „Het probleem dat ik zie bij lobby gaat niet alleen om overduidelijke inmenging, zoals EU-ambtenaren die bij grote techbedrijven zijn gaan werken. Het is vaak subtieler. De bedrijven zijn in Brussel altijd aanwezig, bij elk debat, elk rondetafelgesprek. Beleidsmakers, zelfs die van goede wil, horen zo voortdurend hetzelfde verhaal.”  Emmanuel Macron in 2018, een jaar nadat hij tot president is gekozen. Als minister van Economische Zaken heeft hij gelobbyd voor Uber.  Foto Ian Langsdon/ EPA Uber gebruikt tactieken die ook andere techbedrijven veel inzetten, zegt Cann. Bijvoorbeeld door ruggensteun te geven aan bedrijvenclubs, onderzoeksrapporten van denktanks te ondersteunen, of achter de schermen burgerbewegingen, zoals chauffeurs of klanten, aan te sturen. Inmiddels richt Uber zich vooral op nieuwe wetgeving die platformwerkers verregaande arbeidsrechten toekent. „Uber geeft relatief weinig uit voor een bedrijf dat financieel zo sterk is, maar heeft duidelijk uitstekende toegang tot topbesluitvormers in de Commissie”, zegt Cann.  Het is die invloed op het hoogste niveau die opvalt aan de gelekte documenten: ook in bijvoorbeeld Frankrijk, waar toenmalig economieminister  Macron zich voor het bedrijf inzette, en in het Verenigd Koninkrijk.   Cann verklaart het deels uit de aantrekkingskracht die voor beleidsmakers uitgaat van „buzzwoorden als ‘innovatie’ en ‘deeleconomie’”. In elk geval in Brussel vond het narratief waarmee Kroes het voor het taxibedrijf opnam veel breder gehoor, zeker in de jaren rond 2014. In een speech dat jaar maakte Kroes onderscheid tussen twee Europa’s: een energiek, ideeënrijk Europa van startups en apps, en een bang en conservatief Europa dat al het nieuwe direct wil verbieden. Anders dan in de Verenigde Staten dreigde de EU in deze analyse met haar verouderde wetgeving en bureaucratie innovatie smoren en tegenwerken. Twee weken geleden beschreef Georg Riekeles, die zich als ambtenaar binnen de Europese Commissie jarenlang met digitale zaken bezighield, in een opiniestuk in The Guardian hoezeer een „gevaarlijke laissez-faire ideologie het denken over techregulering in Brussel domineerde”. „Er was in de Commissie, net als elders, een fascinatie voor Silicon Valley”, aldus Riekeles, die Kroes expliciet noemt als „krachtige kampioen” van de platformbedrijven.  Die stemming is omgeslagen. In april bereikte de Europese Unie een akkoord over nieuwe techwetgeving die de macht van grote technologiebedrijven flink insnoert. Dat die wetten in het Europees Parlement op massale steun konden rekenen, toont volgens Tang dat de EU  wakker is geworden. Ook de nieuwe wet voor platformbedrijven lijkt grote steun te krijgen. Ook Cann denkt dat „de glans er een beetje af is” bij bedrijven als Uber. Tegelijk, zegt ze: „Ik hoor nog steeds veel pleidooien voor deregulatie en de noodzaak van ‘innovatie’. De sector is nog altijd heel actief en ik denk dat er nog steeds veel voor ze te winnen is.”   De 124.000 documenten in de Uberfiles die in handen zijn gekomen van The Guardian en het Internationale Consortium van Onderzoeksjournalisten staan vol namen. Wie lobbyde voor Uber en wie zijn benaderd, volgens deze documenten? VVD-prominent en oud-Eurocommissaris Neelie Kroes benaderde Mark Rutte en Nederlandse ministers namens Uber en lobbyde in het geheim voor het Amerikaanse bedrijf.
David Plouffe, campagnestrateeg van voormalig Amerikaanse president Barack Obama, verrichtte lobbywerk voor Uber via zijn netwerk. Ook zijn rechterhand Jim Messina werkte voor Uber. Uber-topman Travis Kalanick ontmoette in 2016 de Amerikaanse president en toenmalige vicepresident Joe Biden op het World Economic Forum in Davos. Biden was na de vertrouwelijke ontmoeting openlijk enthousiast over het bedrijf. De Franse president Emmanuel Macron hielp Uber in het geheim toen hij minister van Economische Zaken was. Uit de gelekte documenten blijkt dat hij een geheime „deal” sloot met tegenstanders van het bedrijf in het Franse kabinet. Directieleden van Uber hadden ontmoetingen met de Israëlische premier Benjamin Netanyahu, de toenmalige Ierse premier Enda Kenny, de toenmalige president van Estland Toomas Hendrik Ilves en met andere wereldleiders. Hoge vertegenwoordigers van het bedrijf ontmoetten in Londen toenmalig kanselier George Osborne en zes ministers van het Britse Tory-kabinet. Uber sloot speciale deals met Russische oligarchen die banden hebben met president Vladimir Poetin. Sommigen van hen staan op sanctielijsten na de Russische inval in Oekraïne. Zo huurde het bedrijf de invloedrijke lobbyist Vladimir Senin in – nu een pro-Kremlin-politicus van de Doema – om invloed te krijgen in Rusland. De Duitse bondskanselier Olaf Scholz, destijds burgemeester van Hamburg, heeft de invloed van Uber kunnen weerstaan. Hij pleitte onder meer voor een minimumloon voor de taxichauffeurs. In Italië is geprobeerd toenmalig premier Matteo Renzi te beïnvloeden, onder andere via de Amerikaanse ambassadeur in Rome. Renzi was volgens de uitgelekte e-mails „een enthousiaste supporter van Uber”, maar zijn kabinet heeft geen maatregelen genomen ten voordelen an het bedrijf.||https://www.nrc.nl//nieuws/2022/07/11/volstaan-lobby-regels-wel-2-a4136161
2022-07-12||Man opgepakt voor leveren van munitie aan schutter Alblasserdam||De politie heeft vorige week een man opgepakt op verdenking van het leveren van munitie aan John S., de verdachte van een dodelijke schietpartij in Alblasserdam ruim twee maanden geleden. Dat maakte het Openbaar Ministerie maandag bekend.  Uit onderzoek van de politie Zeeland-West-Brabant zou blijken dat de man, een 36-jarige Amsterdammer, eind april munitie heeft verkocht aan S.. Vorige week vond daarom een huiszoeking bij hem plaats. Daarbij zijn onder meer verschillende vuurwapens, munitie, verdovende middelen en een groot geldbedrag in beslag genomen. De verdachte is maandag voorgeleid en moet nog zeker veertien dagen langer vast blijven zitten.  S. wordt ervan verdacht op 6 mei twee mensen te hebben doodgeschoten op zorgboerderij Tro Tardi in Alblasserdam. Twee anderen raakten bij de schietpartij ernstig gewond. Een paar dagen ervoor zou S. de eigenaar van een schoenmakerij in Vlissingen hebben gedood. Vorige week vond de eerste pro formazitting plaats, waarbij S. niet aanwezig was. Hem wordt onder meer moord dan wel doodslag ten laste gelegd.||https://www.nrc.nl//nieuws/2022/07/11/man-opgepakt-voor-leveren-van-munitie-aan-schutter-alblasserdam-a4136155
2022-07-12||Iedereen ziet wat anders in ‘schandaal’ rond Macron||Emmanuel Macron is een vooruitstrevende politicus die dol is op technologie en het creëren van banen voor kansarme landgenoten. Zo leggen partijgenoten van de Franse president de onthullingen van de Uber Files  uit. Maar zijn politieke tegenstanders zien een kapitalist die geen waarde hecht aan de rechten van werknemers en zijn land in de uitverkoop zet bij Amerikaanse bedrijven. Beide kanten hebben misschien wel     een punt. Zondagavond onthulden  The Guardian en Le Monde dat Emmanuel Macron als minister van Economie (2014-2016) veelvuldig en meestal niet-gedocumenteerd contact had met hooggeplaatste Uber-medewerkers. Het lijkt erop dat hij toen het Amerikaanse techbedrijf geholpen heeft zijn huidige dominante positie in de Franse taximarkt te krijgen.  Sinds Uber in 2011 begon in Frankrijk – waar de rechten van werknemers hoog in het vaandel staan – stuitte het keer op keer op problemen. Chauffeurs waren niet in dienst van het bedrijf en genoten dus ook geen sociale bescherming. Met name de dochter  UberPop leidde tot frictie: hiermee kon praktisch iedereen met een rijbewijs taxiritjes uitvoeren in zijn eigen auto.  Dit ging in tegen allerlei sociale wetgeving en  zorgde voor oneerlijke concurrentie. Taxichauffeurs  konden de bodemprijzen van de Ubers niet evenaren omdat zij wél verplicht waren meer dan tweehonderd uur training te volgen en een vergunning van soms wel 200.000 euro te kopen. Uber kreeg van meet af aan  te maken met rechtszaken, boetes en protesten van taxichauffeurs. Het leidde ertoe dat in de  herfst van 2014 een wet werd aangenomen waarmee Uberchauffeurs werden onderworpen aan strengere eisen en UberPop de facto werd verboden. Nog diezelfde dag kwamen vier topmannen van Uber (in een Uber) langs bij de net benoemde minister van Economie Macron. Achteraf mailden ze over een „spectaculaire” vergadering.  „Binnenkort zullen we allemaal dansen”, schreef toplobbyist Mark MacGann aan zijn collega’s.  Macron had hierna tientallen keren contact met  hooggeplaatsten bij Uber. Het Amerikaanse techbedrijf leek meteen contact op te nemen met Macron als het tegen een probleem aanliep – bijvoorbeeld bij doorzoekingen in hun kantoren omdat UberPop ondanks het verbod in de lucht werd gehouden, of toen  Marseille Uber helemaal wilde verbieden. Steeds klaarde de lucht op voor het Amerikaanse bedrijf, naar het zich laat aanzien na inmenging van Macron. (Macron noch de betrokken partijen erkennen zulke betrokkenheid.)  Het hoogtepunt was ‘de deal’ die na twee jaar van vriendelijk contact bekokstooft lijkt te zijn. In een  quid pro quo lijkt Uber vrijwillig UberPop  van de markt te hebben gehaald in ruil voor „dramatische versoepeling” van de regels voor Uber-chaffeurs, in de woorden van The Guardian. Zo werd het aantal verplichte trainingsuren teruggebracht van 250 naar 7 uur. Hiermee kon Uber gemakkelijk en legaal fors uitbreiden in Frankrijk. Dat Macron voorstander is van initiatieven als Uber, is geen verrassing. Zo zei hij in 2014 dat hij liever „outsiders, innovatieven” wilde helpen dan bestaande bedrijven. En twee jaar later zei hij Uber niet te willen verbieden omdat dat volgens hem ertoe zou leiden dat kansarme jongeren uit buitenwijken „weer drugs gaan verkopen”. ||https://www.nrc.nl//nieuws/2022/07/11/iedereen-ziet-wat-anders-in-schandaal-rond-macron-a4136158
2022-07-12||Duitsland omzeilt sancties uit angst dat Rusland gastoevoer verder afknijpt||„Dit is een gevaarlijk precedent, dat slechts één gevolg zal hebben: het versterkt Rusland in zijn gevoel dat het straffeloos kan doen wat het wil.” Met die woorden heeft de Oekraïense regering de vinger gelegd op een zwakke plek in het westerse sanctiebeleid tegen Rusland: als puntje bij het paaltje komt, zijn die sancties  niet zo onwrikbaar als de politici die ze invoeren, willen doen geloven. Dit weekend werd duidelijk dat Canada, na lang aandringen van Duitsland, toch een belangrijk onderdeel voor de Russische gaspijpleiding Nord Stream 1 gaat verschepen. Dat onderdeel, een ‘turbine’ die in compressors wordt gebruikt waarmee gas door pijpleidingen wordt gepompt, mocht aanvankelijk het land niet uit, als gevolg van sancties die de export van technologie voor de gassector naar Rusland verbieden. Het onderdeel was vóór de sancties op 8 juni werden aangekondigd  naar Canada verscheept voor reparatie in een fabriek daar. Duitsland, waar onlangs de ‘alarmfase’ is afgekondigd wegens de gasschaarste, wilde de turbine hoe dan ook hebben. Maandag is het Russische staatsgasbedrijf Gazprom begonnen met ‘technisch onderhoud’ aan de pijpleiding, die cruciaal is voor de energievoorziening van Duitsland. Gazprom greep het kapotte onderdeel eerder aan om de leveranties via die pijpleiding met twee derde terug te schroeven. Berlijn wil voorkomen dat Moskou dit excuus’  opnieuw aanvoert na het tiendaagse onderhoud, of de pijpleiding zelfs nog verder afknijpt. Dan moet Berlijn mogelijk gas op rantsoen doen. De Duitse regering geloofde eerder weinig van de Russische reden voor de teruggeschroefde leveranties. Minister van Economie Habeck zei te vermoeden dat die politiek gemotiveerd was, als Russische vergelding voor Europese sancties. Bij regulier onderhoud in andere jaren werd gas gewoon ‘omgeleid’ via Oekraïne, waarlangs ook pijpleidingen naar Duitsland lopen. Gazprom zou ook nog reserveturbines hebben, maar weigeren die  te gebruiken.   De sancties zijn nu opzij geschoven. In een verklaring meldde de Canadese regering, zich bewust van de grote Oekraïense diaspora in eigen land (de grootste na Rusland), dat Ottawa „een tijdelijke en indien nodig onmiddellijk in te trekken” ontheffing zal verlenen om het onderdeel naar Duitsland te exporteren. Het ging hier om een vriend in nood. Duitsland zal de turbine naar Rusland verschepen, waar het in het Russische deel van de pijplijn wordt teruggeplaatst. Een woordvoerder van de Europese Commissie zei dat dit geen probleem was. In de economische oorlog tussen Rusland en het Westen is het een nieuw succesje voor Poetin. Eerder wist  het Kremlin andere zwakke plekken in het Europese sanctieregime uit te buiten. In maart eiste Gazprom dat Europese klanten voortaan in roebels gingen betalen voor hun gas, in plaats van in euro’s of dollars. Volgens de Commissie zou dat een „duidelijke overtreding” van de sancties zijn. Verscheidene Europese bedrijven gingen toch op die eis in, vooralsnog zonder consequenties. De Commissie verwijst naar lidstaten om op te treden. Sanctiehandhaving is immers een nationale bevoegdheid. Maar die zijn nog nergens in actie gekomen. Of het gevaar voor Duitsland geweken is, is nog de vraag. In de ruim 1.200 kilometer lange Nord Stream 1 pijpleiding zitten meerdere compressorstations met turbines. Rusland heeft eerder gezegd dat vijf andere turbines in Nord Stream 1 ook toe zijn aan onderhoud. Intussen heeft het Italiaanse energiebedrijf Eni gemeld dat het opnieuw minder gas uit Rusland krijgt. En Kazachstan mag op last van een Russische rechtbank sinds kort geen gebruik meer maken van een terminal in de Russische haven in Novorossiysk. Langs die haven werd veel Kazachse olie naar de EU verscheept. Correctie (12 juli 2022): In een eerdere versie van dit artikel werd Robert Habeck per abuis minister van Financiën genoemd. Hij is minister van Economie. Hierboven is dat aangepast.||https://www.nrc.nl//nieuws/2022/07/11/duitsland-omzeilt-sancties-uit-angst-dat-rusland-gastoevoer-verder-afknijpt-a4136156
2022-07-12||Rusland wil alle uitingen van homoseksualiteit verbieden||In Rusland is een wetswijziging in de maak die openlijk spreken en schrijven over homoseksualiteit voor alle doelgroepen verbiedt. Dat meldt het hoofd van de informatiecommissie van het Russische parlement, Aleksandr Chinsjtejn, maandag op zijn Telegram-kanaal. Onder de internationaal omstreden ‘homopropagandawet’, in 2013 ingevoerd, is het momenteel al verboden om niet-traditionele seksuele relaties ‘te promoten’ aan minderjarigen. Chinsjtejn pleit voor een algeheel verbod op de verspreiding van ‘homopropaganda’, ongeacht de leeftijd van de doelgroep. Ook de manier waarop de informatie wordt overgebracht, doet er niet toe: zowel online als offline uitingen van homoseksualiteit zouden met de voorgestelde wijzigingen kunnen worden bestraft met een boete of maximaal twee weken cel. De Russische mediatoezichthouder Roskomnadzor en het ministerie van Digitale Ontwikkeling hebben de voorstellen volgens Chinsjtejn al „uitgewerkt”. Met het vertrek van Rusland uit de Raad van Europa, de naoorlogse organisatie die zich inzet voor bescherming van de mensenrechten, zijn er volgens de Russische parlementsvoorzitter Vjatsjeslav Volodin geen hindernissen meer voor het doorvoeren van wetten die Europees gezien omstreden zijn. Daarmee kan Rusland nu een algeheel verbod doorvoeren op het aanmoedigen van „niet-traditionele waarden” schreef hij afgelopen vrijdag op zijn Telegram-kanaal. „Pogingen om buitenlandse waarden op te leggen aan onze samenleving zijn mislukt.” Hoewel homoseksualiteit sinds 1993 niet meer strafbaar is in Rusland, is er in bepaalde kringen nog altijd beperkte tolerantie ten opzichte van partners van hetzelfde geslacht. Volgens Amnesty International kunnen homo’s en lesbiennes sinds de invoering van de ‘homopropagandawet’ niet meer hand in hand over straat en wordt de wet gezien „als aanmoediging gezien om homo’s en lesbiennes aan te vallen”. Daarnaast zijn demonstraties voor de rechten van lhbti’ers verboden en worden kritische blogs en websites offline gehaald vanwege het ‘promoten van niet-traditionele relaties’.||https://www.nrc.nl//nieuws/2022/07/11/rusland-wil-alle-uitingen-van-homoseksualiteit-verbieden-a4136140
2022-07-12||Veganisme of toch liever vlees?||Foto Dieuwertje Bravenboer
  	 „Wel of geen vlees eten is natuurlijk een afweging. Voor mij is die niet heel moeilijk: ik geef wel om de natuur, maar vind vlees ook écht heel erg lekker. Het is zo’n groot deel van mijn leven, dat dat uiteindelijk zwaarder weegt. Ik haal er voldoening uit. Ik heb het weleens geprobeerd, hoor, een dag zonder vlees. Maar vooral na het avondeten heb ik dan heel snel weer honger. Van groente of nootjes raak ik gewoon niet zo vol. Het heeft ook met mijn werk te maken. Ik ben personal trainer en ben dus veel met sport bezig. Als je veel sport, hebben je spieren veel eiwitten nodig om goed te herstellen en te groeien. Ik weet heus dat je ook eiwitten uit andere producten kunt krijgen, maar vlees is een hele makkelijke en snelle bron ervan.  Soms vragen mijn klanten natuurlijk om voedingstips, ik kan dan best helpen met een veganistisch voedingsschema als de klant dat wil. Maar ik zou klanten uit mezelf niet aanraden te stoppen met vlees eten. Ten eerste omdat ik dat hypocriet zou vinden als ik het zelf wel doe, en ten tweede omdat ik het een goede manier vind om bepaalde voedingsstoffen tot je te nemen.  Wanneer ik het meest van vlees geniet, is tijdens een zomerse barbecue. Een barbecue gaat om meer dan eten: het is een sociale bijeenkomst, chillen met je vrienden, goede sfeer. En dan de geur van het vlees erbij, dat is heerlijk. Begrijp me niet verkeerd: ik snap ook wel dat veel vlees niet goed is voor het klimaat. Het is niet zo dat dat me niets interesseert. Maar ermee stoppen, daarvoor geniet ik er te veel van.” Foto Dieuwertje Bravenboer 	 	 „Ik eet nu anderhalf jaar veganistisch: het was een goed voornemen voor het nieuwe jaar in 2021. Er zijn heus momenten dat ik zuivelproducten of eieren mis, maar over het algemeen is het tot nu toe heerlijk geweest om erachter te komen hoe ik mezelf van een voedzaam en volwaardig dieet kan voorzien met enkel plantaardige producten.  Sinds 2016 ben ik al vegetariër, maar met eieren en zuivel droeg ik nog steeds bij aan de bio-industrie. Ik begon het steeds problematischer te vinden dat we dieren uitbuiten ten gunste van onze smaakpapillen. Dat ik nu een beetje minder bijdraag aan het verpesten van de wereld, vind ik een comfortabel idee. Mijn afweging is tweeledig: ten eerste is veganisme beter voor het milieu omdat plantaardige voedselproductie minder water verbruikt en minder uitstoot veroorzaakt. Ten tweede spelen morele overwegingen mee: de massaliteit waarmee dieren gehouden worden voor ons plezier, vind ik niet normaal.   Er zijn wel wat gerechten met kaas die ik soms mis, maar dat is prima – ik heb het vaarwel gezegd. De voordelen van veganisme zijn voor mij veel groter. Het maakt koken ook leuker: je gastronomische horizon wordt breder. Ik kook veel met kikkererwtenmeel, als je dat mixt met water krijg je een soort beslag dat smaakt alsof je het van opgeklopte eieren hebt gemaakt. Ik maak daar omeletten mee, of frittata di patate, een klassiek Spaans gerecht dat ik graag eet maar waar normaal veel eieren in zitten. Ik kan uren doorpraten over de nieuwe gerechten die ik allemaal heb uitgevonden sinds ik veganistisch eet. Naast mijn plantaardige dieet probeer ik mijn producten zo lokaal en biologisch mogelijk te kopen. Ik ga bijvoorbeeld nooit naar de supermarkt maar wel naar kleinere winkeltjes of de markt in Wageningen, waar ik woon. In de woongroep waar ik woon, hebben we ook een tuintje. Daar verbouwen we zelf wat groente, zoals aardappelen, courgettes, snijbonen en sla. We kunnen natuurlijk niet alleen daarvan overleven, maar het neemt weer wat schakels – en dus vervuiling – weg.” Is het halen van de klimaatdoelstellingen van het Akkoord van Parijs mogelijk zonder dat we minder gaan produceren en consumeren? Of moeten we al onze hoop op technologische vooruitgang richten? Zijn er binnen een kapitalistische samenleving ook krimpscenario’s mogelijk, of is het kapitalisme daar niet tegen bestand? In acht afleveringen onderzoekt NRC de gevolgen voor het kapitalisme van de strijd om het behoud van de aarde.  Dit is het vierde seizoen in een serie waarin NRC de toekomst van het kapitalisme onderzoekt.  Lees hier alle stukken uit de vier delen van de serie.||https://www.nrc.nl//nieuws/2022/07/11/van-groente-of-noten-raak-ik-gewoon-niet-zo-vol-2-a4136154
2022-07-12||&#8216;Filmmaker Jafar Panahi opgepakt in Teheran na protest tegen arrestatie collega&#8217;s&#8217;||De prominente Iraanse filmmaker Jafar Panahi is maandag gearresteerd. Dat zou zijn gebeurd toen hij naar een gevangenis in Teheran ging om protest aan te tekenen tegen de arrestatie van zijn collega-filmmakers Mohammad Rasoulof en Mostafa Al-Ahmad, meldt Iraans persbureau Mehr. Zij werden vrijdag opgepakt op last van de Iraanse overheid. Het is niet bekend waarom Panahi is opgepakt. Hij en Rasoulof zijn beiden al meermaals gearresteerd in Iran. Eind 2010 werden ze veroordeeld tot zes jaar celstraf voor het maken van „propaganda tegen de Islamitische Republiek”. Rasoulofs straf werd later ingekort tot een jaar. Panahi mocht na zijn vrijlating geen films meer maken, reizen of interviews geven. Hij kreeg de straf omdat hij was begonnen aan een film over de onrust die in Iran ontstond na de omstreden herverkiezing van president Ahmadinejad in juni 2009. De twee filmmakers zijn beiden meermaals bekroond. In 2015 won Panahi de Gouden Beer op het Festival van Berlijn, Rasoulof in 2020. Rasoulof is vorige week opgepakt op verdenking van opruiing tegen de staat. Op sociale media riep hij de Iraanse veiligheidstroepen op om hun wapens neer te leggen. Een hashtag van die strekking gaat rond in Iran, na protesten eerder dit jaar in de zuidwestelijke stad Abadan waar de politie hardhandig tegen optrad.||https://www.nrc.nl//nieuws/2022/07/11/filmmaker-jafar-panahi-opgepakt-in-teheran-na-protest-tegen-arrestatie-collegas-a4136132
2022-07-12||Bij een  bikefit  tellen voor profrenners bijna altijd de millimeters||Normaal gesproken gaat het in zijn werk over één, misschien twee millimeter. Dan schuift Jim van den Berg de zadelpen van de racefiets van een amateurwielrenner een miniem stukje naar beneden. Of hij past de hoogte van de stuurpen van een profrenner iets aan. Of hij voorziet de pedalen aan één kant van een extra stukje materiaal, waardoor de enkelhoek van een renner een paar graden wordt aangepast. Maar bij de Duitse wielrenner Georg Zimmermann van Intermarché Wanty-Gobert, de ploeg waarvoor Van den Berg met zijn bedrijf CyclingLab sinds twee jaar zogeheten bikefittings uitvoert, werden millimeters een centimeter. „Dat zie je eigenlijk nooit bij een prof”, zegt Van den Berg. Maar Zimmermann kampte met  specifieke knieklachten. En dus wordt sinds de bikefit in november vorig jaar, zijn zadel in stapjes verhoogd. Op maandag, de tweede rustdag van deze Tour de France, levert Zimmermann zijn fiets na een trainingsrondje van een uur af bij de mecaniciens van zijn ploeg. Terwijl de koersauto’s een wasbeurt krijgen, kijken zij de racefiets voor de etappe van dinsdag nog een keer helemaal na. Heeft Zimmermann het idee dat er iets niet klopt, of voelt zijn fiets niet helemaal goed aan, dan geeft hij dat op een briefje door. Een halve centimeter staat zijn zadel inmiddels hoger dan in november. Hij is er aan gewend geraakt, hij had er ook geen problemen mee dat zijn fietspositie ingrijpend werd veranderd. „Ik heb geen kennis van bikefitting, dus als een specialist zoiets zegt, dan doe ik dat”, zegt Zimmermann. De aanpassing bij Zimmermann was zo opvallend, omdat het lichaam van een profrenner na tienduizenden kilometers op de racefiets heel goed weet in welke houding het optimaal functioneert. „Dat is de proprioceptieve feedback van het lichaam”, zegt Van den Berg. „Je moet wel heel goed zijn als je met een verkeerde houding, of een pijnlijke houding, toch al het niveau van de profs weet te bereiken.” Het is het tweede jaar dat Van den Berg met zijn team bikefittings uitvoert bij Intermarché. Nog voor het nieuwe wielerseizoen komen alle renners van de ploeg samen. Ze doorlopen een voor een   dezelfde stappen. Eerst volgt een nauwkeurige meting van het lichaam: het gewicht, de lengte van hoofd tot tenen, maar ook losse  lichaamssegmenten  als dijbenen, onderbenen en armen – alles wordt omgezet in getallen.  Daarna stappen de renners op hun fiets, in de positie van het afgelopen jaar. Die is onder meer het gevolg van de afstelling van de racefiets op dat moment. De hoogte van het zadel, de afstand tot de trappers, de afstand tot het stuur. Als Van den Berg die afstellingen heeft genoteerd, volgt de klachtendiagnostiek. Hij wil weten of een renner nog op bepaalde plekken meer druk voelt, of dat een bepaald gewricht in deze positie pijn veroorzaakt. Vervolgens  begint het echte meten. De zadeldrukverdeling, de enkelhoek, de kniehoek, de heuphoek, de schouderhoek, de ellebooghoek, de hoek van de pols; alle variabelen in de fietspositie worden meegenomen. „Die hoeken analyseren we op afwijkingen. Met alles wat we daarvoor al geconstateerd hebben, kunnen we daarna aanpassingen gaan doen”, zegt Van den Berg. Aanpassingen waarvan hij denkt dat het een verbetering zal zijn voor de fietspositie van de renner. Hij kan kiezen voor een wijziging   aan het zadel.  Dat kan zowel naar boven en beneden, als naar voren of achteren  worden bijgesteld. De afstand tot het bracket, het gedeelte van de fiets waar de trapas aan is gemonteerd, is dan belangrijk. Wordt die kleiner gemaakt, dan kan een renner soms zijn kracht beter kwijt.  Daarna zijn de pedalen aan de beurt. Als een knie van een renner wat naar binnen staat, dan kunnen extra plaatjes op de het pedaal ervoor zorgen dat de knie weer recht komt te staan. Ook de afstand tot het stuur wordt bekeken, en de hoek die de armen van een wielrenner maakt.  Toch zijn de aanpassingen die bij een bikefit volgen, geen garantie op succes, weet ook Van den Berg. „Het is geen exacte wetenschap.” Bij profrenners zie je om die reden ook niet al te grote aanpassingen aan de afstelling, dat zou   te risicovol zijn. Iedere verandering aan de fiets brengt een reeks van bewegingen in het lichaam van een renner in gang. Wordt de kniehoek van een renner groter maakt, dan betekent dat automatisch dat andere spieren daar op reageren. „En je weet nooit honderd procent zeker hoe die reactie zal zijn”, zegt Van den Berg.  Een bikefit versnelt vooral het proces waar iedere wielrenner  met een inbussleutel zelf ook achter zou kunnen komen. „Je kan zo’n sleutel meenemen tijdens een rit en je zadel in verschillende standen  zetten. Om vervolgens ook je stuur weer wat hoger te zetten. Per aanpassing kijk je dan hoe je lichaam  reageert”, legt Van den Berg uit.  De verbeteringen in de fietspositie moeten   helpen bij het voorkomen van klachten, al dan niet nieuw. Een irritatie aan een pees of spier moet  geen ontsteking of zelfs chronische ontsteking worden. Ook, zoals  Van den Berg het noemt, „de democratisering van de fietswereld” is van invloed op de huidige fietsafstellingen in het peloton. Waar fabrikanten  vroeger speciale modellen ontwikkelden voor profrenners, daar maken ze nu ontwerpen die het juist goed doen bij  amateurs. Wielrennen is populair, fabrikanten spelen daar op in. „Profs moeten daardoor vaker hun eigen fietsen aanpassen om die op de juiste maat te krijgen”, zegt Van den Berg. Dat is niet altijd gewenst, een fiets aanpassen zorgt er ook voor dat de initiële eigenschappen van het frame aangepast worden. Een flexibel frame kan daardoor  – ongewenst – veel stijver worden.  De uitdaging bij de profrenners zit hem ook in het feit dat ze meerdere fietsen hebben. De trainingsfiets, waarop zij  thuis nog honderden kilometers afleggen, is niet de fiets die meegaat naar een grote ronde als de Tour de France. „Maar daarvoor hebben we dit apparaat”, zegt mecanicien Steven Lauwers. Uit de wagen, die dient als een mobiele fietsenmaker, haalt hij een zwarte doos waar met gemak een geweer in zou passen. Als hij de deksel openklapt, verschijnt iets wat lijkt op een grote waterpas. „Hiermee kunnen we tot op de millimeter nauwkeurig de afstellingen goed zetten. Zodat de renner in ieder geval geen verschil voelt als hij van fiets moet wisselen.”  Even prettig als opmerkelijk was maandag het gezamenlijke bericht van  internationale wielerorganisatie UCI en Tourorganisator ASO:  geen van de overgebleven 165 renners in het Tourpeloton had op zondagavond positief getest op het coronavirus.  Waar diverse ploegen in de afgelopen week uit voorzorg stafleden naar huis stuurden, en al drie renners de Tour  de France  verlieten  vanwege een positieve test , lijkt het peloton nu coronavrij.  Na de finish van de negende etappe in bergdorp Chatel onderging iedere renner, geheel volgens ASO-protocol, zondag een antigeentest. Een renner die daar  positief op zou testen, moest vervolgens een PCR-test ondergaan. Of een dergelijke test bij een van de renners nodig is geweest, is niet bekendgemaakt. De renners moesten ook aan het begin van de Tour  een negatieve test overleggen.  Sommige ploegen, waaronder Quickstep Alpha Vinyl van de Nederlandse sprinter Fabio Jakobsen, besloten sindsdien geen testen meer af te nemen. Andere teams, zoals UAE Emirates van de Sloveense geletruidrager Tadej Pogacar, hadden twee dagen voor de verplichte antigeentest van zondag nog de proef op de som genomen.  Een van Pogacars helpers, de Noor Vegard Stake Laengen,  zit daardoor inmiddels thuis.  Pogacar zei  na de negende etappe vooral bang te zijn voor de fans langs de kant in bergritten. Ook op de route naar Chatel stonden veel supporters. Vrijdag had Pogacar zelf fans nog een highfive gegeven na zijn overwinning op La Planche des Belles Filles. De teams zeggen  net als de ASO alles te doen wat mogelijk is om een besmetting te voorkomen. Maar ook vlak voor de start van etappes komen renners veelvuldig in contact met anderen.     Tijdens de volgende rustdag, volgende week maandag, wordt het peloton opnieuw getest.||https://www.nrc.nl//nieuws/2022/07/11/bij-een-bikefit-tellen-voor-profrenners-bijna-altijd-de-millimeters-a4136141
2022-07-12||‘Motorsport moet  seksisme als een probleem erkennen’||Helena Hicks was niet in Oostenrijk dit weekend, maar ze had al snel door dat er  iets aan de hand was tijdens de grand prix op de Red Bull Ring in Spielberg. Als oprichter van de website Females in Motorsport beheert ze een platform voor en door vrouwen die werken in, of fan zijn van de motorsportindustrie. Haar website telt 61.000 abonnees en heeft op Twitter  ruim 26.000 volgers.   „We zagen op vrijdag op sociale media de eerste berichten over homofobe spreekkoren en vrouwen die seksistisch bejegend werden”, zegt Hicks. Een van de vrijwilligers die voor haar site schrijft, was ter plaatse, en ook zij werd lastiggevallen. Andere vrouwen meldden dat hun jurk werd opgetild door wildvreemden, en dat ze waren betast. „Toen hebben we besloten het in de gaten te houden. Nadat we zaterdag merkten dat het niet ophield, hebben we ’s avonds een statement op sociale media geplaatst.”  Onder meer Lewis Hamilton, Max Verstappen en verschillende Formule 1-teams veroordeelden het gedrag van de overwegend Nederlandse fans,  met 60.000 man aanwezig  in Oostenrijk. Ook de organisatie achter de Formule 1 kwam zondagochtend met een statement: „Wij vinden dit gedrag onacceptabel en zullen dit niet tolereren”, schreef de organisatie. Hicks noemt het „een trieste situatie”.   Was u  verrast over de verhalen over seksueel grensoverschrijdend gedrag tijdens de Grote Prijs van Oostenrijk? „Nee, want dit is geen geïsoleerd incident. Niet alleen de Formule 1, maar de gehele motorsport heeft wereldwijd een probleem: het is een seksistische sport. De disbalans tussen de seksen zit ingebakken in het dna.  „Voorbeelden zijn er genoeg: van de meer dan zevenhonderd F1-coureurs in de geschiedenis zijn er twee vrouw. In de regels van de  [internationale autosportfederatie] FIA  wordt altijd naar de coureurs verwezen met ‘hij’. Tot een paar jaar geleden waren er geen speciale racepakken voor vrouwen.” Het  is dus geen specifiek probleem van de race in Oostenrijk en de Nederlandse Formule 1-fans? „Ik ben in mijn leven  naar drie grands prix geweest. Waar  ik last had van intimiderend gedrag en seksistische opmerkingen door mannen, was in 2019 in Oostenrijk. Er komen op die race veel grote groepen mannen af.  Maar het is niet eerlijk om de Nederlandse fans de schuld te geven. Het gedrag komt van alle type mannen. „Op Silverstone, waar veel families rondlopen, sprak ik met een groepje mannelijke fans over Jamie Chadwick, de vrouw die daar de race in de W Series [de hoogste vrouwelijke raceklasse] won. Ze wisten niet dat Jamie een vrouw was. Toen ze dat hoorden, was hun reactie: ‘Oh, ik dacht dat ze een goede coureur was.’ En we hebben ook klachten over bijvoorbeeld Zandvoort binnengekregen.” Waarom horen we er dan nu ineens  over in de media? „De afgelopen jaren is de fanbase van de Formule 1 veranderd. Door de Netflix-serie Drive to Survive zijn er veel nieuwe jonge en vrouwelijke fans bijgekomen. Daardoor zie je bij grands prix nu een mengelmoes ontstaan van mannen van middelbare leeftijd en jonge vrouwen. Die laatste groep wordt het slachtoffer van seksueel grensoverschrijdend gedrag. „De vrouwen durven zich meer dan vroeger  uit te spreken omdat ze zich gesteund voelen door de maatschappij. Ze kunnen er ook makkelijker open over zijn dankzij sociale media.” De Formule 1 veroordeelde het gedrag, net als een aantal teams en coureurs. Vond u  hun reactie voldoende? „Als team of coureur  kun je weinig doen  tijdens een raceweekend, dat snap ik best. Twee teams hebben een vrouwelijke fan die was lastiggevallen, uitgenodigd om bij hen de race te komen kijken. Dat is aardig, maar dat neemt het probleem niet weg. „De Formule 1 had veel meer kunnen doen. Ze hadden meer beveiliging moeten inhuren, een meldpunt op het terrein kunnen opzetten, maar ze ondernamen niets moedigs. Ik zag veel grappen op sociale media langskomen dat de Formule 1 hun ‘statement-sjabloon’ van stal had gehaald; of het nu racisme, seksisme of wat anders is, ze plaatsen telkens een soortgelijk bericht. Dat is  gratuit.”  Wat moet er veranderen in de Formule 1 om dit  te voorkomen?  „Allereerst moet de sport erkennen dat seksisme een probleem is. Dit weekend ging het al snel  over de rivaliteit tussen fans van Lewis Hamilton en Max Verstappen, en dat zij dit gedrag naar elkaar zouden vertonen. Dat is niet zo. Dit gaat om mensen die zich niet veilig voelen omdat ze vrouw of niet-hetero zijn.     „Er moet ook een gesprek op gang komen over alcoholconsumptie. Er liggen tijdens een raceweekend mensen knock-out op de tribune, omdat ze teveel gedronken hebben. Met drank op gaan ze rare dingen doen. Er zouden regels moeten komen dat als je te dronken bent, je eruit gezet  wordt.  „Daarnaast moeten beveiligers getraind worden om seksueel grensoverschrijdend gedrag te herkennen en  er iets aan te kunnen doen. En er moet een meldpunt komen waar slachtoffers terechtkunnen.” Is het niet ook de verantwoordelijkheid van mannen om zich te gedragen? „Uiteindelijk wel. Maar de sport is historisch gezien zo gedomineerd door mannen, dat de Formule 1  een soort mannelijke safe space is geworden waarin ze  denken dat ze alles kunnen doen wat ze willen en ermee wegkomen.  „Dat moet veranderen, want wij krijgen intussen mailtjes van vrouwelijke fans die vragen of het veilig is om naar de volgende grand prix te gaan. Dat is heel, heel erg triest.” ||https://www.nrc.nl//nieuws/2022/07/11/motorsport-moet-seksisme-als-een-probleem-erkennen-a4136139
2022-07-12||Hoe wist deze Franse meesteroplichter miljoenen euro&#8217;s te stelen?||Het is een beetje vreemd om te luisteren naar een Amerikaanse podcast waarin een Frans verhaal wordt verteld, maar Amerikanen weten gewoon raad met verhalen over meesteroplichters. Persona luistert weg als een true crime met een vleugje Ocean’s Eleven. We leren hoe Gilbert Chikli, een van de grootste con artists ter wereld, tientallen miljoenen euro’s van bedrijven en miljonairs wist te stelen. Een misdaadverhaal vol spanning en sensatie. Aan het woord komen mensen met wie Chikli samenwerkte en mensen die hij in de val wist te lokken. Een scam is succesvol als het slachtoffer de leugens zelf wil geloven. Hoe manoeuvreer je iemand in die positie? Persona: The French Deception, 7 afleveringen van drie kwartier, Wondery/Pineapple Street Studios. ||https://www.nrc.nl//nieuws/2022/07/11/hoe-wist-deze-franse-meesteroplichter-miljoenen-euros-te-stelen-a4136138
2022-07-12||Hoe zing je op een Braziliaanse manier?|| Afgelopen weekend kwam de eerste aflevering uit van het tweede seizoen van De Stem, een podcast waarin zangeres en stemacteur Gerda Wolf met zangers en zangeressen spreekt over hun stem. Het vorige seizoen onderzocht stemgebruik vanuit genres, het nieuwe seizoen vanuit culturen.  Waarom liggen verdriet en vreugde in de Joodse muziek zo dicht bij elkaar? Hoe produceer je een authentieke Arabische uithaal? Waarom kan een Russische basso profondo zo laag zingen? In de eerste aflevering vertelt zangeres Lílian Vieira wat je nodig hebt om op een Braziliaanse manier te zingen. Ze legt uit: zolang je maar niet bang bent voor ritme, maakt het niet uit waar je vandaan komt. De Stem, wekelijks afleveringen van drie kwartier, EO/NPO Radio 4. ||https://www.nrc.nl//nieuws/2022/07/11/hoe-zing-je-op-een-braziliaanse-manier-a4136137
2022-07-12||Flanerende beroemdheden aan de Côte d’Azur||Je weet inmiddels wat De Podcastclub van de podcasts van Klara vindt: fenomenaal. Klara’s nieuwste speelt zich af in de luxueuze en warme sferen van de Côte d’Azur. De beroemde Franse kustplek waar kunstenaars en beroemdheden zich al decennialang laten verwennen en inspireren.  De plek waar Grace Kelly haar prins vond, waar Vincent van Gogh voor het eerst mentaal instortte, waar Picasso neerstreek na een tumultueuze liefdesaffaire. Een plek die tot de verbeelding spreekt, en daar weet deze podcast mee te werken. De vele verhalen worden prachtig verteld door kunstjournalist Eric Rinckhout. De Rivièra, 25 afleveringen van 14-26 min, Klara. ||https://www.nrc.nl//nieuws/2022/07/11/flanerende-beroemdheden-aan-de-cote-dazur-a4136136
2022-07-12||Stikstofplannen van het kabinet zijn ‘de gevolgen van een supervluggertje’||Het zou een lichtpuntje voor het kabinet moeten zijn, het nieuws dat NRC maandag onthulde: als Nederland al zijn klimaatafspraken tot 2030 nakomt, levert dit een enorme bonus aan stikstofwinst op waardoor de landbouw zijn uitstoot met een kwart tot de helft minder hoeft terug te brengen.  Het stikstofbeleid piept en kraakt, en al weken zetten demonstrerende boeren beleidsmakers onder druk om de doelen bij te stellen. Toch moest het kabinet maandag vooral kritiek incasseren. „Je ziet hier de gevolgen van het supervluggertje dat het kabinet ervan heeft willen maken”, zegt onafhankelijk Tweede Kamerlid Pieter Omtzigt. Ook Caroline van der Plas (BoerBurgerBeweging) is geïrriteerd: „Dit is heel slecht voor het vertrouwen, boeren krijgen nu nog meer het gevoel dat zij ten koste van alles het kind van de rekening moeten zijn.” Het draait allemaal om het stikstofdoel dat het kabinet-Rutte IV zelf in het regeerakkoord vastlegde. In 2030 moet 74 procent van de stikstofgevoelige Natura 2000-natuur zo gezond zijn dat de zogeheten kritische depositiewaarde (KDW), een soort thermometer voor stikstofschade, niet wordt overschreden. Het kabinet heeft daarvoor een stikstofdoel voor de landbouw opgesteld en aan provincies opgedragen maatregelen te treffen. Wat bij al die berekeningen niet is meegenomen, meldde NRC maandag, is hoeveel de stikstofuitstoot al terugloopt door de klimaatmaatregelen van het kabinet. Veel van die maatregelen, bedoeld om de broeikasgassen fors terug te dringen, leveren als bijproduct  flinke stikstofwinst op. Daardoor kan de resterende opgave tot wel de helft lager, zolang het kabinet zijn klimaatdoelen maar daadwerkelijk haalt. Hoewel Nederland in 2021, bij de laatste meting, enkele procenten achterliep op de doelen, lijkt het kabinet erop gebrand die achterstand in te lopen. Dat dit niet eerder onder de streep is meegenomen „is echt een gemiste kans van het kabinet”, zegt ook Tweede Kamerlid Derk Boswijk (CDA). Van alle coalitiepartijen worstelt zijn partij misschien wel het meest met de stikstofaanpak van het kabinet. „Het had lokaal nog best wat kunnen schelen”, zegt hij, al zegt hij ook dat de opgave „gewoon heel groot” blijft. „Maar belangrijker: had je deze cijfers meegenomen, dan had dat veel onrust kunnen voorkomen. Er zit een hele hoop miscommunicatie op dit dossier.” Pieter Omtzigt en Caroline van de Plas drongen er maandag op aan dat de interne ambtelijke berekeningen zo snel mogelijk worden geopenbaard en willen daarna een debat over de gevolgen daarvan voor de eerder gepresenteerde stikstofplannen. Ze noemen het  onbegrijpelijk dat de klimaatdoelen niet zijn meegewogen in de stikstofkaart van minister Christianne van der Wal (Natuur en Stikstof, VVD) en niet eerder met de Tweede Kamer zijn gedeeld. Het is nog niet duidelijk of een Kamermeerderheid zo snel wil terugkomen van het net begonnen zomerreces. Minister  Sigrid Kaag (Financiën, D66) noemde de berekeningen maandag in Brussel tegenover De Telegraaf „niet af en incompleet”. Dat laatste klopt: het ministerie liet dit weekend al aan NRC weten dat het definitieve rekenmodel deze zomer gepubliceerd wordt. Kaag sprak verder van „een ambtelijke rekenexercitie” die politiek „niet afgehecht” is. Dat de rekensom afkomstig is van het Ministerie van Financiën, en niet van het Ministerie van Landbouw, Natuur en Voedselkwaliteit, is niet toevallig. Tussen de twee Haagse departementen bestaat al langer onenigheid over de beste manier om het stikstofprobleem aan te pakken. De voorkeur van Landbouw gaat uit naar een strategie die uitgaat van vrijwilligheid en een eerlijke verdeling van de pijnlijkste maatregelen, ook als dat meer geld kost. Financiën hamert daarentegen op de meest efficiënte en goedkope oplossing, waarbij het gedwongen opkopen van boerenbedrijven – onteigening – minder een taboe is. In de coalitieafspraken van Rutte IV en de tot nu toe gemaakte plannen valt vooral de zachte hand van het ministerie van Landbouw te herkennen. Er is veel geld beschikbaar en er worden geen hele gebieden in één klap uitgekocht. Bijna iedere boer moet bijdragen aan de oplossing, ook als het terugdringen van stikstof lang niet overal evenveel effect heeft. „Solidariteit”, noemt Derk Boswijk het, die voorstander is van deze strategie. „Wij hebben er als coalitie voor gekozen de opdracht breder over Nederland heen uit te smeren. Dat betekent dat je ook aan stikstofreductie doet in gebieden waar dat niet heel efficiënt is, maar dat zorgt er wel voor dat je in gebieden waar het écht alle hens aan dek is de pijn íets kan verzachten. Daar blijft enige vorm van landbouw mogelijk.” Daarmee is de discussie niet voorbij. Ambtenaren van Financiën hebben sinds het begin van Rutte IV niet stilgezeten. Vorige maand berichtte NRC over een studie van het ministerie die liet zien dat een efficiëntere aanpak veel minder boeren zou raken en de helft van het huidige budget zou kosten. Ook de nu gepubliceerde berekening van Financiën kan zo gelezen worden: door de ‘stikstofbonus’ van de klimaatdoelen mee te nemen, kan het kabinet de  klus klaren. En hoe groot die bonus precies uitvalt, hangt weer af van de keuze die het kabinet maakt. Spaart het alle boeren een beetje, ook de grootste uitstoters, dan scheelt dat al geld. Wordt de bonus daarentegen ingezet om de grote groep kleine uitstoters te ontzien, dan kan het nog veel efficiënter en goedkoper uitvallen. De  stikstofopgave voor de boeren zou dan wel tot de helft lager kunnen uitvallen. Omtzigt hoopt dat het kabinet niet „halsstarrig” blijft vasthouden aan de stikstofdoelen en genoemde percentages voor de landbouw „nu het ministerie van Financiën die zelf betwist”. Volgens het Tweede Kamerlid staat de gang van zaken symbool voor de rommelige manier waarop het kabinet de stikstofplannen heeft gemaakt. Hij wijst erop dat er nog helemaal geen wettelijke basis is voor de nieuwe stikstofdoelen, ook hoogleraar staatsrecht Paul Bovend’Eert van de Radboud Universiteit in Nijmegen beklaagt zich daar  over in een opiniestuk in NRC. Volgens Omtzigt moet het kabinet terug naar de tekentafel: „Neem fatsoenlijk de tijd en kom met een nieuwe plan en een goede wet.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/11/de-gevolgen-van-een-supervluggertje-a4136135
2022-07-12||Meubelmaker Ahrend heeft nu een ‘circulaire hub’ voor zijn kantoormeubilair||Een nieuw leven is voor meubelmaker Dick Serné soms nog geen tien minuten werk. De rugleuning demonteren, even frunniken met een soort bandenlichter tot de oude, gescheurde stof loskomt en dan de kussens voorzien van een nieuwe hoes. Schoonmaken, kijken of de gasveer werkt - en de bureaustoel is klaar voor een volgende gebruiker. In een bedrijfshal in Veghel behoedt een groep meubelmakers van Ahrend, onder wie Serné, stoelen en bureaus van de kantoorinrichter van de vuilstort. Ze lopen er producten na die klanten na gebruik hebben teruggestuurd, en repareren ze. Meestal gaat het om producten die werden geleased, soms heeft Ahrend ze ook teruggekocht.  NRC onderzoekt de gevolgen voor het kapitalisme van de strijd om het behoud van de aarde. Vaak hoeft er maar weinig te gebeuren, een enkele keer is een stevige ingreep noodzakelijk. „Een stoel of tafel waar de ene eigenaar op is uitgekeken, kan voor een andere klant nog heel waardevol zijn”, zegt Bob Stamhuis, manager van deze ‘circulaire hub’ van Ahrend, die eind vorig jaar werd geopend. De meeste stoelen en tafels gaan veel langer mee dan ze doorgaans gebruikt worden. Lopend langs de meterslange rijen met stellingkasten wijst Stamhuis naar kantoormeubilair dat net is opgehaald bij klanten, of klaar is voor een volgende gebruiker. „Hier liggen zesduizend tafels die we hebben teruggenomen van de Wageningen University. Ze gaan nu naar een college in Velp toe.” Het doel is om dit in 2022 bij vijftigduizend producten te doen.   De hal, op een klein kwartier rijden van de fabriek in Sint-Oedenrode, symboliseert de verandering die Ahrend al meer dan tien jaar heeft doorgemaakt. Niet het verkopen van zoveel mogelijk stoelen staat nu bij het bedrijf centraal, maar het zo lang mogelijk gebruiken van hetzelfde product. De impact van een gereviseerde stoel, die wordt uitgeleend aan een tweede of derde gebruiker, is volgens het bedrijf 95 procent lager dan van een nieuwe Ahrend-stoel. Zo’n verandering kost veel tijd en denkwerk. Producten circulair ontwerpen. Investeren in het aanleggen van een voorraad die je kunt verhuren. Producten terugkopen kost ook geld. „Het legt een claim op je bedrijf. Niet iedereen durft dit aan”, aldus topman Eugène Sterken. „Zeker in het begin is dat een flinke investering. ” Hergebruik boven nieuw – het is het fundament van een circulaire economie.  Een radicale omslag voor veel bedrijven, die jarenlang draaiden op de verkoop van producten, om er daarna niet meer naar om te kijken: de zogenoemde lineaire economie. Wie toe wil naar een houdbaar bedrijfsmodel moet gaan nadenken over producten terugnemen en reviseren, over verhuren of leasen in plaats van verkopen. Over de repareerbaarheid, en hergebruik van de bestanddelen. Hoe staat het met die omslag? Zit daar al enige vaart in? Er verschijnen met enige regelmaat rapporten waarin staat dat de circulaire economie maar traag van de grond komt. Begin dit jaar concludeerde het Planbureau voor de Leefomgeving dat het streven om minder grondstoffen te gebruiken, stagneert. De consument, de politiek en het bedrijfsleven, iedereen verandert volgens PBL te traag.  Maar volgens Jan Niewold, hoofd van de duurzaamheidsafdeling van bedrijfsadviseur EY, hebben bedrijven in feite juist meer aandacht dan ooit voor duurzaamheid. Zijn kantoor krijgt veel vragen van bedrijven over hun eigen impact, maar ook over uitstoot in de keten, door bijvoorbeeld grondstoffenwinning of het verbranden van afval. „De circulaire economie kan heel goed bijdragen aan het verlagen daarvan”, zegt Niewold. IKEA probeert in producten zoveel mogelijk dezelfde fittingen en verbindingen te gebruiken De wil om te veranderen is er volgens hem bij bedrijven zelf, maar wordt ook aangejaagd van buitenaf. Omdat consumenten kritische vragen stellen, en omdat organisaties zoals Milieudefensie dreigen met rechtszaken als bedrijven te weinig doen. Daar komt nu ook nieuwe wetgeving bij. De Europese Unie wil strengere eisen stellen aan rapportageverplichtingen over duurzaamheid. Naast uitstootdoelstellingen spreken bedrijven inmiddels ook regelmatig hun ambities op het gebied van circulariteit uit. Meubelgigant IKEA stelde zichzelf vier jaar geleden al het doel om in 2030 zowel klimaatpositief als volledig circulair te zijn. Het Zweedse bedrijf wil de uitstoot in de gehele keten in die periode halveren en het resterende deel compenseren door onder meer het planten van bomen. Het gehele assortiment moet dan gemaakt zijn van hernieuwbare of gerecyclede materialen, zegt Hanneke van de Vijfeijke, manager duurzaamheid bij IKEA Nederland. Momenteel is dat 73 procent.  Het probleem voor bedrijven als IKEA: het is een gigantische opgave, op het gebied van ontwerp, maar ook door praktische, financiële én psychologische belemmeringen. Wie praat met bedrijven en consultants die de bedrijven bijstaan, hoort al snel wat de overgang naar circulaire economie zo complex maakt – en waarom het niet erg snel gaat.  Zo maakt een product dat nú ontworpen wordt om in de toekomst gereviseerd en opnieuw gebruikt te worden, niet meteen verschil. De eerste kans daarvoor doet zich vaak pas na jaren voor. Ahrend krijgt in zijn hub momenteel bijvoorbeeld stoelen en bureaus terug die het bedrijf soms al meer dan twintig jaar geleden maakte: toen ontwikkelde het de eerste producten met oog voor recycling en hergebruik.   Ling Chiang vindt vlees heel erg lekker, Marta Vallvé Òdena eet nu anderhalf jaar veganistisch Toch is niet altijd een compleet herontwerp nodig, soms zit ook in details veel winst. Zo heeft IKEA alle 9.500 producten in het assortiment nog eens goed bekeken, en soms herontworpen zodat ze gemakkelijker in en uit elkaar kunnen, waardoor ze langer meegaan. Ook probeert het bedrijf in producten zo veel mogelijk dezelfde fittingen en verbindingen te gebruiken, zodat metalen schroefconstructies eenvoudig kunnen worden hergebruikt. Dat kan een flink verschil maken, aangezien metaal van alle grondstoffen die het meubelconcern gebruikt de zwaarste klimaatimpact heeft. Maar zie maar eens een oplossing te vinden voor materiaal dat moeilijk herbruikbaar is, en waarvoor nog geen duurzaam alternatief is. IKEA worstelt bijvoorbeeld met de schuimen in banken, stoelen en bedden, zegt Van de Vijfeijke. In een van zijn populairste fauteuils experimenteert het bedrijf nu met foam van houtvezels. Maar het is volgens haar nog zoeken naar het juiste comfort. Voor matrassen zet IKEA voorlopig in op het gebruik van deels gerecycled schuim. Dat herontwerpen, recyclen en onderzoeken is kapitaalintensief. Geld dat je lang niet altijd zomaar terugverdient, zoals met ‘gewone’ innovaties. „De kostprijsverhogende elementen die in de extra arbeid zitten, moeten worden opgeheven door andere voordelen, zoals bijvoorbeeld duurzaamheid”, zegt Arnoud Walrecht.  Hij houdt zich bij KPMG bezig met het bijstaan van bedrijven die zoeken naar circulaire modellen.  Klanten moeten de waarde zien van circulaire producten, zegt Dionne Ewen, manager circulair bij Ahrend. „Dus niet denken: ik kan voor een duppie een stoel kopen. Er kan soms veel arbeid in gaan zitten om hem als nieuw te krijgen, dus het is niet altijd goedkoper.” Het is ook beslist geen míndere stoel, aldus Ewen. Ze merkt dat meer klanten dat nu inzien: klopten vroeger vooral kleinere bedrijven aan voor gebruikte producten, nu melden ook grote bedrijven zich. Het Vlaamse familiebedrijf Veldeman Bedden, dat in heel Europa jaarlijks zo’n 350.000 bedden verkoopt, besloot een paar jaar geleden te investeren in het ontwerpen van een circulair bed. „Deels uit overtuiging, en deels in de hoop daar op de lange termijn commercieel voordeel uit te halen”, legt Valerie Veldeman, derde generatie eigenaar, uit. Immers, in de toekomst moet iedereen circulair zijn, dan kan je maar beter vooroplopen.  Bij de Vlaamse beddenmaker Veldeman gingen de lijm en nietjes eruit en kwamen er nieuwe gepatenteerde kliksystemen Veldeman gaf het team productontwikkeling van zes mensen „carte blanche” om bedden en boxsprings te ontwerpen zonder permanente verbindingen en van duurzame materialen. „De lijm en de nietjes gingen er helemaal uit.” In plaats daarvan kwamen er nieuw ontworpen, gepatenteerde kliksystemen, waardoor bijvoorbeeld losse onderdelen makkelijker vervangen kunnen worden. Het duurdere bed dat er uiteindelijk uitkwam, werd niet direct een enorme hit. „Er is zeker een niche van écht groene consumenten. Voor de gemiddelde consument is duurzaamheid wel steeds belangrijker, maar op het moment van aankoop toch niet het enige argument.” Prijs, uitstraling en comfort bleken vaak toch belangrijker, ontdekte Veldeman.  Veldeman sleutelde daarom nog langer door om dat bij de circulaire lijn ook op niveau te krijgen. En het bedrijf probeert nu de circulaire oplossingen in andere, bestaande beddenlijnen toe te passen. „Duurzaamheid is dan een éxtra argument voor de klant.” Dat gaat stukken beter, hoewel het wel voor uitdagingen zorgt bij het ontwerpen. „Elke collectie heeft een bepaalde eigenheid in bijvoorbeeld ontwerp, dat moet ook zo blijven.” De bedoeling is dat Veldeman – net als Ahrend – de bedden na gebruik, als deze bijvoorbeeld verouderd zijn, terugkrijgt, en dan onderdelen hergebruikt of recyclet. Iets vergelijkbaars doet IKEA nu ook, maar dan met matrassen: voor 19 euro kunnen consumenten hun oude matras laten ophalen. Het schuim daarin wordt dan verwerkt tot ondertapijt of judomat. Deze plannen werken alleen als ook klanten bereid zijn mee te werken – een andere uitdaging van het circulaire verdienmodel. Hoe krijg je consumenten zover dat ze hun matras of fauteuil niet bij het grofvuil zetten, maar terugbrengen naar de winkel? Volgens Van de Vijfeijke van IKEA door „de juiste voorwaarden te scheppen”, de goede keuze zo aantrekkelijk mogelijk te maken. In het restaurant van de meubelgigant zijn plantaardige gehaktballetjes daarom bijvoorbeeld goedkoper, ook al is de kostprijs hoger.  Sinds anderhalf jaar biedt IKEA ook een meubelinruilservice aan, waar de klant zijn gebruikte Billy-boekenkast of Brimnes-nachtkastje kan omruilen voor een kortingsbon. Die producten worden dan gecheckt, gerepareerd en weer verkocht in de koopjeshoek. In Nederland hebben zo 15.000 producten een nieuw leven gekregen. Zulke initiatieven werken, meent Arno Scheepens van EY. „Als je wilt dat de consument moeite doet, dan moet je er een eerlijke prijs tegenover zetten.”  Als bedrijf kun je ook zelf eigenaar blijven van het product. Zo verkiest Ahrend uitlenen en onderhouden in toenemende mate boven verkopen. ‘FaaS’, noemen ze dat bij de kantoorinrichter: furniture as a service. In het hele bedrijfsleven duiken dergelijke acroniemen sinds enkele jaren op. Je kunt als klant bijvoorbeeld ook LaaS afnemen, of MaaS: respectievelijk light (bijvoorbeeld bij lampenfabrikant Signify) en mobility (een deelauto).  Ofschoon die Engelse acroniemen misschien op het eerste gezicht wat potsierlijk aandoen, geldt het model volgens velen als een belangrijke pijler onder een circulaire toekomst. Hier gaat het  de goede kant op, denkt Walrecht van KPMG. Hij ziet het meer en meer gebeuren: de consument doet het met fietsen en auto’s, ziekenhuizen nemen hun gezondheidstechnologie bij Philips af als dienst.  Naast verkopen ook gaan uitlenen klinkt misschien als een relatief gemakkelijk verdienmodel, maar in feite is het voor veel bedrijven best een spannende stap, zegt Walrecht van KPMG. „Je moet echt heel anders naar productie en consumptie gaan kijken. En in het begin kan het kannibaliseren op je eigen verkoop.” Dat kan eng zijn, en je moet daar voldoende financiële draagkracht en experimenteerzucht voor hebben.  Bovendien leidt een abonnementsmodel tot allerlei praktische vragen. Wat doet het bijvoorbeeld met de balans van je bedrijf als er opeens allerlei meubels of liften op blijven staan? Als je de producten niet zelf verkoopt maar in bezit houdt, zit een groot deel van je eigen vermogen vast in die producten. Mitsubishi Elevators brengt liften die het verhuurt daarom via een financiële tussenpartij op de markt  – een administratieve oplossing die cruciaal is. Walrecht: „De lift staat niet op de balans, maar Mitsubishi behoudt wel het recht de onderdelen elders opnieuw in te zetten, of de hele lift.” Lastig is ook dat een leaseconstructie eigenlijk alleen maar werkt met hoogwaardige producten. Volgens de bedrijfsadviseurs zijn die veel gemakkelijker circulair te maken dan laagwaardige producten. Immers, iets wat duur is, laat de consument veel sneller repareren, en dat is hij of zij veel eerder geneigd in abonnementsvorm af te nemen, om de hoge aanschafprijs te vermijden.  Het is niet voor niets dat de er inmiddels een grote markt is voor opgeknapte telefoons en laptops. En tweedehands auto’s winnen al jaren terrein op nieuwe modellen. Maar bij een spijkerbroek, kerstverlichting of goedkope elektronica is een circulaire toekomst volgens Arno Scheepens nog een stuk verder uit zicht.  In de mijnbouw is het volgens Scheepens bijvoorbeeld heel gebruikelijk om op te knappen, in plaats van nieuw te verkopen, omdat machines daar „kapitalen” kosten. „Een nieuw wiel van een grote laadtruck kost al gauw 3 miljoen. Dan is het logisch dat je geen nieuwe bestelt en kijkt of je ze kunt reviseren. Maar voor verreweg de meeste spulletjes die wij als consument kopen, gaat dat nog niet op.” Is het halen van de klimaatdoelstellingen van het Akkoord van Parijs mogelijk zonder dat we minder gaan produceren en consumeren? Of moeten we al onze hoop op technologische vooruitgang richten? Zijn er binnen een kapitalistische samenleving ook krimpscenario’s mogelijk, of is het kapitalisme daar niet tegen bestand? In acht afleveringen onderzoekt NRC de gevolgen voor het kapitalisme van de strijd om het behoud van de aarde.  Dit is het vierde seizoen in een serie waarin NRC de toekomst van het kapitalisme onderzoekt.  Lees hier alle stukken uit de vier delen van de serie.||https://www.nrc.nl//nieuws/2022/07/11/ahrend-heeft-nu-een-circulaire-hub-voor-kantoormeubelen-a4136134
2022-07-12||Russische mijnwerkers op Spitsbergen worden via omweg toch bevoorraad||Noorwegen en Rusland hebben vorige week een oplossing gevonden voor een al twee maanden durend conflict over de bevoorrading van Russische mijnwerkers op Spitsbergen. De noordelijke eilandengroep is onderdeel van een unieke geopolitieke situatie. Hoe zit dat precies?  1 Wat was de aanleiding voor de Noors-Russische ruzie? Noorwegen weigerde tot vorige week  essentiële goederen als voedsel en medicijnen bestemd voor Spitsbergen door te laten vanuit Rusland. De eilandengroep in de Noordelijke IJszee huisvest een Russische mijnwerkerskolonie in het dorp Barentszburg. Als het conflict langer had aangehouden, dreigde een humanitaire crisis voor de vierhonderd mensen die in de nederzetting wonen en werken, zo waarschuwden de Russische ambassade en directeur Alexander Veselov van het mijnbouwbedrijf Trust Arktikugol op 25 mei in een brief.  De bevoorrading  kwam eind april stil te liggen toen Noorwegen de zeehavens en landgrenzen voor Russisch vrachtverkeer sloot als onderdeel van het vijfde Europese sanctiepakket na de Russische inval in Oekraïne. Moskou beschuldigde de Noren van het schenden van het  verdrag uit 2010 over maritieme samenwerking in de Barentszzee en de Noordelijke IJszee, waarmee een einde kwam aan een conflict dat al veertig jaar duurde.  De Noorse regering ontkende dat het Rusland geen toegang verleende tot Spitsbergen, maar enkel de EU-sancties tegen Rusland naleefde. Naar eigen zeggen hield het geen goederen tegen die per boot worden aangevoerd, zoals het verdrag vereist. Maar de bevoorrading van Barentszburg gaat grotendeels eerst over de Russisch-Noorse grens voordat die over zee van Noorwegen naar Spitsbergen wordt vervoerd. En daar hanteert Noorwegen de EU-sancties wel, waardoor de containers aan de grens bleven staan. 2 Van wie is Spitsbergen eigenlijk? Spitsbergen ligt zo’n zevenhonderd kilometer ten noorden van Noorwegen en is officieel geen onderdeel van dat land, maar heeft na het Verdrag van Spitsbergen al wel honderd jaar een Noors bestuur. Landen die bij dat verdrag zijn aangesloten, kunnen er niet-militaire activiteiten uitvoeren. Het verdrag werd oorspronkelijk gesloten tussen negen landen, waaronder Nederland. Sindsdien zijn nog dertig andere landen tot het verdrag toegetreden. Tegenwoordig zijn alleen Noorwegen en Rusland economisch actief op de eilandengroep. Barentszburg is de voornaamste Russische nederzetting op Spitsbergen, in 1932 door de Sovjet-Unie  van Nederland gekocht. Van de vierhonderd inwoners zijn er naar schatting honderdvijftig Russisch. De rest is Oekraïens uit de Donbas-regio.  Nederland heeft een rijke historie in het Noordpoolgebied. Cartograaf Willem Barentsz ontdekte Spitsbergen in 1596 toen hij op zoek was naar een ‘noordoostelijke doorvaart naar de oost’. Kort daarna kwam de massale Nederlandse walvisvaart op gang. Die was daar twee eeuwen lang actief en was er een van de oorzaken van dat een aantal grote walvissoorten bijna werden uitgeroeid.   3 Hoe is het geschil tussen de twee landen opgelost? Het Noorse ministerie van Buitenlandse Zaken liet vorige week in een verklaring weten dat Russische containers het eiland toch kunnen bereiken met behulp van Noorse schepen en voertuigen. Op die manier worden de internationale sancties omzeild.  Hoewel Moskou met vergelding dreigde, voerde Noorwegen naar eigen zeggen tijdens het conflict een „goede dialoog” met de Russische zijde. „Het is positief dat er nu een oplossing is gevonden”, aldus het Noorse ministerie.||https://www.nrc.nl//nieuws/2022/07/11/russische-mijnwerkers-op-spitsbergen-worden-via-omweg-toch-bevoorraad-a4136133
2022-07-12||Al schuddend aan dure VanMoofs verzet dit anonieme gezelschap zich tegen het laatkapitalisme||Ik hoorde al een tijdje over ze. Eerst vertelde een student me erover, toen een vriend, toen een kennis. Maar afgezien van een e-mailadres dat je naar hun manifest leidt, zijn ze nergens – nérgens – digitaal te vinden. Daarom duurde het even voordat ik hen, via een bevriend lid, zover kreeg me te ontmoeten. Op deze maandagavond spreek ik drie prominente leden van Collectief de Rode Fiets. Het Collectief is (in mijn woorden) een anoniem anarchistisch genootschap dat zich, met kleinschalige, niet digitaal of anderszins vastgelegde, Provo-achtige  staaltjes burgerlijke ongehoorzaamheid gericht tegen ‘de nieuwe fiets’, verzet tegen de uitwassen van het laatkapitalisme. Grote woorden, gemengd met iets minder grote daden.  Ze willen alleen met door henzelf gekozen schuilnamen in de publiciteit: Anton (29), Tommy (29) en Mike (36). Hun identiteit is bij NRC bekend. En vannacht ga ik met hen mee op pad, in Amsterdam. Mike (nu een jaar lid) heeft onlangs tiewraps besteld. Het doel: ze om het voorwiel van een elektrische VanMoof-fiets bevestigen, zodat er wrijving en herrie ontstaat, waarmee de belofte van geluidloosheid van het bedrijf effectief is gesaboteerd. Want om die ‘nieuwe fiets’ gaat het. VanMoof is, naast de Swapfiets, de meest geliefde vijand van het Collectief; niet alleen vanwege de snelheid waarmee VanMoofs rijden of de on-duurzaamheid – die onderdelen die steeds vervangen moeten worden; al die benodigde elektriciteit – maar vooral vanwege de functie van statussymbool. Een VanMoof kost ongeveer 2.500 euro. De VanMoof-eigenaars zijn haves, de mensen met omafietsen zijn have-nots.  „Als je een moderne VanMoof aanraakt”, begint Anton, „hoor je een elektronische jaguarschreeuw. Er verschijnt een agressieve doodskop op het dashboard. Als je dat zeven keer herhaalt, gaat het tweede alarm aan, en dat blijft loeien, waardoor de eigenaar van die fiets naar buiten wordt gelokt. Die manoeuvre noemen we VanMoofschudden, een van onze klassieke acties.” Voor Tommy, de grondlegger, begon het drie jaar geleden. Hij had gezien hoe de ‘nieuwe fiets’ het stadsbeeld veranderde: de ouderwetse stadsfiets werd weggedrukt door de omvangrijke bakfiets, de voorbijzoevende VanMoof, de alomtegenwoordige Swapfiets. „Allemaal uniforme producten die handelen in valse beloftes”, zegt Tommy. „Neem de Swapfiets, de leenfiets, met zijn belofte van  deeleconomie en circulariteit. Maar er wordt niks geruild. Als je zadel stukgaat, komen ze een nieuw zadel brengen, en gooien ze het oude weg. Wat is daar circulair aan? Er zijn inmiddels 250.000 Swapfietsen. Hoe vaker een onderdeel vervangen moet worden, des te meer de klant het idee heeft dat de Swapfiets voordelig is; dan heeft hij of zij de maandkosten er immers uit. Ik was de leugens zat en besloot het begrip ‘ruilen’ weer op te eisen. Ik nam een zadel van een Swapfiets en zette mijn kapotte zadel ervoor terug. Ik gebruikte de valse belofte van het miljoenenbedrijf tegen zichzelf.”  Het metaswappen was geboren. „Al snel sloten mensen zich bij me aan”, aldus Tommy. „Ik besloot er een collectief van te maken; een groep mensen met gelijkgestemde ideeën, die elkaar ook scherp houden.” In de zomer van 2019 werd Collectief de Rode Fiets geboren. Tommy blijft vaag over het precieze aantal leden. „Het zijn er meer dan twintig en minder dan honderd.” „De laatste maanden is de toename bijna exponentieel”, zegt Mike. „De bal begint te rollen.” Contact met andere anarchistische clubs hebben ze niet; dat leidt af van de eigen koers. Ze hebben geen Instagram- of Facebookprofiel, de multinational is immers de vijand. Het Collectief is open: er is geen sturing van bovenaf, iedereen kan nieuwe leden aandragen, die naar  believen acties uitvoeren. De enige twee criteria: dat ze het Rode Fiets Manifest onderschrijven en dat ze hun ontgroening doorstaan, het onder toezicht van andere leden verrichten van een geslaagde actie.  Ze dragen een colbertje, een coltrui, een leren jas. Ze hebben filosofie gestudeerd, geschiedenis, psychologie. Politiek gezien zijn ze zo links dat ze vinden dat er eigenlijk geen linkse partijen meer bestaan. D66 beschouwen ze als ‘VVD Light’. PvdA is ‘D66 Light’. Geen enkele partij („Misschien Partij voor de Dieren of Bij1 nog een beetje”, vinden Mike en Tommy) verzet zich volgens hen tegen de kern van het probleem: de ijzeren greep van het laatkapitalisme, dat systeem gericht op winstmaximalisatie, permanente groei en verspilling. Cruciaal in het onderscheid tussen klassiek kapitalisme en laatkapitalisme is volgens Mike de door de Canadese auteur Naomi Klein beschreven verandering: dat vrijwel alle moderne grote bedrijven varen op de kracht van hun merk, terwijl het product dat ze leveren lijdt aan ingebouwde veroudering (planned obsolescence), die maakt dat we ook het volgende model willen, nee móéten kopen. „We zijn verslaafd aan comfort”, zegt Mike als we rond elf uur beginnen te wandelen. Cafés lopen leeg, lichten in woonkamers worden gedoofd. „We zijn zo afhankelijk en versuft geworden dat we veranderen in eendimensionale mensen, zoals filosoof Herbert Marcuse die beschreef: we laten ons rijden, ons volstoppen, we laten anderen voor ons leven, en putten de wereld uit. We richten onszelf te gronde. Het Collectief wil mensen uit hun comfortabele sluimer wekken, voor het te laat is.”  Zijn ze niet bang dat ze mensen irriteren? Anton: „Voor de goede orde: we richten ons niet tegen de Nieuwe Fiets-bezitters. We hebben juist met ze te doen, ze sluimeren. We rekenen op het begrip van de mensen, en het onbegrip van de firma.” We lopen niet, we banjeren, de sfeer is vrolijk en licht, het doet me denken aan Sint-Maarten vroeger, of belletje trekken. Zodra er een wijk met veel sociale huur opdoemt, wijken we uit: daar moeten we niet zijn. „We houden niet van grimmig vandalisme”, zegt Anton, „zoals ik vaak zag toen ik in Berlijn woonde: straatstenen die door de ruit van een gentrificerend koffiezaakje werd gesmeten. Een van onze leden, een journalist, is bezig een boek te schrijven over klein antikapitalistisch protest in verschillende Europese landen. We kennen onze klassieken, maar vinden onze manier de beste.” Maar waarom de fiets, is er geen effectiever protest te verzinnen? Is het rammelen aan fietsen dan die grote daad waarop de samenleving zit te wachten? Witte fietsen Het wittefietsenplan (1965)  was een door Provo gepresenteerd ‘ludiek’ (speels) fietsdeelsysteem, waarbij gratis witte fietsen in Amsterdam werden neergezet, als collectief eigendom, door iedereen te gebruiken. De eerste witte fiets werd in beslag genomen door de politie, waarna rellen ontstonden. Het plan kwam moeilijk van de grond, aangezien veel witte fietsen werden gestolen. Tegen kernwapens In de jaren tachtig werd protest minder ‘ludiek’. Op 29 oktober 1983 vond in Den Haag de grootste demonstratie uit de Nederlandse geschiedenis plaats: er kwamen 550.000 mensen op de been om te protesteren tegen kernwapens. Evenwel liep de demonstratie, in tegenstelling tot andere protesten in de jaren tachtig, niet uit op rellen. Gele hesjes In 2018 groeide een plaatselijk Frans protest tegen te hoge brandstofprijzen uit tot een Europees fenomeen. De gilets jaunes (gele hesjes, vernoemd naar de fluorescerende overgooiers die ze droegen) blokkeerden eerst snelwegen en toegangswegen tot brandstofdepots, maar al snel breidde de beweging zich uit tot een breed antikapitalistisch verbond, dat zich ook in België en Nederland liet horen en zien. In schermutselingen met ‘gele hesjes’ zijn meer dan vierduizend gewonden gevallen, en zijn elf mensen overleden. Een vraag die Anton duidelijk bekrompen vindt, getuige het opgevoerde stemvolume en de theatrale armgebaren. „Ons doel is niet: het kapitalisme op z’n hardst treffen. We willen de valse beloftes van een bedrijf dat de leefbaarheid van de stad vermindert en de kloof tussen haves en have-nots vergroot, zichtbaar maken. Dat kan alleen door het systeem van binnenuit te frustreren, en die bedrijven op een onverwachte manier te irriteren: door hun tekortkomingen bloot te leggen.”  Anton laat zich inspireren door de kunstzinnig-politieke stroming van de situationisten (jaren zestig), die de heersende ideologie niet met molotovcocktails maar met onschuldige acties te lijf gingen: Franse films vertonen met ondertitels uit een andere taal, wandeltochten door Parijs organiseren met de kaart van Londen. „Net als zij zoeken wij naar manieren om met een irrationele, willekeurige absurde actie kortsluiting te veroorzaken. Want het systeem is berekend op de gangbare uitingen van protest. Ze zijn verzekerd tegen schade. Demonstraties incorporeren ze in een ‘vernieuwde boodschap’. Maar tegen kortsluiting kunnen ze niks beginnen. Het nutteloze is het enige mogelijke verzetsmiddel.  En als gezegd laat de nieuwe fiets iets wezenlijks zien over de maatschappij. Over wie zich de ruimte toe-eigent, wie dat kan betalen. Zoals in ons manifest te lezen valt: het kapitalisme heeft geen adres, maar wel een fiets.” Tommy: „De fiets is een toneel van de klassenstrijd. De fiets ís ideologie.” Maar… is het niet gewoon kattenkwaad, dat ze uithalen? Mike: „Misschien is dat hoe we de wereld terugwinnen. Met kattenkwaad.” Rond half twaalf bereiken we wat ze ‘vruchtbaar terrein’ noemen: monumentale gevels, rekken vol Swapfietsen en VanMoofs. Om 23.38 uur haalt Tommy een schroevendraaier tevoorschijn die hij tussen een handvat en het stuur wringt. Een jonge vrouw loopt langs, ze kijkt, fronst haar wenkbrauwen, en loopt door. Twee minuten later heeft Tommy het handvat verwijderd en een oud, verweerd handvat teruggeplaatst. Metaswap geslaagd. Om 23.45 uur wordt de eerste tiewrap om een VanMoof-wiel bevestigd: aan het voorwiel, met de sluiting naar buiten, zodat er nog wel gefietst kan worden – het maakt alleen herrie. Een politiewagen rijdt voorbij. Anton, Tommy en Mike praten rustig door. Om 23.47 uur is het tijd voor het VanMoof-schudden. Anton rijdt de fiets herhaaldelijk naar voren en naar achteren, de doodskop verschijnt, de elektronische grom klinkt. De manoeuvre vereist koelbloedigheid: je moet blijven schudden, zeven keer, er lopen mensen voorbij, elk moment kan de eigenaar verhaal komen halen. Maar Anton houdt vol: het echte alarm begint te loeien, hard en onprettig. Het is bijzonder om ze bezig te zien. Het ene moment kun je denken: hier zijn slimme, kritische mensen aan het zoeken naar een manier om zich te laten horen in een wereld waar alleen naar het grote geld wordt geluisterd. Op een ander moment kun je denken: ik kijk naar volwassen mannen die met een fiets aan het schudden zijn alsof hun leven ervan afhangt. Concreet gezien zijn de resultaten van het Collectief marginaal te noemen, dat is duidelijk. Het gaat om honderden fietsen per jaar. Maar volgens mij vertegenwoordigt de groep een zacht maar belangrijk geluid; een vorm van protest, tegen ontwikkelingen die veel mensen als problematisch ervaren, zonder dat we met een tegenreactie komen.  Als we al een tijd onderweg zijn en ik denk dat onze onderlinge band het aankan, vraag ik of de nieuwe fiets niet eigenlijk een uitsluitend stedelijk fenomeen is, waar mensen in de provincie, in dorpen of kleinere steden geen last van ondervinden. Is dit verzet niet navelstaarderig? Zoals vaker wanneer ik een kritische vraag heb gesteld, neemt Anton het woord: „De nieuwe fiets is een symptoom van een systeem dat ons allemaal raakt. Onze afhankelijkheid van producten die ons comfort beloven is overal immens. We begonnen ooit met comfort nastreven, maar inmiddels ontvluchten we alles wat naar ongemak neigt. Dat dit ene symptoom van die ontwikkeling, de nieuwe fiets, nu eenmaal vaker voorkomt in Amsterdam of Utrecht dan in Ermelo of Giethoorn, doet voor ons niet ter zake.” Maar iedereen draait mee met het systeem, werp ik tegen, niemand kan zich eraan ontworstelen, ook zij niet. Mike: „Je moet de hypocrisie erkennen en accepteren, om van daaruit de orde te ontregelen. Als we elkaar gaan bestoken met argumenten als ‘jij koopt ook bij de supermarkt’ of ‘jij giet ook benzine in je auto’, dan is het einde zoek. Grote daden zijn praktisch onmogelijk, het lukt ons niet om allemaal tegelijk te handelen, massaal te stoppen met vliegen, Amazon links te laten liggen. Het gevolg van deze impasse: inertie. Dat we ons geheel niet meer verzetten. Precies wat ze willen.” Om 00.27 uur komen we voor een dilemma te staan: we zijn voor het huis van een VanMoof-bezittende vriendin van me beland. Beleefd vraag ik de leden of we deze fiets kunnen overslaan.  „Als we onze principes laten afhangen van zulke omstandigheden, dan zijn het geen principes meer”, zegt Mike. Een laatste smeekbede: of ze tiewraps willen overwegen in plaats van geschud. Die vriendin heeft onlangs haar scriptie ingeleverd en moet bijslapen. Ze gaan akkoord. Op één voorwaarde: dat ik met een andere fiets schud. Dat is dan gelijk mijn ontgroening. Een kwartier later pak ik een fiets. Nerveus – komt daar iemand aangelopen? – maar zonder te aarzelen verricht ik de zeven schudbewegingen, het alarm begint, we lopen door, het is gebeurd, om 00.58 uur ben ik toegetreden tot Collectief de Rode Fiets. De score van de avond: een metaswap, negen succesvolle schud-sessies en 68 tiewraps. De drie zijn zichtbaar tevreden. Hoe nu verder, vraag ik. Wat zijn de volgende strijdfronten? „We moeten iets met de Doppio”, mijmert Tommy. „Die e-bikes met die dikke banden, het zijn feitelijk scooters. De Birò is ook een doorn in het oog; die invalidenwagentjes voor makelaars en miljonairs die iedereen wegdrukken. En uiteindelijk, maar dat is echt dromen, moeten we iets met Tesla. Wist je dat er aan elke Tesla acht camera’s en twaalf sensoren bevestigd zijn die altijd aanstaan? Als dat geen onrechtmatige toe-eigening van de publieke ruimte is… Maar hoe pakken we dat aan?” „Misschien met spiegels”, zegt Mike. „Zodat de camera’s zichzelf filmen. Zoals in die ene James Bond, met die onzichtbare auto.” „Goed bezig, jongens”, zegt Anton. „Zo komen we er wel.”||https://www.nrc.nl//nieuws/2022/07/11/al-schuddend-aan-dure-vanmoofs-verzet-dit-anonieme-gezelschap-zich-tegen-het-laatkapitalisme-2-a4136131
2022-07-12||Stadswadi’s en riolen met gaten gaan de strijd aan met de regen||Het lijkt zo simpel. Maak openingen in stoepranden en graaf een plantsoentje iets uit zodat het lager ligt. Voeg eventueel nog wat kleikorrels en beplanting toe. Het is dan ineens een ‘wadi’ of ‘raingarden’, en is een heel modern ‘groen riool’. Wadi’s en regentuinen – wie ze herkent ziet ze ineens overal – vangen regenwater op en laten het rustig de grond in zakken. Ze ontzien het ‘grijze’ riool dat regenwater afvoert. „In heel ambitieuze nieuwbouwwijken ligt er niet eens meer een buis voor regenwater”, zegt Floris Boogaard, lector ruimtelijke transformaties en klimaatadaptatie aan de Hanzehogeschool Groningen en consultant bij kennisinstelling Deltares. „Die wijken worden daar helemaal op ingericht, het midden ligt hoger dan de randen van de wijk bijvoorbeeld. Dat is lang niet overal haalbaar.” Toch gaat ook in de alleroudste wijken het regenwaterriool van onder de grond naar deels boven de grond, laat Boogaard zien tijdens een fietstocht door Amsterdam. Ondergrondse riolering begon als één buis voor het afvoeren van vuil water – van wc en wasmachine – en regenwater. „In alle oude stadscentra ligt nog steeds één buis”, zegt Boogaard. De capaciteit bleek te weinig. „Als het hard regende overstroomde het riool, en daarmee vervuilde het oppervlaktewater.” In de jaren 60 kwamen er twee buizen: een voor afvalwater, een voor regenwater. Toch gaat het regelmatig mis, met soms grote schade tot gevolg. „Het aantal hoosbuien neemt door klimaatverandering toe. We zijn ook veel meer gaan bouwen, waardoor water slecht kan wegstromen en de bodem niet in kan zakken”, zegt Boogaard. Statistisch gezien komen ‘schadebuien’ eens in de paar jaar voor, maar het kan ook twee keer kort achter elkaar gebeuren. Het gaat om extreme buien, 60 millimeter per uur. Het riool kan ongeveer 20 mm per uur afvoeren. „Die 40 mm moet je nog ergens bergen. Grotere buizen in de grond leggen is geen oplossing, het is daar te vol, dus zoeken we het in de openbare ruimte.” In wadi’s en regentuinen. Maar ook in waterbergende kratten op daken en onder het wegdek, in verticale ‘regentonnen’ langs muren en in pleintjes en speeltuintjes die voor korte tijd mogen onderlopen. Waterberging dient vaak een tweeledig doel: water een plek geven en droogte tegengaan. „De grondwaterstand is in tijden van droogte vaak veel te laag. Ook dat zorgt voor schade, door verzakkingen en rottende funderingen”, zegt Boogaard. „Het is de nachtmerrie van het ouderwetse rioolbeheer, maar we boren nu gaten in het ondergrondse regenwaterriool. Ook weer om water de kans te geven de grond in te zakken. En als het grondwater onverhoopt te hoog staat, kan het de buizen juist in, om afgevoerd te worden.” De eerste wadi-wijk werd al in 1997 aangelegd, in Enschede. Toch zitten gemeenten nog steeds met veel vragen. „Bewoners maken zich zorgen dat ze in een moeras komen te wonen, dat kinderen erin kunnen verdrinken of dat muggen zich er lekker gaan vermenigvuldigen”, zegt Boogaard. En al zien wadi’s er simpel uit, het beheer verloopt vaak chaotisch. „Er moet ineens iets met planten gebeuren. Soms denken de stratenmakers dat een verlaagd stoepje verzakt is, die verhogen hem weer. Een riool met gaten moet je anders beheren, en ook de omgang met grondwater verandert. In plaats van één afdeling, zijn zo vijf gemeenteafdelingen betrokken.” Boogaard onderzoekt dit soort implementatievragen en langetermijneffecten van wadi’s. „Wij zetten de wadi’s onder water en kijken hoe snel het infiltreert. Meestal binnen een paar uur, te snel voor een mug. We ontdekten onlangs dat de infiltratie flink kan verschillen al naar gelang het jaargetijde.” Nu veel wadi’s er langer dan een decennium liggen komen nieuwe zorgen naar voren. „Het regenwater in Nederland is niet geheel schoon. Zinken dakgoten en loodslabben op daken zorgen bijvoorbeeld voor verontreinigingen”, zegt Boogaard. „Die effecten en gevolgen onderzoeken we nu.” Aan de Zuidelijke Wandelweg in Amsterdam is een buurtbewoner blij met de regentuin voor zijn huis. Het oogt groen en het staat nooit helemaal vol met water, vertelt hij, hooguit een plas rond de uitgang van de regenpijp die van het dak komt. De gemeente zorgt voor de beplanting. Het is net vernieuwd, de oude beplanting was niet goed gekozen en ging dood. Boogaard is verheugd dat de buurtbewoner precies weet te vertellen wat het doel en de werking van de regentuin is, en dat de gemeente er ook zes jaar na de aanleg goede zorg voor draagt. „Ik ken ook een project in Tilburg waar in de winter beplanting werd weggemaaid. Ineens kwam er allemaal ingewaaid plastic tevoorschijn. Daar zijn buurtbewoners niet bepaald blij.” Verderop, voor een zwembad, ligt een groot plein met een verlaagde zandbak die als waterberging fungeert. Op het parkeerterrein is de bestrating weggehaald en vervangen door waterdoorlatende halfverharding. Maar het is verzakt. „Dit werkt wel, maar het had beter gekund”, zegt Boogaard. „Er staat een rijtje bomen tussen de auto’s, daar hadden ze ook wadi’s rondom kunnen maken. Dan kun je de rest wel bestraten, en laten aflopen richting de wadi’s.” De laatste stop is in de Rivierenbuurt, waar bewoners na een wolkbreuk in 2014 op luchtbedden door de straten dreven. „Dit zijn waterdoorlatende klinkers”, zegt Boogaard als hij halt houdt. „Maar het werkt niet goed. De bovenkant slibt dicht, onder meer door heel fijn zand. Sommige stenen barstten toen het vroor. Je ziet ook verzakkingen waar auto’s rijden. Teleurstellend, maar waardevol praktijkonderzoek. In het lab loopt het water prima door de klinkers heen.”  
 Aflevering 1: Regenwater
 Aflevering 2: Verzilting
 Aflevering 3: Salamanders 
 Aflevering 4: Bevers 
 Aflevering 5: Waterkoeling in de wetenschappelijke supercomputer
 Aflevering 6: Romeins watermanagement
 Aflevering 7: Rioolwater zuiveren

||https://www.nrc.nl//nieuws/2022/07/11/stadswadis-en-riolen-met-gaten-gaan-de-strijd-aan-met-de-regen-a4136129
2022-07-12||Van Kroes tot Macron: dit staat er in de Uber Files||Om weerstand te bieden tegen het felle verzet tegen Uber en veranderingen in de arbeids- en taxiwetten te bewerkstelligen, wilde het techbedrijf in 2016 90 miljoen euro besteden aan lobbyisten en reputatiebehartiging. Dat blijkt uit de 124.000 vertrouwelijke documenten over de wereldwijde opkomst van de taxiservice, waar de Britse krant The Guardian toegang toe kreeg. De interne communicatie laat zien hoe het bedrijf tussen 2013 en 2017 steden waar het nu nog actief is „binnen bulldozerde”, in de woorden van The Guardian. Gedurende die vijf jaar werd Uber geleid door medeoprichter Travis Kalanick, die het overtreden van wetten voor lief leek te nemen bij de uitbreiding van Uber. Via het Internationaal Consortium van Onderzoeksjournalisten (ICIJ) deelde The Guardian documenten met 180 journalisten bij 40 media waaronder The Washington Post en de BBC. In Nederland deden onderzoeksplatform Investico en dagbladen Trouw en Het Financieele Dagblad onderzoek naar de documenten. Wat staat er allemaal in de zogeheten Uber Files? De opkomst van Uber leidde in Parijs tot grootschalige protesten door taxichauffeurs. Uit de Uber Files blijkt dat topman Kalanick de Franse tak van zijn bedrijf aanmoedigde er Uber-chauffeurs op af te sturen, bij wijze van tegenprotest. Zorgen van medewerkers over de veiligheid van de Uber-chauffeurs, die geconfronteerd zouden worden met mogelijk gewelddadige, boze taxichauffeurs, wuifde hij weg. „Ik denk dat het het waard is”, schreef hij. „Geweld garandeert succes.”  Uit de documenten blijkt dat het sturen van Uber-chauffeurs naar demonstraties beleid werd in onder meer Italië, België, Spanje en Nederland. Soms liepen de protesten uit de hand en gebruikte het bedrijf het geweld tegen Uber-chauffeurs als middel om concessies vanuit de politiek te krijgen.  Bij een protest in Amsterdam in maart 2015 keerden gemaskerde mannen, vermoedelijk taxichauffeurs, zich met boksbeugels en een hamer tegen Uber-medewerkers. De medewerkers werden aangemoedigd om aangifte te doen en de dossiers werden met De Telegraaf gedeeld. De verslagen „worden morgen op de voorpagina afgedrukt zonder onze vingerafdruk erop”, schreef een Uber-manager. „We houden het geweldsnarratief nog een paar dagen gaande, voordat we de oplossing bieden.”  Uber bedacht de zogeheten „kill switch”, een noodschakelaar, om te vermijden dat autoriteiten in de landen waarin ze actief waren achter hun overtreding van arbeids- en taxiwetten zouden komen. Als politie een Uber-kantoor binnenviel, stuurden managers snel instructies naar IT-medewerkers die toegang tot de belangrijkste datasystemen van het bedrijf blokkeerden. Uit de documenten blijkt dat de methode in onder meer in Nederland, Frankrijk, België en Hongarije is toegepast.  „Druk alsjeblieft zo snel mogelijk op de kill-switch”, mailde Travis Kalanick aan zijn personeel nadat de politie in 2015 het Uber-kantoor in Amsterdam binnenviel, schrijft The Washington Post. „Toegang moet worden afgesloten in AMS.”  Om Ubers wereldwijde introductie makkelijker te maken, verbond het bedrijf talloze hooggeplaatste politici, miljardairs en oligarchen aan zich. Uit onderzoek van onderzoeksplatform Investico en dagbladen Trouw en Het Financieele Dagblad bleek dat oud-Eurocommissaris en VVD-prominent Neelie Kroes in 2015 en 2016 heimelijk lobbyde voor Uber. De Europese Commissie had dat haar na een officieel verzoek verboden.  Kroes had zich te houden aan de vereiste afkoelperiode van achttien maanden na het neerleggen van haar EU-functie in november 2014. Deze periode liep pas in mei 2016 af. Toch benaderde ze in 2015 onder anderen premier Mark Rutte (VVD) en de ministers Henk Kamp (Economische Zaken, VVD) en Melanie Schultz (Infrastructuur en Milieu, VVD) en Jeroen Dijsselbloem (Financiën, PvdA) namens Uber. Uit de interne communicatie blijkt dat Uber het contact met Kroes zo gevoelig vond, dat medewerkers het geheim moesten houden. De Europese Unie heeft Kroes - die als Eurocommissaris van 2004 tot 2014 verantwoordelijk was voor Mededinging en Digitale Agenda - maandag gevraagd naar „meer informatie” over haar betrokkenheid bij de lobby voor Uber, schrijft persbureau Reuters.  Ook de Amerikaan David Plouffe, een invloedrijke campagnestrateeg van voormalig president Barack Obama, verrichtte tijdens diens laatste termijn lobbywerk voor Uber. Dankzij Plouffes stevige netwerk binnen de Amerikaanse politiek had Uber korte lijntjes met Amerikaanse ambassadeurs overal ter wereld. Jim Messina, Plouffes rechterhand, werkte eveneens voor Uber. De twee gebruikten hun contacten op ambassades om de plooien glad te strijken op plekken waar Uber het lastig had, zo schrijft The Guardian. Dit zou onder meer in Frankrijk en Dubai zijn gebeurd.  Uit e-mailverkeer tussen de topmarketeers van Uber viel ook de naam van Tim Broas, die tussen 2014 en 2016 ambassadeur in Nederland was. Hieruit blijkt overigens niet dat Broas zich liet verleiden in te grijpen toen er problemen waren met de Nederlandse autoriteiten. In een reactie ontkent Plouffe dat diplomaten naar hem luisterden, vanwege zijn voormalige functie bij president Obama. Tussen de 124.000 documenten zitten ook berichten die werden uitgewisseld tussen Travis Kalanick en de Franse president Emmanuel Macron, die in het geheim met Uber in contact stond toen hij nog minister van Economische Zaken was. Toen Uber in 2015 in Marseille verboden dreigde te worden, stuurde Macron een geruststellend bericht aan een van de toplobbyisten van het bedrijf. „Ik zal er persoonlijk naar kijken. Laten we rustig blijven.”  Uit de documenten blijkt ook dat Macron op enig moment een geheime „deal” sloot met Franse kabinetsleden die zich tegen het bedrijf hadden gekeerd, schrijft The Guardian. Wat die deal precies in zou houden, is niet bekend. Macron heeft nog niet gereageerd op de verschenen stukken. Uit de documenten blijkt niet dat hij er financieel op vooruit is gegaan.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/11/van-kroes-tot-macron-dit-staat-er-in-de-uber-files-a4136119
2022-07-12||Architect Wim Quist, de magiër van de kubus||De zaterdag op 91-jarige leeftijd overleden architect Wim Quist gold lange tijd als het geweten van de Nederlandse architectuur. „Architectuur is niet de allerindividueelste expressie van de architect”, zo hield Quist zijn vakgenoten eens voor. „Architectuur is kwetsbaar en kent geen concessies”, voegde hij hier later geheimzinnig aan toe. Quist, die van 1975 tot 1979 Rijksbouwmeester was, toonde zich in zijn werk en opvattingen wars van modes en trends in de architectuur. Van het postmodernisme, dat in de jaren zeventig ook in Nederland voorzichtig opkwam, moest hij niets hebben. Ook in hightech-architectuur, zoals het Centre Pompidou in Parijs uit 1977, zag hij niets. Met de architecten Carel Weeber (1937) en Jan Hoogstad (1930-2018) keerde Quist zich in de jaren zeventig ook tegen de toen heersende ‘nieuwe truttigheid’ in de Nederlandse architectuur, waarin knusheid en de menselijke maat voorop stonden. Architectuur, als het resultaat van langdurig denken en ontwerpen, moest niet door de gebruikers worden ingevuld, vond Quist. Hij gruwde van kasten, plantenbakken en andere toevoegingen van gebruikers die de orde van zijn weloverwogen architectuur verstoorden. Als architect bij de Gemeentewerken in Rotterdam had Quist een vliegende start, toen hij in 1959 op 29-jarige leeftijd de opdracht kreeg voor het ontwerp  Drinkwaterproductiebedrijf Berenplaat in Rotterdam. Vooral het filtergebouw met zijn woud van trechtervormige betonconstructies is nog altijd indrukwekkend. Op zijn debuut volgde een stroom opdrachten, niet alleen voor utiliteitsgebouwen als de watertoren in Eindhoven uit 1970  en het dienstgebouw van de Stormvloedkering Oosterschelde uit 1986, maar ook voor een opmerkelijke reeks musea, waaronder de uitbreiding van het Rijksmuseum Kröller-Müller uit 1977, het Maritiem Museum in Rotterdam uit 1988 en het Museum Beelden aan Zee uit 1994 in Scheveningen. Quists zichtbaarste en daarom bekendste werk is het kantoorgebouw Willemswerf uit 1988, een ruim 90 meter hoge doos aan de Maas in Rotterdam die wordt doorkliefd door een diagonale wig. Onveranderlijk bestaat Quists ‘neorationalistische’ architectuur uit configuraties van een beperkt aantal eenvoudige stereometrische vormen zoals kubussen en balken. Zo oogt Quists Schouwburg in Rotterdam vanaf het Schouwburgplein als een compleet gesloten doos op kolommen waaraan, als een ode aan de kubus, drie open kubussen zijn gehangen. Met hun ogenschijnlijk simpele geometrie en gemaakt van  veelal beton, staal en glas, sluiten de gebouwen van Quist aan op de ‘functionalistische’ architectuur van het Nieuwe Bouwen uit het interbellum. Net als de vooroorlogse Nieuwe Bouwers geloofde Quist dan ook dat alleen een doelmatig gebouw mooi kon zijn. Maar dit betekende voor hem niet dat ontwerpen slechts een kwestie was van het gebruik van de functionalistische toverformule ‘form follows function’. Elk ontwerp was weer een moeizame zoektocht naar wat hij ‘de essentie van de architectuur’ noemde. Wat dit precies was, kon hij moeilijk onder woorden brengen, reden voor de criticus Hans van Dijk (1948-2021) om Quists ontwerpen in NRC Handelsblad te karakteriseren als ‘de magie van de kubus’.  De magische kubussen van Quist werden vooral gewaardeerd door fijnproevers en maakte hem tot een ‘architect’s architect’. Het grote publiek was niet altijd gecharmeerd van zijn werken. In de 21ste eeuw moest Quist dan ook meemaken dat zijn werk onder handen werd genomen. Zo werd in 2010 de foyer van de Rotterdamse Schouwburg gezelliger gemaakt door de kale betonnen wanden te bekleden met tapijt en de plafonds te betimmeren met houten latten. Met lede ogen zag Quist de ‘verburgerlijking’ van zijn kwetsbare architectuur aan. Maar in 2021 liet hij het er niet bij zitten en dwong hij het Rotterdamse drinkwaterbedrijf Evides met een rechtszaak tot een bouwstop van de uitbreiding van het drinkwaterproductiebedrijf Kralingen in Rotterdam uit 1977. Dat zijn kantoorgebouw van de Morgan Trust Bank uit 1994 in Amsterdam vlak voor zijn dood alweer werd gesloopt, kon hij niet voorkomen. Correctie 12 juli 2022: In een eerdere versie werd melding gemaakt van Museum aan Zee in Scheveningen. Dit moet zijn Museum Beelden aan Zee en is hierboven aangepast. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/11/de-magier-van-de-kubus-a4136128
2022-07-12||Immanuel Kant is  in Kaliningrad  uit de gratie||Kant-shirts, Kant-stickers, Kant-koekjes. In de Russische exclave Kaliningrad is de beeltenis van de Immanuel Kant nooit ver weg. De wereldwijd vermaarde Verlichtingsfilosoof, een van de grondleggers van de moderne westerse filosofie, werd in 1724 geboren in wat toen nog het Oost-Pruisische Königsberg was. Voor Kaliningraders met een neus voor cultuur en zaken vormt hij  een eindeloze inspiratiebron. ‘Yes You Kant’, staat op ansichtkaarten die te koop zijn.  Maar sinds president Poetin zijn tanks naar Oekraïne stuurde, bevindt het door de NAVO-landen Polen en Litouwen ingeklemde Kaliningrad zich in de geopolitieke vuurlinie. De landsgrenzen en het luchtruim zijn nagenoeg gesloten, de transit van goederen getroffen door westerse sancties. Daarmee is de rol van Kaliningrad als Russische transporthub grotendeels stil komen te liggen en is het toerisme opgedroogd. Tot woede van Moskou, dat dreigde met „harde represailles”. Ook de vele academische en culturele projecten zijn stil komen te liggen. Een wrange gewaarwording voor de vele Kant-adepten in de stad. Een van hen is Vladimir Tsjilikin, restaurator in de Königsberger Dom en lid van het genootschap ‘Vrienden van Kant’, dat zich inzet voor de nagedachtenis aan de filosoof. Die opdracht is actueler dan ooit. Kants beroemde tractaat Zum ewigen Frieden uit 1795, over de noodzaak van vrede en samenwerking, staat opnieuw in de belangstelling.  Boven in de kathedraal is het atelier van Tsjilikin; vol met schilderijen, mallen, verfpotten en gereedschap. Aan de muur hangen de dodenmaskers van Peter de Grote en de Pruisische koning Frederik. Het uitzicht over de stad is schitterend, al  is van het oude Königsberg weinig bewaard gebleven: tijdens de Tweede Wereldoorlog legden Britse en Sovjet-bommenwerpers een groot deel van de toen nog Duitse stad in as. Om aan Britse napalm-bommen te ontsnappen sprongen de burgers in de Pregel. Tsjilikin betreurt het dat de culturele en academische contacten met het Westen door Poetins ‘militaire operatie’ zijn bevroren. „Vroeger kwamen liefhebbers uit de hele wereld naar Kaliningrad voor de geboortedag van Kant. Nu blijven ze allemaal weg.” Tot zijn vreugde spotte hij  in april twee verdwaalde Duitsers. „Geen idee hoe ze hier waren beland. Maar ze waren aardig en legden bloemen bij zijn graf.”  Nu probeert Tsjilikin de plaatselijke jeugd voor Kant te interesseren. In de Dom vertelt een interactieve Kant-imitatie over zijn werk. „Oorlogen leiden niet tot eeuwige vrede maar tot het eindeloze kerkhof van de mensheid”, zegt de stem. Tsjilikin grinnikt.  De Duitse filosoof kwam al eerder in de verdrukking. In 2018, ruim 200 jaar na zijn dood,  werd Kant door lokale, Russische ‘patriotten’ beschuldigd van ‘russofobie’ en ‘verraad’. Hun woede was gewekt door een voorstel om het Kaliningradse vliegveld naar de filosoof te vernoemen. „Hij schrijft rare boeken, die niemand leest”, aldus een Russische marine-officier. „De naam van die Duitser zal onze luchthaven niet bezoedelen”, schreef een lokale politicus. Het standbeeld in het centrum werd door vandalen met roze verf overgoten. Tsjilikin schrok zich rot toen hij de schade zag, maar gelukkig ging de verf eraf. Hij hoopt dat de banden tussen Kant en de rest van de wereld ooit weer aangehaald  worden. Hij zucht. „Snel zal dat niet gaan. Tot die tijd zullen we hier alleen maar Russen zien.”||https://www.nrc.nl//nieuws/2022/07/11/immanuel-kant-is-in-kaliningrad-uit-de-gratie-a4136127
2022-07-12||Poetin breidt procedure tot Russische naturalisatie uit voor alle Oekraïners||De Russisische president Vladimir Poetin heeft maandag een decreet ondertekend dat het verkrijgen van Russisch staatsburgerschap voor „mensen die permanent in Oekraïne verblijven” vereenvoudigt. Dat meldt het Russische staatspersbureau RIA Novosti. Het decreet betekent een uitbreiding van de mogelijkheid voor mensen in Oekraïne om de Russische nationaliteit aan te nemen.  De procedure is sinds 2019 al van kracht voor inwoners van de oostelijke regio’s Donetsk en Loehansk. Nadat Russische troepen de zuidelijke regio’s Cherson in Zaporizja bezetten, werd de procedure in mei al naar beide bezette gebieden uitgebreid. In Cherson is daarnaast de Russische munteenheid, de roebel, ingevoerd en zijn Oekraïense televisiezenders ingeruild voor Russische. Tijdens een ceremonie in juni verstrekten Russische troepen al 23 paspoorten aan inwoners van Cherson. De Oekraïense autoriteiten zien het mogelijk maken van naturalisatie als ‘Russificatie’ en veroordeelden de praktijk in de strengste bewoordingen. Zo noemde het ministerie van Buitenlandse Zaken het in een verklaring „een grove schending van de soevereiniteit en territoriale integriteit van Oekraïne”.||https://www.nrc.nl//nieuws/2022/07/11/poetin-breidt-procedure-tot-russische-naturalisatie-uit-voor-alle-oekrainers-a4136124
2022-07-12||Nieuw onderzoek vertraagt uitspraak in zaak rond moord op Peter R. de Vries|| De rechtbank in Amsterdam gaat nieuw onderzoek doen naar de moord op  misdaadverslaggever Peter R. de Vries. Daardoor wordt de geplande uitspraak tegen de verdachte uitvoerders van de moord, de Pool Kamil E. en de Nederlander Delano G., uitgesteld. Tegen beiden is levenslang geëist.  De beslissing van de rechtbank maandag hangt samen met een serie nieuwe verklaringen die is afgelegd door een Poolse getuige die de verdachten kent. Het gaat om zeer gedetailleerde verklaringen waaruit onder meer blijkt dat Kamil E. de moord eerst alleen zou plegen, maar later niet meer wilde. Daarom is Delano G. erbij gehaald als schutter, aldus de getuige.  Door de advocaten van Kamil E. werd maandag aangevoerd dat hun cliënt onder druk heeft gestaan. E., die bij de behandeling altijd heeft ontkend dat hij wist van de moordaanslag, moest de vluchtauto besturen omdat hij anders zelf zou worden vermoord. De twee verdachten is 150.000 euro in het vooruitzicht gesteld voor de moord. Ze werden  binnen een uur na de fatale schoten op dinsdagavond 6 juli 2021 aangehouden. De nieuwe getuige wijst Ridouan Taghi aan als opdrachtgever voor de moord. Peter de Vries moest volgens de getuige worden vermoord vanwege zijn rol als vertrouwenspersoon van kroongetuige Nabil B. Taghi ontkent dat hij de moordopdracht heeft gegeven. Naast Delano G. en Kamil E. verklaart de nieuwe getuige, die van de politie de bijnaam Eddy heeft meegekregen, over een andere Poolse man die de twee uitvoerders zou hebben aangestuurd. Het gaat om Krystian M., die recent in zijn cel is aangehouden op basis van deze  verklaring. Uit een telefoon die in de vluchtauto is aangetroffen blijkt dat Krystian M. rond de moordaanslag contact heeft gehad met de twee uitvoerders. Daarbij is onder meer een foto van Peter R. de Vries gestuurd. Krystian M. wordt ook verdacht van het beramen van een ernstige mishandeling van een ex-zwager van Ridouan Taghi vanwege een conflict in de familiesfeer. Berichtenverkeer uit een telefoon die is aangetroffen bij Krystian M. wijst er volgens de politie op dat hij instructies kreeg van Joauad F., een neef van Ridouan Taghi. Ook een andere neef wordt verdacht van betrokkenheid bij deze mishandeling: de voormalig advocaat Youssef, die vanaf maart 2021 regelmatig bij Taghi op bezoek ging in de Extra Beveiligde Inrichting in Vught. Daarnaast zijn vorige week in het buitenland nog twee personen aangehouden die worden verdacht van het filmen van de moordaanslag op Peter R. de Vries. Nu de rechtbank het vonnis  heeft uitgesteld is de vraag of deze nieuwe verdachten in dezelfde zaak worden berecht of apart worden vervolgd. Het is niet duidelijk hoe de rechtbank daarover denkt. Dit soort vragen zullen worden besproken in een  zitting die voor dit najaar wordt gepland.   Het Openbaar Ministerie wil dat de drie nieuwe verdachten in een aparte rechtszaak worden vervolgd voor hun rol. Als dat gebeurt willen de advocaten van Kamil E. en Delano G. in ieder geval op de hoogte worden gehouden over dat onderzoek omdat informatie in die zaak mogelijk ook relevant is voor hun cliënten.||https://www.nrc.nl//nieuws/2022/07/11/nieuw-onderzoek-vertraagt-uitspraak-in-zaak-rond-moord-op-peter-r-de-vries-a4136126
2022-07-12||Forse stijging zaken seksueel grensoverschrijdend gedrag in sport. ‘Einde niet in zicht’||Het aantal onderzoeken naar seksueel grensoverschrijdend gedrag in de sport is dit jaar fors toegenomen. Dat blijkt uit door NRC opgevraagde cijfers van het Instituut Sportrechtspraak (ISR) en het Centrum Veilige Sport Nederland (CVSN). Het gaat om ongewenste opmerkingen tijdens trainingen of via sociale media, maar ook om aanrandingen en verkrachtingen. Het ISR nam vorig jaar 59 nieuwe zaken in behandeling, waarvan 49 zaken rond seksuele intimidatie. In de eerste zes maanden van dit jaar gaat het om 54 nieuwe zaken. Het aantal lopende zaken – dus ook zaken die vorig jaar niet zijn afgehandeld – ligt volgens directeur Henk van Aller nog hoger: 70. „We stevenen voor 2022 af op een verdubbeling van het aantal onderzoeken”, zegt hij. „Misschien zelfs meer.” Ook het  Centrum Veilige Sport Nederland (CVSN) voorziet voor dit jaar een verdubbeling van het aantal dossiers. In de eerste helft van 2022 nam het CVSN 750 zaken in behandeling, tegenover 900 in heel 2021. „Het aantal meldingen ligt nog hoger, maar daarbij worden ook de vragen om hulp en advies meegerekend”, aldus een woordvoerster. „Soms gebeurt het dat naar aanleiding van zo’n eerste vraag ook een klacht wordt ingediend. Dan maken we een dossier aan.” Eerder deze maand vertelde Vera Pauw, oud-bondscoach van de Nederlandse voetbalsters, dat zij als coach en als speelster te maken kreeg met seksueel misbruik. Ze zegt te zijn verkracht door een KNVB-functionaris en ook twee keer te zijn aangerand door andere mannen werkzaam in het voetbal. Hiervan deed zij meerdere keren melding bij de KNVB. De voetbalbond gaf toe „onvoldoende alert” te zijn geweest. Pauws „signalen” waren verhuld, „maar dat mag geen excuus zijn als een dergelijk thema op wat voor manier dan ook ter sprake komt”. Sinds 2019 zijn sportbestuurders en -begeleiders verplicht een melding van seksueel grensoverschrijdend gedrag bij het ISR te rapporteren en niet zelf af te handelen. Dat leidt tot meer meldingen, volgens het instituut, maar volgens directeur Van Aller speelt ook de tijdgeest mee. „De laatste jaren is er veel meer aandacht voor dit onderwerp. Mensen die iets dergelijks hebben meegemaakt, voelen zich gesteund. ‘Dit is mij ook overkomen’, is vaak de reactie. ‘Ik wil het bespreekbaar maken’.” Volgens het Centrum Veilige Sport Nederland is „het einde van de stijging voorlopig niet in zicht”. Meer media-aandacht – zoals dit jaar ook bij het grensoverschrijdend gedrag van voormalig technisch Ajax-directeur Marc Overmars, en vorig jaar bij de turnsters – leidt altijd tot meer meldingen, aldus de woordvoerster. Slachtofferhulp Nederland heeft sinds augustus zo’n veertig slachtoffers van grensoverschrijdend gedrag in de sport bijgestaan, emotioneel en juridisch. In veruit de meeste gevallen gaat het om (ex)-turnsters. „Maar ook enkele slachtoffers uit het kickboksen, wielrennen, volleyball, voetbal, handbal en de atletiek hebben zich gemeld”, aldus een woordvoerder.||https://www.nrc.nl//nieuws/2022/07/11/forse-stijging-zaken-seksueel-grensoverschrijdend-gedrag-in-sport-einde-niet-in-zicht-a4136123
2022-07-12||Oppervlakte bos in Nederland licht afgenomen sinds 2017||De oppervlakte bos in Nederland is in de periode 2017-2021 licht afgenomen. In 2021 was er 363.801 hectare bos in Nederland, vergeleken met 365.726 in 2017. Dat blijkt uit de Zevende Nederlandse Bosinventarisatie die door onder meer Wageningen University is uitgevoerd in opdracht van het ministerie van Landbouw, Natuur en Voedselkwaliteit. In 2020 beloofde het kabinet juist meer bossen aan te planten. De voornaamste oorzaken van de afname zijn het kappen van tijdelijke bossen en het omzetten van bos in andere natuur, zoals heidecorridors en zandverstuivingen. Voor dat soort natuur is het niet nodig om het verlies aan bossen te compenseren, zoals het kabinet bij verlies van natuur eigenlijk verplicht is te doen. De komende jaren is het de bedoeling dat er meer bomen terugkomen. Het kabinet wil tot 2030 – met terugwerkende kracht tot 2017 – boskap in het kader van het beheer van Natura 2000-gebieden compenseren. Dat zou goed moeten zijn voor 3.400 hectare aan bos. Bos beslaat 11 procent van de grond in Nederland. Uit de inventarisatie blijkt verder dat het Nederlandse bos steeds meer gemengd is. Het aandeel loofboomsoorten is inmiddels groter dan het aantal naaldboomsoorten, zowel in oppervlakte als in volume. De grove den blijft in Nederland de meest voorkomende boomsoort. Daarnaast blijkt dat er vitaliteitsproblemen zijn bij de es (essentaksterfte) en fijnspar (onder meer door droogte). Ook is er een gemiddeld hogere sterfte en lagere bijgroei, wat in verband gebracht kan worden met de warme en droge zomers in de periode 2018-2020.||https://www.nrc.nl//nieuws/2022/07/11/oppervlakte-bos-in-nederland-licht-afgenomen-sinds-2017-a4136121
2022-07-12||Rabbit Island in zicht||Ik stap uit het vliegtuig en meteen valt een bak water op m’n knar. Vanaf Cork rijd ik met ploeterende ruitenwissers zuidwaarts richting m’n boerenverblijf. Onderweg breekt ineens de zon door, meteen gevolgd door dreigende wolken en windstoten. Opnieuw een bak water, daarna vrolijk zonnetje, en weer stortvloed. Drie seizoenen in één rit. De weergoden zijn hier schizofreen.  Hoe dichter de kust nadert hoe wijder mijn longen staan. In de auto oefen ik één Keltisch zinnetje: Cá háit is féidir liom iascaireacht – waar kan ik goed vissen? Maar hoe moet ik in hemelsnaam met dit krankzinnige weer het ruime sop op? M’n sperziebootje wordt met huid en haar opgeslokt, met mij erbij.  Rondom de hoeve wachten mij glooiende heuvels vol boerenzwaluwen, bonte kraaien en dodelijk vingerhoedskruid (waar de koeien wijselijk omheen grazen!) en vijf brutale kippen die me iedere ochtend een kakelvers ei schenken.  Op de vloed ligt de duisternis en over de wateren zweeft Gods geest. Tenzij je levensmoe bent, is de zee al de hele week een no-go-area.  Met regen-wind-jack dwaal ik langs uitgestorven baaien en kliffen waar ik bijna te pletter kwak. De baarzen en makrelen van Rinus, géén spoor van ze gezien. Met Google Maps stippel ik een plan de campagne uit voor als straks de weergoden bedaren. Wat zijn de beste baaien? Hoe kan ik uitvaren? Waar haal ik goed aas? Warren Beach. Squince Bay. Lough Hyne. Schitterende stekken, die nu griezelen.   Foto malerapaso M’n uitstapje naar Courtmacsherry, het walhalla van Rinus, eindigt niet op zee maar in een vrolijke pub aan de haven waar de kotters als pingpongballen aan roestige ankers schudden. De boten liggen door Covid al twee jaar plat op hun gat en proberen nu knarsend en piepend op te krabbelen.  Maar de Ier maakt alles goed en Murphy’s bier smaakt voortreffelijk. Als ik m’n bedoelingen uitleg krijg ik schouderklappen, maar ook ’n stevige zeemansles in wind en stroming. Hoeveel verwoede heilbotvissers zijn al niet gezonken. Hoeveel al niet de diepte ingesleurd door verknoopte en zwaaiende krabbefuiken. Maar angst of chagrijn kent de Ier niet. Way hay and up she rises! Heerlijk volk, rooddooraderde biefstukwangen, nooit gehoord van stress of burn-out. Het recept: twee keer  zo groot als Nederland, drie keer minder volk en volledig omarmd door de zee.      In het weekeinde doe ik een mieterse ontdekking. Vanaf een heuvel bespeur ik met verrekijker hoe achter de golven een groene puist uitsteekt: Rabbit Island. Vroeger barstte het van de konijnen, zegt men, nu van de krabben. En van gras, bloemen, bijen, zeldzame schelpen en vogels. Plus twee overwoekerde ruïnes, waar het zou spoken; dodenzangen die plotseling uit de stenen opklinken. Het staat vast: dit wordt mijn eerste Robinson expeditie. Peddelen en op krabbejacht!  ||https://www.nrc.nl//nieuws/2022/07/11/rabbit-island-in-zicht-a4136122
2022-07-12||Spectaculair en zwaar: dit zijn de Tour-etappes van de afgelopen dagen in beeld||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/11/de-tour-de-france-is-toe-aan-rustdag-2-a4136114
2022-07-12||Nieuwe serie: Mijn Schuld||Achter iemands rug om roddelen, niet genoeg thuis zijn voor de kinderen, je moeder wegdrukken als je ziet dat ze belt. Iedereen heeft weleens met zijn geweten geworsteld. Het is het pijnlijke gevoel wanneer je beseft dat je verkeerd gehandeld hebt. Maar er bestaat ook schuld die ondraaglijk is. Hoe is het als je schuld echt schade heeft berokkend bij een ander? In deze zesdelige podcast Mijn Schuld onderzoeken Roos van Ees en Wederik de Backer hoe je leeft met gedane zaken.||https://www.nrc.nl//nieuws/2022/07/11/nieuwe-serie-mijn-schuld-a4136223
2022-07-12||Opinie | Stikstofplannen Rutte IV: geen respect voor de rechtsstaat||Het kabinet dreigt bij de uitvoering van het stikstofbeleid staatsrechtelijk de wereld op zijn kop te zetten. En verantwoordelijk bewindslieden Henk Staghouwer (Landbouw, Natuur en Voedselkwaliteit, CU) en Chistianne van der Wal (Natuur en Stikstof, VVD) dreigen maatregelen in te voeren die op dat moment strijdig zijn met wetgeving. Paul Bovend’Eert is hoogleraar staatsrecht aan de Radboud Universiteit Nijmegen. Dit werd afgelopen week duidelijk uit de beantwoording van vragen van het Tweede Kamerlid Pieter Omtzigt (Groep Omtzigt) door  de ministers naar de juridische status van de stikstofplannen van de regering. Omtzigt vroeg  hoe de plannen zich verhouden tot bestaande wetgeving op het terrein van stikstofreductie. De huidige Wet natuurbescherming gaat er vanuit dat  in 2025 ten minste 40 procent, in 2030 ten minste 50 procent en in 2035 ten minste 74 procent van het stikstofgevoelig Natura 2000-gebied geen overschrijding meer heeft van de zogeheten kritische depositiewaarde (KDW). Maar in het regeerakkoord van het kabinet-Rutte IV is afgesproken om de doelstelling van 74 procent  naar voren te halen naar 2030, zodat vijf jaar eerder de uiteindelijke doelstelling bereikt kan worden.  Nu is het op zichzelf niet bijzonder dat bij een kabinetsformatie nieuwe afspraken worden  gemaakt, die dan na de vorming van het kabinet ten eerste moeten leiden tot een aanpassing van geldende wetgeving en vervolgens tot een andere aanpak bij de uitvoering van de wetgeving. Maar de beide bewindslieden van het kabinet-Rutte IV hebben ervoor gekozen om een geheel eigen, afwijkende route te volgen. In plaats van eerst een herziening van de betreffende wetgeving voor te bereiden, heeft de burger de afgelopen weken kunnen zien, dat de ministers notities en brieven met de Tweede Kamer bespraken waarin zij de stikstofplannen ontvouwden op basis van de doelstelling van 74 procent in 2030. In die brieven en notities werd duidelijk gemaakt dat het nieuwe regeringsbeleid op korte termijn ten uitvoer wordt gebracht. Met het oog op de staat van de natuur en de noodzaak om richting en duidelijkheid te geven aan de betrokken partijen zou het van belang zijn zo snel mogelijk maatregelen te nemen. Dat betekent dat er vóór 1 juli 2023 gebiedsprogramma’s voor stikstofreductie worden vastgesteld, waarna het Nationaal Programma Landelijk Gebied (NPLG) in de loop van 2023  tot stand komt, dat de gebiedsgerichte aanpak van de stikstofreductie vastlegt.   De handelwijze van de beide bewindslieden komt hierop neer dat van de provincies gevraagd wordt om allerlei  besluiten te nemen die op dit moment niet overeenstemmen met het wettelijke uitgangspunt Met de noodzakelijke aanpassing van de wettelijke doelstelling in de Wet natuurbescherming maken de beide bewindslieden intussen minder haast. Blijkens de antwoorden op vragen van Omtzigt is het de bedoeling dat het wetsvoorstel in de loop van  2023 bij de Tweede Kamer wordt ingediend, dus als alle plannen al in uitvoering zijn. Deze gang van zaken is, zoals gezegd,  in een rechtsstaat de wereld op zijn kop. Het gevolg van deze aanpak is dat de overheid allerlei besluiten gaat nemen, die op dat moment niet overeenstemmen met de wet die aan die besluiten ten grondslag ligt. De beide ministers stellen in hun antwoorden op de vragen van Omtzigt dat de Tweede Kamer verschillende moties heeft aangenomen, waarin zij in meerderheid steun uitspreekt voor de doelstelling van 74 procent in 2030. Bovendien verwijzen zij naar internationale verplichtingen.  Maar het moge duidelijk zijn dat deze interne Kameruitspraken en internationale verplichtingen niet in de plaats kunnen treden van de regeling in de Wet natuurbescherming. Het is nodig om eerst een wijziging van de wet met medewerking van het parlement tot stand te brengen in een democratische procedure die met allerlei bijzondere waarborgen omgeven is om verantwoorde besluiten te nemen. Bovendien: zekerheid dat het parlement een wijziging van de wet zal steunen, is er niet.  Het is afwachten wat de Eerste Kamerverkiezingen van volgend jaar  zullen opleveren. Het kan toch niet de bedoeling zijn om eerst het stikstofbeleid tot uitvoering te brengen en dan achteraf, min of meer als een voldongen feit, de wettelijke basis ervoor aan te passen. En wat te doen als dan blijkt dat er geen parlementaire meerderheid is voor die wetswijziging? De handelwijze van de beide bewindslieden komt hierop neer dat van de provincies gevraagd wordt om allerlei  besluiten te nemen die op dit moment niet overeenstemmen met het wettelijke uitgangspunt. De vraag is of  de bewindslieden wel beseffen dat er voor burgers diep ingrijpende besluiten worden genomen die dus op dit moment geen behoorlijke wettelijke grondslag hebben. Hoe zal de rechter hierop reageren als hem wordt voorgelegd dat overheidsbesluiten een wettelijke grondslag missen? En terzijde: ministers zijn verplicht zich aan de wet te houden. Als zij willens en wetens de wet schenden, maken zij zich schuldig aan een ambtsmisdrijf in de zin van het Wetboek van Strafrecht. Dat de wet op termijn mogelijk gewijzigd wordt is daarbij geen excuus. Zijn de beide bewindslieden zich hiervan bewust?  Dit alles kan, kortom, toch niet de bedoeling zijn? In de week dat  de bewindslieden de vragen van Omtzigt hebben beantwoord, stemde de Eerste Kamer over de totstandkoming van een nieuwe algemene bepaling in de Grondwet, die als volgt luidt: „De Grondwet waarborgt de grondrechten en de democratische rechtsstaat.” Volgens de toelichting van de regering op deze nieuwe grondwetsbepaling die binnenkort in werking treedt, is het legaliteitsbeginsel  een kernbeginsel  van de rechtsstaat. Dit beginsel houdt in dat machtsuitoefening door de overheid alleen mag plaatsvinden op basis van een vooraf door het parlement vastgestelde wet. De afgelopen jaren hebben laten zien dat de overheid op het punt van de rechtsstaat nogal wat vertrouwen verloren heeft in de samenleving. Het is zaak dat vertrouwen te herstellen. Het volgen van zorgvuldige procedures die voldoen aan vereisten van de rechtsstaat is daarbij een belangrijke stap in de goede richting, zeker als gaat om overheidsbeleid dat diep ingrijpt in de belangen van grote groepen burgers. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/11/stikstofplannen-rutte-iv-geen-respect-voor-de-rechtsstaat-a4136120
2022-07-12||Premier Rutte brengt bezoek aan Kiev||Premier Mark Rutte (VVD) is maandag in de Oekraïense hoofdstad Kiev. Het is voor het eerst sinds het begin van de oorlog dat Rutte in Oekraïne is. Hij wil met zijn bezoek vooral steun betuigen aan de Oekraïense bevolking en de regering van president Volodymyr Zelensky, met wie hij later op de dag een gesprek heeft.  Tegen RTL Nieuws zegt Rutte dat hij ter plekke pas echt voelt hoe erg de oorlog is. „De foto’s zijn ook heel indrukwekkend, maar hier zelf zijn, de verhalen te horen, in Irpin [voorstad van Kiev] de gebouwen te zien die totaal zijn kapot geschoten (…) Dat is verschrikkelijk. Mensen die moesten vluchten voor hun leven en alles moesten achterlaten. Dat kun je alleen voelen door hier zelf te zijn.” Rutte zegt dat hij ter plekke nog meer ervaart hoe belangrijk het is dat het Westen en Nederland Oekraïne helpt. „Het gaat over beschaving, het gaat over waar wij voor staan.” Nederlandse steun
Rutte bezoekt naast Kiev ook de voorsteden Borodjanka, Boetsja en Irpin. Hij zal na zijn ontmoeting met Zelensky een persconferentie geven. Het gesprek zal onder meer gaan over de Nederlandse steun aan het land. Nederland heeft tot nu toe voor ruim 172 miljoen euro aan militaire goederen aan Oekraïne geleverd.  Andere Europese regeringsleiders – zoals de Franse president Emmanuel Macron, de Britse premier Boris Johnson en Ursula von der Leyen, de voorzitter van de Europese Commissie – bezochten Oekraïne al eerder. Ook Wopke Hoekstra (Buitenlandse Zaken, CDA) bezocht het land al. In februari, enkele weken voor de oorlog uitbrak, waren Rutte en Hoekstra samen Oekraïne. ||https://www.nrc.nl//nieuws/2022/07/11/premier-rutte-brengt-bezoek-aan-kiev-a4136117
2022-07-12||Herdenken als een continue onderstroom in onze levens||Festival Over Het IJ beleeft dit jaar zijn dertigste editie. Volgens theatermaker en dramaturg Thomas Lamers en programmamaker Bregt van Deursen  moet het jubileum echter niet worden aangegrepen om terug te blikken, maar om vooruit te kijken. Tijdens de opening van het festival pleiten ze ervoor om ‘de toekomst te herdenken vanwege de ramp die ons te wachten staat.’    Het is een sombere gedachte waarmee Lamers en Van Deursen ons de openingsavond insturen, maar zoals gastspreker Simon(e) van Saarloos aangeeft, is het een oefening waard om het al te strikte onderscheid tussen een festival en een herdenkingsbijeenkomst, tussen overgave aan een feest en gepaste rouw, eens open te breken. De wereld is er bij gebaat als we het ‘herdenken’ niet beperken tot vastomlijnde momenten maar het een continue onderstroom in onze levens laten zijn. Die boodschap hebben verschillende makers op het festival ter harte genomen. Theatermakers Lieve Fikkers en Hélène Vrijdag doen dat in WEEF // GAZE vooral door het creëren van een andere tijdsbeleving. In de expositieruimte van het festival staat een enorm weefgetouw opgesteld, waaraan de makers op hun rug liggend werken. Ondertussen hoor je een radioshow met muziek en gesprekken over uiteenlopende onderwerpen, die steeds aan het mythologische verhaal van Arachne worden gekoppeld – de jonge vrouw die de woede van de godin Athene over zich afriep door haar in een weefwedstrijd te verslaan, en in een spin werd veranderd. Door de patriarchale moraal van het verhaal van Ovidius te bevragen plaatsen Fikkers en Vrijdag hun doorlopende arbeid in een emancipatoir kader – het weefgetouw waaraan ze gestaag werken wordt zo een ode aan creatie, en een metafoor voor het bouwen aan een betere toekomst. De muziektheatervoorstelling Angry young men van regisseur Floris van Delft en rapper Winne staat daarentegen met beide benen in het heden. We volgen het verhaal van twee jongens die zonder vader opgroeien, met moeders die hun best doen maar hun zoons niet op het rechte pad kunnen houden. Langzaam maar zeker zakken ze weg in de criminaliteit tot een noodlottige confrontatie hun levens definitief verwoest.  Het enigszins conventionele verhaal wint gedurende de voorstelling aan kracht vanwege het sterke spel van de vier acteurs, die naast de vier hoofdrollen ook nevenpersonages als ‘de jeugdwerker’, ‘de politie’ en ‘de psycholoog’ op zich nemen. Zo schetsen ze een beeld van een falend systeem, dat er vanwege neoliberale bezuinigingen en systemisch racisme niet in slaagt om de jongens een gevoel van eigenwaarde mee te geven. De vlijmscherpe rhymes van Winne en de opzwepende composities van Benjamin Ankomah geven Angry young men een krachtige energie mee die perfect aansluit bij het verstikkende verhaal. In haar A garden of heavenly delights combineert Luit Bakker de utopische insteek van WEEF // GAZE en de directe maatschappijkritiek van Angry young men. In de Sacramentskerk in Amsterdam-Noord neemt ze haar publiek eerst mee in een satanische bedevaart naar de ‘lesbian underworld’, een wereld waarin heteroseksualiteit het kwaad representeert en de hetero’s in het publiek als primitievelingen worden behandeld. Het levert een geestige omkering op: Bakker bevraagt een heteroman over ‘hoe dat nou werkt, die heteroseks’ en onderwerpt hem aan een gebedsgenezing om hem van zijn toxische seksuele geaardheid te verlossen.    De bevrijdende satire van het begin maakt echter abrupt plaats voor een omschrijving van de discriminatie die Bakker als queer vrouw nog altijd ten deel valt, en een apocalyptisch-poëtisch angstvisioen van een wereld waarin alle burgerrechten zijn vervallen. In de slotscène brengt Bakker het hele publiek bij elkaar in een droomachtige gelijkheidsutopie. Dankzij de onvoorspelbare wendingen en de vervreemdende digitale werelden van Pleun Gremmen en Noémi Biró die als decor dienen biedt A garden of heavenly delights de synthese tussen viering en rouw die Van Saarloos voor ogen heeft.||https://www.nrc.nl//nieuws/2022/07/11/herdenken-als-een-continue-onderstroom-in-onze-levens-a4136116
2022-07-12||Musical in tien onhandige vrijpartijen||Om Hello again voor je te zien, moet je alle musical-stereotypes even vergeten. Hier zijn geen massale choreografieën, geen ‘catchy’ nummers, die eindeloos herhaald worden; wel uiteenlopende muziekstijlen en gespannen situaties. In de musical lopen tien ontmoetingen uit op een vrijpartij. De personages hebben verschillende achtergronden en seksuele voorkeuren, maar hunkeren allemaal naar een samenzijn. Toch is de seks nooit romantisch; eerder rommelig en onhandig, soms grof – bijvoorbeeld als een docent zich aan een leerling vergrijpt. De daad moet gehaast of in het geheim, iemand heeft eigenlijk geen zin: het zijn eindeloze pogingen om samen te vallen, die stuklopen op afwijkende verwachtingen. Hello again werd zo’n dertig jaar geleden geschreven door musicalmaker Michael John LaChiusa. Hij baseerde zich op het toneelstuk Reigen, met als grootste verschil dat de scènes zich in de musical steeds in een ander decennium afspelen. De composities – soms jazzy, soms ronduit rock – sluiten aan bij de veranderende tijdgeest. Muzikaal is het één groot avontuur, en daar ligt ook de kracht van de uitvoering van De Kernploeg. Dit gezelschap brengt jaarlijks een Amerikaanse musical op de planken, die in Nederland nog niet zo bekend is. In 2017 was A new brain hun succesvolle debuut; Hello again is de vierde productie.  Door de sobere vormgeving (het decor is een stellage, waarin een ijzeren plaat zowel bed als dansvloer kan zijn) is het vaak lastig te achterhalen in welk decennium een scène plaatsvindt. Gelukkig zijn er aanwijzingen te vinden in de tekst, die prachtig is vertaald door Florus van Rooijen. De voorstelling blinkt uit op muzikaal vlak. Met haar openingsnummer zet Brigitte Heitzer meteen de toon en het niveau van de muzikanten, die rondom het speelveld zitten, is hoog. Zij leiden het publiek met vaste hand door de complexe nummers. Die musical-stereotypes mis je echt geen moment. Hello again van De Kernploeg Gezien: 5/7 DeLaMar West, A’dam. Info: de-kernploeg.nl/hello-again 
●●●●●||https://www.nrc.nl//nieuws/2022/07/11/musical-in-tien-onhandige-vrijpartijen-a4136115
2022-07-12||Nederland maakt &#8216;diepste excuses&#8217; aan nabestaanden Srebrenica||De Nederlandse regering heeft haar „diepste excuses” aangeboden aan de nabestaanden van de massamoord in Srebrenica, de enclave waar in 1995 meer dan 8.000 moslimmannen en -jongeren werden vermoord door Bosnisch-Servische troepen. Defensieminister Kajsa Ollongren (D66) maakte de excuses maandag tijdens een toespraak in Potocari in Bosnië en Herzegovina, waar ze de 27ste herdenking van de genocide bijwoonde. Nederlandse VN-troepen die verantwoordelijk waren voor de bescherming van de enclave, werden in 1995 onder de voet gelopen en konden de massamoord niet voorkomen. „De internationale gemeenschap faalde in de bescherming van de mensen van Srebrenica”, zei Ollongren in haar toespraak volgens de NOS. „Als onderdeel van deze gemeenschap deelt de Nederlandse regering in de politieke verantwoordelijkheid voor de situatie, waarin dit falen kon gebeuren. Daarvoor bieden wij onze diepste excuses aan.” Ollongren, die bij het Memorial Center in Potocari ten overstaan van nabestaanden sprak, zei „het leed niet te kunnen wegnemen”, maar de geschiedenis wel „recht in de ogen” te willen aankijken. De internationale gemeenschap en Nederland deden „de belofte dat ze u zouden beschermen”, aldus Ollongren, „met de beste intenties”. Uiteindelijk was de genocide „de schuld van slechts één partij”, benadrukte de minister: het Bosnisch-Servische leger. „Gelukkig is een aantal van de hoofdverantwoordelijken inmiddels berecht door het Joegoslaviëtribunaal in Den Haag.” In juni had de Nederlandse regering excuses aangeboden aan de Nederlandse Dutchbat-militairen die in 1995 naar Srebrenica waren uitgezonden. Premier Mark Rutte (VVD) maakte toen excuses voor de omstandigheden waaronder de militairen van Dutchbat III waren uitgezonden en voor het gebrek aan steun dat zij bij terugkeer in Nederland ervoeren. Minister Ollongren bood de veteranen daarbij het Ereteken voor Verdienste in brons aan. Na de excuses aan de veteranen reageerde onder anderen advocaat en hoogleraar Liesbeth Zegveld, die nabestaanden bijstaat, verbolgen. Zegveld zei in een interview met NRC dat Rutte eerst excuses had moeten aanbieden aan de nabestaanden van de vermoorde moslims. Ook had de premier volgens haar „moeten erkennen dat Dutchbat grote fouten heeft gemaakt”.||https://www.nrc.nl//nieuws/2022/07/11/nederland-maakt-diepste-excuses-aan-nabestaanden-srebrenica-a4136113
2022-07-12||VN: dit jaar 8 miljard mensen op aarde, maar groei vlakt af||De achtmiljardste wereldbewoner wordt op 15 november dit jaar geboren. Dat voorspellen de Verenigde Naties, blijkt uit een maandag gepubliceerd rapport met prognoses over de wereldbevolking. Het aantal mensen op aarde blijft in rap tempo toenemen, tot wel 10,4 miljard mensen in het jaar 2100. Wel vlakt de bevolkingsgroei af doordat vrouwen minder kinderen krijgen — hoewel de mens steeds langer blijft leven. Volgend jaar stoot India het grotere China van de troon wat betreft inwonersaantal, verwachten de VN. Vijf jaar na afschaffing van de eenkindpolitiek kampt China voor het eerst sinds de jaren zestig met een slinkende populatie. Meer dan de helft van de mensen woont in Azië. Alleen al India en China bergen met allebei 1,4 miljard inwoners al ruim een derde van de wereldbevolking binnen hun grenzen.   De belangrijkste reden voor de bevolkingsgroei is dat de mens gemiddeld langer blijft leven dan ooit. Vergeleken met 1990, stellen de VN, duurt een mensenleven nu gemiddeld bijna negen jaar langer. Als gevolg stijgt ook het aantal 65-plussers op aarde: in 2050 zijn zij volgens de berekeningen met ruim twee keer zoveel als kinderen jonger dan vijf jaar. Dat komt ook doordat vrouwen steeds minder kinderen krijgen. Dat de armste landen het snelst in inwonertal groeien — gevolg van slechter verkrijgbare anticonceptiemiddelen en een lager opleidingsniveau — baart de VN zorgen. Een vicieuze cirkel dreigt: economische vooruitgang kan bevolkingsgroei niet bijbenen, waardoor gemeenschappen gevangen blijven in armoede. Dat leidt er weer toe dat kansen en keuzevrijheid beperkt blijven en het vruchtbaarheidscijfer hoog wordt gehouden. ||https://www.nrc.nl//nieuws/2022/07/11/vn-dit-jaar-8-miljard-mensen-op-aarde-maar-groei-vlakt-af-a4136112
2022-07-12||Sobere Nederlandse paus was een outsider. Hij aanvaardde het ambt met tegenzin||Eeuwenlang is het pausschap een hoofdzakelijk Italiaanse aangelegenheid geweest. Pas de afgelopen decennia bekleedden achtereenvolgens een Pool, een Duitser en een Argentijn het ambt. Daarvoor waren de leiders van de katholieke kerk heel vaak afkomstig uit Rome of andere plaatsen in het huidige Italië. Het is daarom wel begrijpelijk dat men daar in 1522 met reserve de komst afwachtte van de nieuwe paus Hadrianus VI, alias Adriaen Floriszoon Boeyens uit Utrecht (1459-1523). Naar aanleiding van het vijfhonderdjarige jubileum van zijn verkiezing wijdt Museum Catharijneconvent in zijn geboortestad een kleine presentatie aan de eerste en tot dusverre enige Nederlandse paus. De kritische Romeinen kregen op punten gelijk. Hadrianus was de directe opvolger van renaissancepausen Julius II della Rovere en Leo X de’ Medici: prachtlievende geldsmijters, minnaars van de cultuur van de oudheid en van haar tastbare overblijfselen, en opdrachtgevers voor kunstenaars als Rafael, Bramante en Michelangelo. De Nederlandse paus, daarentegen, leefde sober en had geen belangstelling voor heidense oudheid en moderne kunst. Omdat de pauselijke schatkist door de spilzucht van zijn voorgangers leeg was, ontsloeg hij een deel van de hofhouding en kortte de inkomens van de kardinalen. Ook in zijn bestuurlijke ambities week Hadrianus af van eerdere collega’s: hij erkende misstanden binnen de Kerk waar ook een protestantse tijdgenoot als Luther kritiek op had, en maakte plannen voor hervormingen waarbij hij, tevergeefs, zijn geleerde landgenoot Erasmus wilde betrekken. Hadrianus was afwezig bij de pausverkiezing van januari 1522 en een outsider bovendien. Hij aanvaardde het ambt met tegenzin en arriveerde pas acht maanden na zijn verkiezing in Rome. Iets meer dan een jaar later, op 14 september 1523, kwam door zijn overlijden alweer een eind aan zijn pontificaat. De presentatie in het Catharijneconvent illustreert Hadrianus´ korte pausschap aan de hand van enkele mooie, maar nogal toevallig bijeengebrachte schilderijen, boeken en documenten uit de eigen collectie, zoals een geïllustreerd gebedenboek uit het vijftiende-eeuwse Zwolle dat moet getuigen van Adriaens gehechtheid aan de traditie van de Nederlandse Moderne Devotie, en een boek dat hij eerder had geschreven over de heilige sacramenten en dat ter gelegenheid van zijn verkiezing in Rome werd heruitgegeven.  Beide boeken verwijzen stilzwijgend naar Hadrianus’ leven voor zijn verkiezing, dat waarschijnlijk veel interessanter is maar waarover we in deze presentatie niets te weten komen. Hij kwam dan wel uit Utrecht, maar werd onder meer hoogleraar en rector aan de universiteit in Leuven, en bracht daarna een groot deel van zijn leven door in Spanje als diplomaat, bisschop en inquisiteur. Een museale presentatie is voor een paus die niet van kunst hield geen gelukkige keuze, zeker als het topwerk het drieluik is met de Kruisiging van Christus (circa 1535) door de Utrechtse schilder Jan van Scorel. Hadrianus had hem zelf naar Rome gehaald om de Vaticaanse kunstcollecties te beheren, waardoor Van Scorel de kunst van de oudheid en de Italiaanse renaissance leerde kennen. Ruim tien jaar na Hadrianus’ dood schilderde Van Scorel de antieke ruïnes en figuren in de klassieke vormentaal die de Nederlandse paus op zijn minst koud lieten. Paus Adrianus VI. Wereldleider uit Utrecht. T/m 13/11. Museum Catharijneconvent. Inl.  www.catharijneconvent.nl 
●●●●●||https://www.nrc.nl//nieuws/2022/07/11/sobere-nederlandse-paus-was-een-outsider-hij-aanvaardde-het-ambt-met-tegenzin-a4136111
2022-07-12||Reisrubriek De kok en de directeur blijft nergens lang stilstaan, want Taco Dibbits moet nog een ijsje eten||Als service voor Nederlanders die niet op vakantie kunnen, biedt de publieke omroep een breed palet aan reisprogramma’s. Iemand anders gaat voor je op reis en laat zijn vakantiefilmpjes zien. Floortje Dessing zat vorige week op herhaling in de Sloveense bergen, André van Duin gleed langs de Zaanse Schans, en Tom Waes zat tussen de vuilnisverwerkers van Caïro.  Met De kok en de directeur (NPO2) heeft AvroTros een slimme hutspot van diverse tv-genres gemaakt: het is een reisprogramma met kunst én eten. Directeur Taco Dibbits en chefkok Joris Bijdendijk van het Rijksmuseum gingen zondag samen naar Sicilië om de plaatselijke architectuur en eetcultuur te bewonderen.  Sicilië heeft een gelaagde fusion-cultuur, zo leren wij. Het Zuid-Italiaanse eiland heeft vaak andere meesters gehad, Grieken, Romeinen, Arabieren, Noormannen, die allemaal hun stempel hebben gedrukt op de cultuur. Vandaar bijvoorbeeld de Siciliaanse couscous. Dibbits laat ook een Italiaanse gevel voor een Griekse tempel zien. Van de Noormannen helaas geen voorbeeld. Omroep AvroTros wil de kunsten naar het volk brengen en  gelooft daarbij in de sandwich-methode: je laat in Maestro een flexe rapper voor een orkest met een stokje zwaaien en hoopt dat de kijkers de volgende dag een plaat van Beethoven gaan kopen. In De kok en de directeur zit die sandwich-methode in de keurige afwisseling van eten en kunst: eerst naar de  citroenengaard, dan een Griekse tempel, dan verse vis, een Romeinse villa, met citroenijs toe. Ja, het gaat vaak over citroenen op Sicilië. Ze moeten  groen zijn. Veel geuriger en smakelijker dan de gele, zeggen de Sicilianen.  Wat het beste blijft hangen van deze aflevering is het bijzondere schilderij  De begrafenis van de heilige Lucia (1608). Een plaatselijke monnik vertelt aan Dibbits en Bijdendijk dat het schilderij op de plaats hangt waar de heilige daadwerkelijk is onthoofd. Onthoofd? Maar op het schilderij zit haar hoofd er gewoon nog op. Ze heeft wel een snee in haar nek. Hoe zit dat?  Er is een dispuut over Lucia’s dood, naar het schijnt. Duidelijk een zwaardsteek in de hals, zegt de kerkleiding. Nee hoor, ze is onthoofd, zeggen de Sicilianen.  Schilder Caravaggio had aanvankelijk een los hoofd geschilderd, maar toen bedacht hij zich. In dit schilderij blijft hij sowieso weg van de gebruikelijke slashers die andere schilders van Santa Lucia maken. Vaak wordt ze afgebeeld met haar twee uitgestoken ogen op een schoteltje – ze is beschermheilige van de blinden. De opvliegende Caravaggio had trouwens op een tenniscourt iemand doodgestoken,  was veroordeeld tot onthoofding, en was uiteindelijk naar Sicilië gevlucht. Sindsdien schilderde hij obsessief onthoofdingen. Dit alles moest ik na de uitzending  opzoeken. Taco Dibbits, directeur van het Rijksmuseum, had  dat in het programma best kunnen ophelderen. Maar nee, hij moest die dag nog een citroenijsje eten. Dat is het nadeel van de sandwich-methode: je krijgt van alles maar een klein hapje. Je hebt journalistieke reisprogramma’s, zoals die van Bram Vermeulen, waarin je echt iets leert over de wereld. Dan heb je de reisprogramma’s die vooral op mooie ontmoetingen en verhalen zijn gericht, zoals die van Floortje Dessing. En dan heb je nog het toeristische reisprogramma waarin de presentator keurig binnen de toeristische clichés blijft, zoals 3 op reis. Het land is slechts decor. Omdat Dibbits en Bijdendijk  nergens lang bij stil staan, blijft De kok en de directeur te veel zo’n toeristenprogramma.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/11/reisrubriek-de-kok-en-de-directeur-blijft-nergens-lang-stilstaan-want-taco-dibbits-moet-nog-een-ijsje-eten-a4136108
2022-07-12||Trump-adviseur Bannon wil toch getuigen over bestorming Capitool||Steve Bannon, de voormalige adviseur van oud-president Donald Trump, wil toch verschijnen voor de commissie van het Amerikaanse Congres die onderzoek doet naar de bestorming van het Capitool op 6 januari 2021. Dat schrijven internationale persbureaus op basis van een brief van Bannons advocaat, die zij afgelopen weekend in handen kregen. Zijn besluit komt een week voordat de voormalig adviseur moet voorkomen in een rechtszaak die werd aangespannen door dezelfde commissie, omdat hij ook na een dagvaarding weigerde te getuigen en documenten vrij te geven.  Bannon beriep zich steeds op zijn immuniteit, dat hij meende te kunnen ontlenen aan het zogeheten „executive privilege”. Dat is het recht van een (ex-)president en andere leden van de uitvoerende macht om het Congres informatie te onthouden als die vertrouwelijk is. In november spande de commissie een zaak tegen Bannon aan, omdat ze vond dat de immuniteit op hem als adviseur niet van toepassing was. Bannon was tussen januari en augustus van 2017 de belangrijkste adviseur van Trump.  Oud-president Trump heeft zijn voormalig adviseur laten weten dat hij bereid is van diens „executive privilege” af te zien, schreef Bannons advocaat, wat hem in staat stelt te getuigen. De belangrijkste reden voor Trump is dat hij heeft „gezien hoe oneerlijk jij en de anderen zijn behandeld” tijdens de verhoren tot dusver. Bannon kan nu „naar waarheid en eerlijk getuigen, naar het verzoek van de niet-geselecteerde commissie van politieke misdadigers en oplichters”, aldus Trump.  In de brief schrijft Bannons advocaat dat hij het liefst openbaar zou getuigen, maar een van de leden van de onderzoekscommissie, Democraat Zoe Lofgren, zei zondag tegen omroep CNN dat het gesprek waarschijnlijk besloten zal plaatsvinden. „We willen al onze vragen beantwoord krijgen, dat kan niet in een live format”, zei Lofgren. „We hebben veel vragen voor hem.” Bannon raakte betrokken bij het presidentschap van Trump tijdens zijn verkiezingscampagne in 2016, waarvan Bannon één van de architecten was. Daarvoor was hij bekend geworden als baas van de website Breitbart, een extreem-rechts nieuwsplatform. In januari van 2017, toen Trump geïnaugureerd werd, stelde hij Bannon aan als zijn belangrijkste adviseur. Zo’n zeven maanden later werd hij alweer ontslagen, en keerde hij terug naar Breitbart. Daar moest hij in 2018 vertrekken, vanwege negatieve uitlatingen over Trump en zijn familie. ||https://www.nrc.nl//nieuws/2022/07/11/trump-adviseur-bannon-wil-toch-getuigen-over-bestorming-capitool-a4136107
2022-07-12||Gaspijplijn Nord Stream I dicht voor onderhoud||De gaspijplijn tussen Rusland en Duitsland, Nord Stream I, is vanaf maandag tien dagen dicht voor onderhoudswerkzaamheden. Die worden ieder jaar tien tot twaalf dagen verricht, maar Europese overheden en bedrijven vrezen dat Moskou ook na de geplande opening op 21 juli de gaskraan dichthoudt om de geopolitieke druk op het Westen op te voeren. Vorige maand schroefde het Russische staatsgasbedrijf Gazprom de toevoer door de pijplijn al met 60 procent terug, wat de Duitse gasprijzen verder deed stijgen. De afgelopen jaren vervoerde de Nord Stream I via de Baltische Zee juist steeds meer gas naar Duitsland: van ruim 39 miljard kubieke meter in 2015 tot ruim anderhalf keer zoveel vorig jaar. Vooral in Duitsland — nu nog voor 35 procent afhankelijk van Russisch gas — neemt de gasstress toe. Berlijn is van plan de belangrijkste energieleverancier van het land, het wegens de hoge gasprijzen noodlijdende Uniper, met een miljardenoperatie overeind te houden om een domino-effect op de Europese energiemarkten te voorkomen.||https://www.nrc.nl//nieuws/2022/07/11/gaspijplijn-nord-stream-i-dicht-voor-onderhoudswerkzaamheden-a4136105
2022-07-12||Hoe Remco Campert de poëzie veranderde||Vandaag wordt schrijver, dichter en columnist Remco Campert begraven. De laatste representant van de generatie van de Vijftigers, die na de oorlog de Nederlandse literatuur op z’n kop zette. Campert leerde zijn lezers dat lichte humoristische poëzie ook goede poëzie kan zijn. Cultuurredacteur Toef Jaeger duidt de rol die hij speelde in de naoorlogse literatuur. Het gedicht Lamento, dat in de aflevering te horen is, wordt voorgedragen op muziek van Benjamin Herman. Lees hier een ode aan Remco Campert. Lees ook hoe Campert door zijn lichtvoetigheid zal blijven.||https://www.nrc.nl//nieuws/2022/07/11/hoe-remco-campert-de-poezie-veranderde-a4136104
2022-07-12||Wat vindt NRC | Btw-verlaging groente en fruit vergt fijnmazige  classificatie||De hoon op sociale media loog er niet om, in een week waarin het toch al voortdurend over voedsel en supermarktschappen ging. Een appel is fruit en een komkommer is groente. Dat weet iedereen met een beetje boerenverstand. Dus waarom hebben staatssecretarissen Maarten van Ooijen (Volksgezondheid, ChristenUnie) en Marnix van Rij (Belastingen, CDA) een extern bureau nodig om te bepalen wat fruit is en wat groente? 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Die classificatie is nodig omdat het kabinet in het coalitieakkoord afsprak te onderzoeken hoe de btw op groente en fruit van 9 naar 0 procent kan worden verlaagd. Voor deze zomer zou het bepalen welke producten daarvoor in aanmerking komen. De btw-verlaging past in een trits aan maatregelen om Nederlanders met zachte dwang te stimuleren om gezonder te  eten. Het kabinet wil verder de belasting op alcoholhoudende dranken verhogen, onderzoekt of er een vleestaks kan worden geheven en kijkt naar een suikerbelasting op onder meer frisdrank. Allemaal op termijn, maar uiteindelijk bedoeld om gezonder en duurzamer eten te bevorderen én de dagelijkse maaltijd betaalbaar te houden. Vooral het bevorderen van gezondheid is een lastige ambitie. Het kabinet wil het aantal Nederlanders met overgewicht – nu de helft van de volwassenen – terugkrijgen naar het niveau van de jaren negentig: 38 procent. Aan de dagelijks aanbevolen hoeveelheid van 250 gram groenten en twee stuks fruit komt de volwassen Nederlander lang niet. Gemiddeld eet de Nederlander 131 gram groenten en 119 gram fruit. De tijd van Danny de Munks ‘voel je sappel, eet een appel’ is ook niet meer. Zodra je de straat opgaat, zijn er allerlei zoete, zoute en vette verleidingen, vaak goedkoper en makkelijker te verkrijgen dan die appel. Van Ooijen zei in het voorjaar ook te zullen onderzoeken of gemeenten de toename van fastfoodwinkels kunnen tegengaan. Het zijn allemaal onderzoeken ‘naar’. Waarvan je zou denken dat die naar wat groente is en wat fruit de makkelijkste zou moeten zijn. Het blijkt „een puzzel”, zo schrijft Van Ooijen aan de Kamer. Het wordt eerder 2024 voor hij een antwoord heeft. Het „potje pastasaus” dat premier Rutte (VVD) in februari in de Eerste Kamer noemde als voorbeeld van iets wat wel of geen groente kon zijn, heeft zich uitgebreid tot bijna een supermarkt vol. In de schappen staan naast de pastasaus inmiddels de appelmoes, de voorgesneden sla, de geschilde aardappel en de diepvriesdoperwten. En is de groentechip wel groente, maar de paprikachip niet? Het mijnenveld waarin Van Ooijen en Van Rij zich begeven, wordt duidelijk uit de Kamerbrief. De definitie van groente en fruit die „juridisch het meest geschikt is”, is niet de definitie die „het best hanteerbaar is voor de praktijk”. Onbewerkte producten moeten zo gespecificeerd worden dat dat zakje sla eronder valt, maar niet als er zout aan is toegevoegd. Een btw-verlaging is een sympathiek middel om de consument te verleiden tot gezonder eten. Een fijnmazig systeem van classificatie is daarvoor noodzakelijk. Maar dat hoeft niet de enige wortel te zijn die de staatssecretarissen voorhouden. Correctie (11 juli 2022): In een eerdere versie van dit stuk stond alcoholvrije dranken waar alcoholhoudende moest staan. 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/11/btw-verlaging-groente-en-fruit-vergt-fijnmazige-classificatie-2-a4136078
2022-07-12||Op de Haagse Idiotenschool was 150 jaar geleden ook al een lerarentekort||Dominee Cornelis van Koetsveld, oprichter van de eerste school voor speciaal onderwijs in Nederland, liet een goudmijn na. Nadat zijn ‘Haagse Idiotenschool’, opgericht in 1855, in 1920 werd opgeheven, ging het complete archief naar de gemeente Den Haag, waar historisch pedagoog Annemieke van Drenth „méters bruikbaar archief” aantrof. „Heel bijzonder”, zegt Van Drenth. „Meestal belandden schoolarchieven in kelders of werden ze gewoon weggegooid.” Annemieke van Drenth (1954) studeerde in Nijmegen aan de toen nog Katholieke Universiteit als cultuur- en godsdienstsocioloog en werkte als universitair docent en onderzoeker aan het Instituut Pedagogische Wetenschappen van de universiteit Leiden. Van Drenth stuitte onder meer op 356 dossiers van kinderen die in de tweede helft van de negentiende eeuw als internen op de Idiotenschool zaten. Daarin wordt beschreven wat er met hen aan de hand was. „Een eyeopener. Je kunt het lezen als de vroegste vorm van diagnostiek van speciale kinderen in Nederland.” In haar boek De ontdekking van het speciale kind, dat vorige maand verscheen, vervlecht Van Drenth de geschiedenis van de eerste school voor speciaal onderwijs met de aandacht die er rond diezelfde tijd ontstaat voor kinderen die ‘anders’ waren, die in het lager onderwijs niet konden meekomen met andere kinderen en ‘idioot’ werden genoemd. Dominee en schrijver Van Koetsveld ging actief op zoek naar deze kinderen voor zijn school. Het is een behoorlijk gevarieerde groep die hij om zich heen verzamelde: van kinderen met ernstige en zichtbare afwijkingen tot kinderen die ‘slechts’ zwaar verwaarloosd waren en met een beetje liefdevolle hulp en aandacht van de medewerkers in het schooltje leerden praten, lezen en schrijven. Hij geloofde dat ‘idiote kinderen’ door ‘het stimuleren van de zintuigen’ echt iets konden leren De kinderen uit de dossiers vielen onder de Krankzinnigenwet, schrijft u. Van Drenth: „Ja, zij konden alleen worden opgenomen met toestemming van de rechter, die zich daarbij liet adviseren door artsen. De kinderen aten en sliepen op de school. Daarnaast zaten er kinderen die alleen overdag naar school gingen, de vorm die je nu nog steeds het meest ziet in het speciaal onderwijs. Ouders willen dat over het algemeen ook graag – toen en nu. „De beter gesitueerde ouders hadden personeel in huis om met deze kinderen om te gaan, maar zij boekten meestal onvoldoende progressie, vooral bij echt moeilijke kinderen. Pas midden negentiende eeuw ontstaat er meer kennis over de ontwikkeling van speciale kinderen. In die voedingsbodem kan Van Koetsveld zijn school starten. Overigens had ook hij toen al problemen om de juiste leerkrachten te vinden.” Toen was er al een lerarentekort? „Absoluut. Het selectiecriterium van de Idiotenschool was van pedagogisch-didactische aard. De medewerkers mochten de kinderen niet slaan of verwaarlozen. Van Koetsveld wilde vooral op zoek naar wat een kind kon, hoe het zich verder kon ontwikkelen. Hij geloofde, en dat was heel modern voor die tijd, dat ‘idiote kinderen’ door ‘het stimuleren van de zintuigen’ echt iets konden leren. Daar had hij goede leerkrachten voor nodig, die ook toen niet voor het oprapen lagen.” Van Drenth nam vorige maand afscheid van de Leidse universiteit waar ze op het Instituut Pedagogische Wetenschappen werkte. Ze publiceerde over de geschiedenis van kinderen met lichamelijke en geestelijke handicaps. Zoals over Siem, ‘het eerste jongetje met autisme’ dat in de jaren dertig van de vorige eeuw werd ‘ontdekt’ door de non Ida Frye op het Pedologisch Instituut in Nijmegen. Het is de eerste beschreven wetenschappelijke diagnose van autisme. „Speciale kinderen waren er natuurlijk altijd al”, zegt Van Drenth. „Maar ze worden pas zichtbaar als er vanaf het midden van de negentiende eeuw serieus wetenschappelijk gedaan wordt.” Van Koetsveld is zijn tijd vooruit en ziet al eerder wat anderen niet zien: deze kinderen hebben ook recht op een plaats Waar waren deze kinderen daarvoor? „Thuis of in gestichten. Soms gewoon geaccepteerd, maar soms weggestopt, verwaarloosd. Er was weinig kennis over kinderen die zich niet op een normale manier ontwikkelden. Kinderen met zichtbare afwijkingen werden al vanaf het midden van de negentiende eeuw steeds meer gezien als aparte categorie. Maar kinderen met minder in het oog springende problemen in de ontwikkeling, daar was nog weinig zicht op. „Pas na de invoering van de leerplicht in 1901 valt het steeds meer op dat er een groep kinderen is die buiten de boot valt. Het speciaal onderwijs ontwikkelt zich daarna razendsnel. Tussen 1901 en 1930 komen er veel van dit soort scholen bij.” U koppelt de ‘ontdekking’ van het speciale kind aan de opkomst van het reguliere onderwijs? „Speciale kinderen kunnen niet mee in het gewone onderwijs, blijkt dan. Van Koetsveld is zijn tijd vooruit en ziet al eerder wat anderen niet zien: deze kinderen hebben ook recht op een plaats, recht op ontwikkeling. Ze moeten ‘ontwaken uit de kinderlijke onnozelheid’ en daarbij hebben ze hulp nodig. Dat idee kwam sterk op in het midden van de negentiende eeuw: kinderen worden dan steeds meer gezien als individuen in ontwikkeling gestimuleerd door prikkels van buitenaf.” Er werd met afschuw gekeken naar kinderen die afweken van de norm, blijkt uit uw boek. „Ja, en dat is voorstelbaar. Niemand wil een kind dat niet gezond is, dat niet kansrijk is. Iedereen wil een ‘normaal’ kind. Kinderen die daar niet aan voldoen, zijn confronterend. In mijn boek staat een tekening die de anatoom Frederik Ruysch in de zeventiende eeuw liet maken van een foetus met een waterhoofd. Ruysch zette kindjes zoals dit jongetje op sterk water, maar in zijn tentoonstelling wilde hij dit soort preparaten niet op de voorste rij hebben. Dat was te shockerend voor het grote publiek, vond hij.” Van Koetsveld wilde de ‘idiote kinderen’ een stem geven, schrijft u. Onder het motto ‘We plead for those who cannot plead for themselves’. Dat klinkt behoorlijk progressief voor die tijd. „Hij vond: alle kinderen zijn van God gegeven. Hij maakte zich oprecht zorgen over de kinderen met beperkingen. Hij nam ze op in zijn school en probeerde ze echt te zien in hun individualiteit en het beste uit hen te halen.” We investeren vooral in alles wat glimt en glanst en veel minder in dingen en mensen in de schaduw Zijn ‘eersteling’, een meisje met de naam Alida, is de grote trots van Van Koetsveld, schrijft Van Drenth. Alida is dertien als Van Koetsveld haar aantreft „in eene ellendige hut op den grond, de ongekamde haren hangende op het vuurpotje”. Alida kan nauwelijks praten, maar eenmaal op de idiotenschool ontwikkelt ze zich razendsnel. Van Drenth: „Met de kennis van nu zie je een zwaar verwaarloosd kind dat was overgeleverd aan zichzelf. Pas toen zij opgenomen werd, aandacht en pedagogische zorg kreeg, heeft ze zich echt kunnen ontwikkelen. „In zijn jaarverslagen pronkte Van Koetsveld met haar. Er kwamen wetenschappers en notabelen langs om haar en andere kinderen te bekijken. Het succes leverde geld op voor zijn school. Geld was ook toen al constant een probleem voor het speciaal onderwijs.” Omdat het niet onmiddellijk iets oplevert? „Precies. Die reflex zie je nu nog steeds. Er moeten heldere en zichtbare resultaten zijn. De gedachte daarachter is dat je pas echt iets waard bent als je een bepaald soort maatschappelijk succes kunt behalen. We investeren vooral in alles wat glimt en glanst en veel minder in dingen en mensen in de schaduw, ook al horen die gewoon bij het leven.”||https://www.nrc.nl//nieuws/2022/07/11/de-eerste-school-voor-speciale-kinderen-a4136082
2022-07-12||Column | Tussen de regels op de spandoeken komt een andere boodschap naar voren||Een advertentietekst: ‘Met een hondenfluitje trek je zelfs van een grote afstand direct de aandacht.’  Ik dacht niet aan honden, ik dacht aan radicale boeren die met groot materieel in opstand komen. Die aandacht krijgen ze inmiddels van heel het land, van stadsbewoners en buitenlui.  De hele tekst van de advertentie luidt trouwens: ‘Met een hondenfluitje trek je zelfs van een grote afstand direct de aandacht van je hond.’  Maar zo’n fluitje kun je ook voor politieke doeleinden gebruiken. Op de spandoeken van boze boeren staan niet mis te verstane teksten: ‘DE OORLOG IS BEGONNEN WIJ WINNEN’, maar wat ik tussen al die forse regels door lees is nog iets anders. Dat die opstand van boze boeren de enige rechtgeaarde Nederlandse opstand is, want hier geldt zoiets als het eerstgeboorterecht. Dat is te lang voor een spandoek, maar wel de impliciete boodschap die ik hoor.  Opgegroeid in Twente, en niet in Enschede, zaten er kinderen van boeren op mijn lagere school; ik was met een aantal bevriend, ik kwam bij ze thuis. Slootje springen, kikkervisjes vangen in een glazen pot, meehelpen op de boerder…  Nee, dat liever niet, want als kind angstig voor de meeste beesten. Dat vond iedereen volmaakt begrijpelijk, want ik sprak Hooghollands, en bovendien behoorde ik met mijn uiterlijk tot een buitencategorie. Niet van hier, maar van daar. De stad, het westen, of nog verder weg.  Vanuit het platteland bezien is de verhouding met de stad dubbelzinnig: meerder- en minderwaardigheidsgevoelens wisselen elkaar voortdurend af. Stadse mensen weten niets van het echte leven, maar ook: pas op voor stadse mensen, want die zijn je altijd te slim af. Die lui uit het westen moeten niet denken dat ze meer zijn dan wij. Dat doen die lui ook niet, het wrange is dat de meeste stedelingen nauwelijks terug-nadenken over het platteland.  Aan die misstand hebben de acties van boeren in elk geval een einde gemaakt: het land zwelgt in boerenwoede.   Daaronder sluimert het idee dat boeren de ruggengraat van het land uitmaken, en tot de categorie behoren van de  echte, onbetwistbare Nederlanders. Ik heb vaak nagedacht over het op het eerste gezicht onbegrijpelijke verbond tussen Baudet en boeren, maar in elk geval delen ze de verongelijktheid. Wie zichzelf het eerstgeboorterecht toekent, moet wel witheet worden als aan die voorrechten wordt getornd.  Het vervelende is dat er geen eerstgeboorterecht valt te vergeven in Nederland: het is geen familie, maar een rechtsstaat, en het Nederlands paspoort kan verlopen, maar wordt niet meer waard naarmate het langer in de familie is.  Ook dit misverstand moet de wereld uit – net als de stikstof.||https://www.nrc.nl//nieuws/2022/07/11/stikstofwereld-a4136103
2022-07-12||Falende cryptobedrijven hopen op reddende hand||‘Er zijn bedrijven die in principe te ver heen zijn en het is niet handig om ze te redden vanwege redenen zoals een substantieel gat in de balans, reguleringskwesties of omdat er niet veel meer te redden valt”. Was getekend Sam Bankman-Fried, 30 jaar oud, cryptomiljardair en nu ook redder in nood van kleinere cryptobedrijven dan zijn eigen lucratieve handelsplatform FTX en cryptohandelshuis Alameda. De boodschap van ‘SBF’ in gesprek met zakenblad Forbes was duidelijk: er zitten momenteel de nodige rotte appels in de cryptomarkt die achter de schermen praktisch al failliet zijn en dus niet op zijn geld hoeven te rekenen. De FTX-topman deed zijn uitspraken na het voorzien van reddingskrediet aan de noodlijdende Amerikaanse cryptobedrijven BlockFi en Voyager Digital, voor opgeteld 750 miljoen dollar (zo’n 738 miljoen euro). Die twee bedrijven verkeren in financiële problemen omdat zij geld hadden uitgeleend aan het Singaporese cryptohedgefonds Three Arrows Capital (3AC), dat eind juni failliet ging door de crash van Terra, een beoogde stablecoin waarvan de waarde in theorie gedekt zou zijn door ‘echte’ dollars, en waarop 3AC zwaar had ingezet.  „Er zijn meerdere partijen in de problemen gekomen, en daar komen er wellicht nog meer bij”, zegt econoom en cryptovalutaspecialist Teunis Brosens van ING. Volgens hem steken grotere partijen, onder wie Bankman-Fried, niet zomaar een reddende hand uit. „In de regel worden dit soort kredieten niet uit liefdadigheid verleend. De reddende partij wil bijvoorbeeld controle verwerven over het bedrijf.” Daarnaast speelt vermoedelijk ook de  reputatie van de sector een rol, stelt Brosens. „Als cryptobedrijven omvallen, incasseren hun klanten veelal verliezen. Maar dit is ook slecht voor de reputatie van de cryptosector als geheel.” Die verworven controle duidt op een vorm van consolidatie: succesvolle cryptobedrijven die overleven, terwijl falende platforms worden opgeslokt of van het toneel verdwijnen. „De partijen die nu omvallen zijn hoofdzakelijk leenplatforms en hedgefondsen die te veel risico hebben genomen en daar nu voor moeten boeten”, zegt Bert Slagter van cryptokennisplatform LekkerCryptisch. „Onder leenplatforms is consolidatie wel waarschijnlijk. Bedrijven worden overgenomen of klanten vertrekken naar bedrijven die transparanter en voorzichtiger te werk gaan.” Volgens Slagter is bij cryptohandelsplatformen (exchanges) aanzienlijk minder aan de hand. „Bankman-Fried zei dat er wat kleine exchanges in de problemen zouden kunnen zijn, maar snelle, grootschalige consolidatie verwacht ik niet. Al zal een flinke recessie en strengere regelgeving op termijn ook cryptobeurzen laten fuseren en overnemen.” De vraag is of de belegger zelf daar op dit moment iets aan heeft. Worden zij ook gered? Of raken ze hun bij kleinere cryptohandelsplatforms geïnvesteerde geld (deels) kwijt door de ontstane problemen in de turbulente cryptomarkt? Het kan nog maanden duren voordat sommige faillissementsprocedures zijn doorlopen en het geld deels wellicht nog beschikbaar komt. Cryptobroker Voyager Digital, die volgens FT ruim honderdduizend schuldeisers heeft, ging woensdag ondanks SBF’s noodkrediet in surseance.  Slagter acht het „goed mogelijk” dat klanten bij sommige leenplatforms hun volledige tegoed niet terugkrijgen. Hij wijst op het belang om te handelen op een cryptobeurs die de middelen van klanten één op één in de kluis bewaart, en niet uitleent. In Nederland geldt dat volgens de crypto-expert voor de meeste partijen. Brosens: „Het feit dat cryptobedrijven zich altijd hebben onttrokken aan regulering en toezicht, levert  een groot nadeel op voor klanten. Vanuit regulering worden veelal grenzen gesteld aan de soort en mate van risico’s die bedrijven mogen nemen. In crypto is er niets van dit alles.”||https://www.nrc.nl//nieuws/2022/07/11/falende-cryptobedrijven-hopen-op-reddende-hand-a4136092
2022-07-12||Column | Nederlanders zijn de ultieme successupporters||De Red Bull Ring, een racecircuit in Oostenrijk, oefent al jaren een magnetische werking uit op Formule 1-supporters uit Nederland. Afgelopen weekeinde zaten er weer meer dan vijftigduizend Nederlanders heel erg Nederlander te zijn. Het zal ermee te maken hebben dat Red Bull het raceteam is waarvoor wereldkampioen Max Verstappen uitkomt. Vroeger toen voetbalsupporters nog vrij mochten reizen had je ook stadions waarvan je van tevoren wist dat je er veel medesupporters zou treffen. Voor Vitesse-supporters waren dat Sparta-uit en FC Volendam-uit. En NEC-uit in de oude Goffert. Dat is lang geleden, het voetbal is allang aan banden gelegd. Je kunt in ons land – en in veel andere landen – niet meer op de bonnefooi naar een voetbalstadion. Alleen al het juichen voor een andere club dan de thuisclub kan worden opgevat als een enorme provocatie. Ik had deze zijsprong ook niet hoeven maken, want mijn punt gaat over iets totaal anders: over de meldingen van misdragingen van Nederlandse Formule 1-fans rondom de Grand Prix van Oostenrijk. De Nederlandse fans zouden zich vrouwonvriendelijk, homofoob, racistisch en onsportief hebben gedragen. We exporteren niet de fine fleur, de hele samenleving trekt eropuit als er ergens een Nederlander of een Nederlands team bovengemiddeld presteert. Het heeft geresulteerd in Oranjemarsen door steden waar het Nederlands Elftal voetbalde, in ‘een Nederlandse berg’ (Alpe d’Huez) tijdens de Tour de France en nu dus in Oranjetribunes bij de grand prix van Oostenrijk vol bezopen Nederlanders. Nederlanders zijn de ultieme successupporters. Het gaat ze niet om de sport, maar om het feestje, om het superioriteitsgevoel, het lallen, om het vieren van het Nederlander zijn. Na het schaatsen, het wielrennen en het darten is nu de Formule 1 aan de beurt. „Ja, we zijn een sportgek land”, wordt er dan gezegd. Laat dat „sport” maar weg. We zijn een gek land, waarvan een deel van de inwoners ernaar snakt om gezien te worden door de rest van de wereld. „Mooi hè, helemaal oranje!” „Zijn wij dat?” „Ja, dat zijn wij!” Het eigen minderwaardigheidscomplex wordt even vergeten, zelfs de Nederlandse vlag wordt weer even met de rode baan bovenaan opgehangen. Zo vol walging als ze thuis over de toestand in het eigen land praten, zo trots zijn ze zodra een Nederlander of Nederlands team uitblinkt. Het is een zwerm oranje kevers, die als ze zichzelf hebben volgevreten weer verder trekt naar een ander (inter)nationaal succes. Het is typisch Nederlands om daar trots op te zijn. Het doet er niet toe hoe anderen onze aanwezigheid ervaren, als wij het maar leuk hebben met elkaar. Precies het gevoel dat ze zo missen in Nederland.||https://www.nrc.nl//nieuws/2022/07/11/nederlanders-zijn-de-ultieme-successupporters-a4136087
2022-07-12||Column | Ben & Jerry’s is nog lang niet klaar met Israël en Unilever||Omdat het zomer is,  en het deze week écht warm  belooft te worden, gaan u en ik het over ijs hebben. Echt ijs, maar tegelijk politiek heel glad ijs, Ben & Jerry’s,  het product  van Ben Cohen en Jerry Greenfield. Op mijn keukenplanken vond ik hun vrolijke Homemade Ice Cream & Dessert Book terug,  nog altijd een beetje kleverig, openvallend bij het kennelijk favoriete French Vanilla-ijs.  In het  uitgebreide voorwoord ‘Our Story’ doen de makers hun onderneming uit de doeken, die begon met een schriftelijke cursus ijs maken van Pennsylvania State University. In 1978 openden ze hun eerste deuren in een verkommerd benzinestation, in 2000 verkochten ze hun bedrijf voor 300 miljoen dollar aan Unilever. Maar  omdat hun ijs inmiddels ook  voor mensenrechten en sociale gerechtigheid stond, hielden ze onder de deal met Unilever vast aan een   onafhankelijke raad van toezicht, die is gemachtigd de „integriteit van het merk Ben & Jerry’s te beschermen en verdedigen”. Daarvan zal Unilever   wel spijt   hebben. Want die  raad bepaalde een jaar geleden  dat het ijs niet langer in de bezette Palestijnse gebieden mocht worden verkocht – denk hierbij natuurlijk niet aan   Palestijnse steden, maar aan de onder internationaal recht illegale Israëlische nederzettingen. Die zijn  in strijd met Ben & Jerry’s waarden. En toen Unilever twee weken geleden dacht dit netelige probleem te hebben opgelost  door merk en rechten voor Israël aan de Israëlische licentiehouder te verkopen, ging de raad naar de Amerikaanse rechter  met de eis  die transactie te blokkeren. U herinnert zich vast wel de woedeuitbarsting van Israëlische leiders en pro-Israël-lobby’s over de niet-verkrijgbaarheid van Ben & Jerry’s in bezet gebied. Toenmalig premier Bennett nam contact op met Unilever-CEO Alan Jope en dreigde met „ernstige consequenties”. Minister  Lapid zag een „schandelijke capitulatie voor antisemitisme”, en president Herzog „een nieuw soort terrorisme”. Nou nou! Geen ijsje voor een kolonist is antisemitisch? Terrorisme? Dat gaat nogal ver, want niemand had gezegd dat B&J’s-ijs niet in Israël zelf kon worden verkocht.  Maar Unilever ging dus door de bocht. Boycots jagen Israël in de hoogste boom. Zoals met name die van BDS, de beweging die oproept tot boycot van, desinvestering in en sancties tegen Israël om gelijke rechten voor Palestijnen af te dwingen. Maar hoe gevaarlijk is BDS voor Israël? In de Verenigde Staten hebben al 35 staten anti-BDS-wetgeving doorgevoerd, die boycots van Israël verbieden op straffe van uitsluiting van overheidszaken (wat sommige staten overigens niet verhinderde een desinvesteringscampagne tegen Unilever te lanceren). The Arkansas Times moest in 2018 onder zo’n wet beloven niet Israël te boycotten om advertenties van een staatsuniversiteit te krijgen. De krant weigerde onder verwijzing naar het Eerste Amendement van de grondwet, dat de vrijheid van meningsuiting garandeert. Interessant: drie weken geleden stelde een Amerikaans federaal hof de krant in het ongelijk. Volgens de rechters vallen boycots onder commerciële activiteit en heeft de staat het recht die te regelen. Ik ben benieuwd wat de Amerikaanse rechter gaat doen met de Ben & Jerry’s-zaak. Wat denkt u in de tussentijd van Almond Delight of Cappuccino Chip-ijs?  Carolien Roelants is Midden-Oostenexpert en scheidt op deze plaats elke  week de feiten van de hypes.||https://www.nrc.nl//nieuws/2022/07/11/ben-jerrys-is-nog-lang-niet-klaar-met-israel-en-unilever-a4136086
2022-07-12||Regeringspartij Japan wint  na moordaanslag op Abe|| In de nasleep van de politieke moord op de Japanse oud-premier Shinzo Abe heeft zijn conservatieve partij bij verkiezingen zondag haar meerderheid in de Senaat vergroot.  De regerende coalitie van Abe’s  Liberaal Democratische Partij (LDP) en de rechtse partij Komeito krijgt volgens exit polls tussen de 69 en 83 van de 125 Senaatszetels die zondag te verdelen waren. De huidige premier, Fumio Kishida, versterkt hierdoor zijn positie.  In een overwinningstoespraak zei Kishida snel iets te willen doen tegen de stijgende kosten van levensonderhoud, mede doordat geïmporteerde goederen snel duurder worden.  Mogelijk wordt het voor hem makkelijker om plannen door te zetten om de kerncentrales weer op te starten die na de ramp in Fukushima tien jaar geleden waren stilgelegd. Hij wil ook meer geld uitgeven aan defensie. Intussen gaat de discussie over de moordaanslag van vrijdag op Abe, Japans langstzittende premier, door. Twee vragen: hoe kon zoiets gebeuren, en waarom? Zaterdag zei de politiecommandant van het district Nara  dat de beveiliging kennelijk niet afdoende was. Het is niet ongebruikelijk in Japan, waar de wet het erg moeilijk maakt om aan vuurwapens te komen of die te bezitten, dat de beveiliging vooral gericht is op het voorkomen van een directe fysieke aanval. Bij de toespraak in de westelijke stad Nara die Abe hield, bestond de beveiliging uit één gespecialiseerde agent en een niet-gespecificeerd aantal lokale agenten.  De 41-jarige dader, Tetsuya Yamagami, werd direct overmeesterd nadat hij vrijdag twee schoten had gelost op Abe. Volgens de politie heeft hij kennelijk zelf een dubbelloops  geweer in elkaar  geknutseld. Het wapen was gemaakt met hout en twee metalen buizen, omwikkeld met stevige zwarte tape.  In het huis van de verdachte werd later een aantal andere zelfgemaakte wapens en explosieven gevonden. Yamagami heeft zijn aanslag op Abe maandenlang voorbereid en zou eerst een bomaanslag hebben willen plegen, zo hebben Japanse media gemeld.  Volgens de politie was Yamagami ervan overtuigd dat Abe banden had met een niet nader aangeduide religieuze sekte en dat de voormalige premier daar propaganda voor maakte. Yamagami’s moeder was volgens hem financieel geruïneerd door een grote donatie aan deze groepering.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/11/regeringspartij-japan-wint-na-moordaanslag-op-abe-a4136085
2022-07-12||Opinie | Mens||De oudere vrouw houdt zich vast aan de paal bij de oversteekplaats. Het licht springt op groen. Ze blijft staan. „Kan ik u helpen?” vraag ik. „Graag”, zegt ze. Ik buig mijn arm. Ze haakt de hare erdoor. Halverwege begint het licht te knipperen. De vrouw zet de pas erin. Ik kan haar nauwelijks bijbenen. „Ik dacht dat u moeite had met lopen?” Ze schudt langzaam haar hoofd. „Ik wilde alleen even een mens voelen. Dat was al veel te lang geleden.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/11/mens-a4136075
2022-07-12||In het midden||Horizontaal  3.  Voornaam schrijver over opwaaiende zomerjurken 7.  Bloedprop in het hoofd 11.  __ Domino 12.  Hotelvogel 13.  Daarmee is men voor het leven getekend 15.  Door Trump getorpedeerd handelsverdrag 17.  Die dichter is vooral bekend van zijn grafschrift 19.  Bank 20.  Past na pit of suiker 21.  Zakstof 23.  Drama-king 24.  Bo(o)m(vrucht)en 25.Ik-persoon van On the Road    Verticaal   1.  Oude club van Platini 2.  Notie 3.  Bruine kleurstoffen 4.  ‘Taghi gaf vanuit __ opdracht om zwager lesje te leren’ 5.  Zij past op de kerk 6.  Activiteit op de bok 8.  __ Mladić 9.  Subtiele schokken 10.  __ beweging 14.  Opgave 16.  __ politica 18.  Kijken in een aardappel 22.  Collega van WUR, EUR en RUG 23.  Durf   Oplossing puzzel 8 juli. Horizontaal 1. GETIKT 6. WEENS 10. UCI 11. LETLAND 13. MONTUUR 15. LOEKI 17. RINO 18. NNO 23. EEA 24. ALEA 25. PRIDE 27. AIRPORT 30. TOURNEE 31. WTO 32. ETTER 33. SNELST Verticaal 1. GUM 2. ECOBOER 3. TIN 4. KLUISDEUR 5. TEUN 6. WALCHEREN 7. ENO 8. EDENS 9. SPION 12. TROJAAN 14. TRI 16. KNO-ARTS 19. BEPPE 20. RAITT 21. OLIES 22. NAP 26. DOE 28. OWL 29. TOT Oplossing: BORIS JOHNSON||https://www.nrc.nl//nieuws/2022/07/11/in-het-midden-a4136070
2022-07-12||Sudoku van maandag 11 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/11/sudoku-a4136066
2022-07-12||Thuiskok. Hapjes||Lang bestond de borrelplank in Nederland uit kaas en worst. Kaasblokje, kaasblokje met zilverui of augurk en verschillende worsten die ik nooit at. Ik was al student toen ik met mijn moeder naar een boekpresentatie van mijn broer in Amsterdam ging en we voor het eerst ergens waren waar we ándere hapjes kregen, zonder de onvermijdelijke kaas en worst. Schalen vol internationale hapjes kwamen voorbij. Dat was een keerpunt.  Die kaas en worst zijn wat op de achtergrond geraakt, maar bitterballen en kaassoufflés zijn onverminderd populair. Vooral de bitterballen halen een soort oergedrag in sommige mensen naar boven. Zodra de schaal met bitterballen verschijnt, verdwijnt alle bescheidenheid. Ik vergeet nooit de beelden van premier Rutte die bij BNR een schaal bitterballen uitdeelde en er eentje in zijn hand achterhield voor zichzelf. Maar goed, de borrelcultuur in Nederland is onmiskenbaar veranderd. Natuurlijk, er zijn nog genoeg plekken waar je het moet doen met karige schaaltjes droge nootjes, maar over het algemeen is het borrelen leuker en gevarieerder geworden.  Wellicht door de invloed van bijvoorbeeld de Spaanse cultuur waar kleine gerechtjes standaard bij drankjes genuttigd worden. En wat te denken van het Italiaanse aperitivo dat niets minder is dan een borrelfeest met een overdaad aan heerlijke hapjes die geserveerd worden of fraaie buffetten waar je je tegoed kunt doen aan al het lekkers.  Veel van die lekkernijen vinden we terug in Borrelbijbel, ‘van Franse bistro tot bbq summer en van movie night tot Sunday brunch’ van Ramon Brugman die als broodbakker begon in de bakkerij van zijn opa, daarna patissier werd en vervolgens chefkok en televisiekok.  Deze Borrelbijbel past in de reeks kookboekbijbels en is weer een reis rond de wereld in talloze smaken. Koud, warm, dips, chips, zelfgebakken borrelnootjes, humus, allerlei variaties op humus waar culinaire en culturele puristen van gruwen, pizza’s, burgers, soesjes, Italiaanse arancini, tafelzuur, Japanse yakitori, groentenbites. Van klassiek tot modern en van eenvoudig tot ambachtelijk. Ook de oud Hollandse borrelplank wordt in ere hersteld.  Kortom,  genoeg om iedere avond en voor elke gelegenheid een tafel met lekkers te vullen. Borrelbijbel Ramon Brugman Carrera Culinair 496 blz. €33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/11/thuiskok-hapjes-a4136065
