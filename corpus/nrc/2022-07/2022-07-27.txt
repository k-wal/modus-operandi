2022-07-27||De Marokkaanse miljardairspremier ligt onder vuur. &#8216;Hij is zijn zakken aan het vullen&#8217;||‘Oprotten Akhannouch’. In Marokko wordt al dagenlang onder deze leus gedemonstreerd tegen de Marokkaanse premier Aziz Akhannouch. Op sociale media delen Marokkanen met de hashtag #dégage_Akhannouch hun onvrede over de premier, en eisen ze zijn vertrek  en dat van zijn kabinet.   Ook op straat wordt de onvrede steeds groter. Toen Akhannouch, een miljardair die  sinds de verkiezingen van afgelopen september aan de macht is, vorige week een festival in badplaats  Agadir opende, werd hij uitgefloten door het publiek. Het muziekfestijn veranderde in een protest. „Hij durft wel, zeg”, zegt straatverkoper Yassine Rizk enkele dagen later in Tanger. „Het land staat in brand en hij vermaakt zich op een festival.” De Marokkanen zijn woedend over de verhoging van de brandstofprijzen in Marokko. De benzineprijs is nu bijna 17 dirham per liter, zo’n 1,70 euro. Een liter diesel kost 16 dirham. Dat is een stijging van bijna 10 dirham per liter  sinds april. Voor Marokkanen die in armoede leven is de stijging een groot probleem. Hoeveel dat er precies zijn, is onduidelijk omdat cijfers van de overheid weinig betrouwbaar zijn;  onderzoek uit 2019 wijst uit dat bijna de helft van de Marokkanen zich als arm beschouwt. Naast brandstof zijn ook basisproducten als groente en fruit  duurder geworden. De  prijs van een kilo   paprika’s is bijvoorbeeld  bijna verdrievoudigd.   Akhannouch wordt persoonlijk verantwoordelijk gehouden voor de prijsstijgingen. Marokkanen vermoeden dat er sprake is van belangenverstrengeling bij de machtige premier: hij is niet alleen regeringsleider, maar ook Marokko’s rijkste zakenman én  eigenaar van het grootste brandstofbedrijf in het land, conglomeraat AKWA.  „Zijn taak is om voor het volk te zorgen en ons uit deze crisis te halen, maar in plaats daarvan vult hij alleen maar zijn eigen zakken”, zegt Jihane Wahabi, een jonge vrouw   in een  bloemenjurk, verwijzend naar zijn positie bij AKWA. „Weld hram [de bastaard].”  Wahabi doet met haar moeder boodschappen op  de markt in de wijk Drissia in Tanger. „Eigenlijk ben ik niet zo heel verbaasd. Dat krijg je ervan als je een zakenman premier maakt.” Haar moeder, die een donkergroene djellaba draagt, trekt quasi onopvallend aan de jurk van haar dochter. „Sshttt, straks hoort iemand je”, fluistert ze. „En dan? Ik zeg  niets raars. Kritiek leveren op de man die er een zootje van maakt ten koste van ons, moet kunnen.”   Wat het probleem verergert, is dat de Marokkanen een extra duur Offerfeest achter de rug hebben.  De kosten van een schaap, die eerder tussen de 150 en 200 euro lagen, stegen  dit jaar naar  200  tot 600 euro – een gevolg van droogte en hoge veevoer- en transportprijzen. En hoewel de islam voorschrijft dat je geen offerdier hoeft te kopen als je dat niet kunt betalen, doen zelfs de armsten dat vaak alsnog uit sociale druk. „Het Offerfeest was dit jaar echt een domper”, zegt ook Wahabi, die graag had gezien dat de regering had bijgesprongen om de kosten voor ‘gewone’ Marokkanen te drukken. „Als de regering zelfs tijdens onze belangrijkste feestdag nauwelijks naar ons omkijkt, dan weet je al dat ze niet het beste met ons voor hebben.”   Volgens de regering was de verhoging van de brandstofprijzen onvermijdelijk. Het zou een gevolg zijn van de coronapandemie en de oorlog in Oekraïne, die grote invloed hebben op de Marokkaanse markt. Inmiddels heeft de regering van Akhannouch  beterschap beloofd.  Een regeringswoordvoerder zei onlangs dat de regering „actief” luistert naar de eisen van de demonstrerende burgers. „De regering probeert alle nodige maatregelen te treffen om de tarieven van verschillende producten te verlagen, inclusief de brandstofprijzen.”   Concrete maatregelen laten nog op zich wachten, maar veel Marokkanen hebben er bij voorbaat een hard hoofd in. Ze vragen zich af of de situatie wel kan verbeteren zolang ze een premier hebben die verschillende petten draagt. „Hoe kan iemand premier zijn én het grootste brandstofbedrijf bezitten? Dat is toch onverantwoord?” zegt Adnan Bouaicha een gefrustreerde   voorbijganger in Tanger. Op Twitter klinkt vergelijkbare kritiek.  Een foto van Akhannouch bewerkt als vampier wordt massaal door twitteraars gedeeld. „Stop met bloedzuigen”, twittert gebruiker Karim Haysouk.  „We hadden het al  zwaar”, voegt Bouaicha toe. „Maar deze man maakt het land nog verder kapot.” De beloftes van de regeringswoordvoerder doen hem niets. Het enige wat Adnan wil, is échte verandering. „Akhannouch zou de sociaaleconomische crisis aanpakken, maar ondertussen is hij zijn zakken aan het vullen. Alsof hij niet genoeg heeft.”  Marokko heeft te maken met de droogste periode in drie decennia. Dit bedreigt de graanproductie  omdat  voor 85 procent  wordt geteeld op land dat afhankelijk is van regenval. De regering heeft daarom maatregelen aangekondigd om waterverspilling tegen te gaan. Zo wordt de watertoevoer naar consumenten verminderd en mogen parken en golfbanen niet meer met drinkwater worden bewaterd.||https://www.nrc.nl//nieuws/2022/07/27/miljardairspremier-onder-vuur-a4137570
2022-07-27||Onrust in stabiel Senegal: ‘We moeten onze woede tonen’|| Ineens gaat het snel. Uit het niets schieten jongens met doeken voor hun neus en mond de rotonde op. Brokstukken worden neergegooid, auto’s worden met wilde armbewegingen weggestuurd. Zwarte rook stijgt op van brandende hopen afval. Dan klinkt geschreeuw en een knal. De ordetroepen zijn gearriveerd. Traangas vult de lucht. In een buurtbusje zonder ramen, dat net aan komt rijden, grijpen de inzittende proestend naar hun gezicht.  Dakar, Senegals door zee omgeven metropool, staat die middag op  ontploffen.  „Let op mijn woorden.  Als hij niet uit zichzelf vertrekt, komen we hem halen in zijn paleis”, briest Lag Samba Diallo, 34, vanachter zijn mondmasker, verwijzend naar president Macky Sall. Waar het West-Afrikaanse land lang gold als uitzondering in een regio die wordt geplaagd door onrust en coups d’etat,  worden de barsten in dat imago inmiddels steeds duidelijker. Ondanks dat de autoriteiten   demonstraties hadden verboden, gingen duizenden  vooral jongeren  vorige maand de straat op uit woede over het uitsluiten van belangrijke oppositiekandidaten tijdens de parlementsverkiezingen van komende zondag. De harde wijze waarop die protesten werden neergeslagen, met drie doden tot gevolg, leidde tot kritiek van onder meer een speciaal rapporteur van de Verenigde Naties. Die herinnerde de regering eraan  dat demonstreren in Senegal een grondrecht is. Onder Senegalezen zelf was de verbazing minder groot. Voor velen gaan de verkiezingen zondag over veel meer dan alleen de 165 parlementszetels die worden verdeeld.  Op het spel staat hun democratie en de vraag hoe veilig zij is in handen van Macky Sall. Vanachter het beeldscherm in zijn zonovergoten werkkamer aan  Columbia University in New York hoeft Mamadou Diouf over die vraag niet lang  na te denken. „We zijn getuige van het verval van onze democratie, van de politiek en instituties ten faveure van een vorm van autoritarisme, waarbij het recht wordt gebruikt om politieke problemen op te lossen”, zegt het Senegalese hoofd van Columbia’s afdeling Africa Studies.  Case in point is volgens Diouf het recente  besluit van het constitutioneel hof om de kandidatenlijst van de belangrijkste oppositiecoalitie te schrappen vanwege een vormfout – een besluit dat door juristen wordt betwist. Hierdoor ontbreken zondag hun  leiders op het stembiljet. Waaronder Ousmane Sonko, de 48-jarige politicus die razend populair is onder jongeren en zich ontpopte tot Salls meest geduchte tegenstander. Waarom denk je dat de jeugd massaal op bootjes naar Europa stapt? Zij denken ‘we sterven nog liever dan dat we hier blijven’ Djiby Diakhaté socioloog Dat leidde eerder al tot een explosieve situatie. Vorig jaar braken in Dakar dodelijke rellen uit nadat Sonko werd gearresteerd op verdenking van verkrachting – een aanklacht die volgens zijn aanhangers politiek is gemotiveerd. Ook Sonko spreekt van een „patroon”. Eerder werden twee andere tegenstanders van Sall veroordeeld voor corruptie, waardoor zij zich in 2019 niet verkiesbaar konden stellen voor het presidentschap. Sonko, die bij die verkiezingen derde werd, geldt als de grote kanshebber in 2024. Zijn aanhangers zien in de voormalig belastinginspecteur turned klokkenluider hét tegengif voor de corruptie die ook onder Sall nog welig tiert. Ook Sonko’s kritiek op de nog altijd stevige invloed van oud-kolonisator Frankrijk valt goed. Maar een veroordeling in de verkrachtingszaak – die nog loopt – kan ook  hem straks uitsluiten.  Het is ironisch, stelt professor Diouf. Sall kwam in 2012 juist aan de macht door de belofte dat hij de democratie zou ‘herstellen’. De president profiteerde van massale protesten tegen zijn voorganger Abdoulaye Wade, onder wie de corruptie explodeerde. Wade nam het niet zo nauw met zijn eigen beloftes. Zoals toen hij het ambtstermijn voor presidenten verkortte (van 7 naar 5 jaar) en dat na zijn herverkiezing weer terugdraaide. Maar Wade ging verder. Hoewel een president volgens de grondwet na twee termijnen moet vertrekken, had Wade de wet zo aangepast dat hij, toen 85 jaar, opnieuw kon meedoen. Het leidde tot hevige rellen en meerdere doden. Uiteindelijk won Sall, ooit Wades protegé.  „De grote winnaar van de verkiezingen is het Senegalese volk”, zei hij destijds. „We hebben de wereld laten zien dat we een volwassen democratie hebben.” „Democratie? Dit is helemaal geen democratie”, gnuift Cheigh Mohamed Gueye. De 25-jarige kok uit een buitenwijk van Dakar was in 2011 een van de duizenden die de straat op gingen tegen Wade. En zie hem nu, ruim tien jaar later, opnieuw met een Senegalese vlag om zijn blauwe trainingspak gewikkeld.  „Jongeren zijn werkloos, mensen lijden. We moeten onze woede tonen.” Senegals economie verkeert in  crisis, mede als gevolg van de coronapandemie en nu een almaar stijgende inflatie (in juni was dit 7,4 procent). Meer dan de helft van Senegals   17 miljoen  inwoners is jonger dan 25 jaar. Vooral voor hen zijn    de klappen hard. Konden ze voorheen al nauwelijks een normale baan vinden, nu is dat zo mogelijk nóg lastiger. „Waarom denk je dat de  jeugd massaal op bootjes naar Europa stapt?”, vraagt socioloog Djiby Diakhaté retorisch. „Die zeggen, ‘we sterven nog liever dan dat we hier blijven’. Maar nu die boten Europa nauwelijks meer bereiken, móeten ze wel.” Het verklaart volgens Diakhaté het geweld tijdens de  demonstraties. „Mensen snakken naar verandering en hebben  niets meer te verliezen.” Gueye vreest net als veel demonstranten  een herhaling van het verleden. Zwoer  Sall aanvankelijk  nóóit voor een derde termijn te gaan, nu zijn de geruchten dat hij dit toch van plan is  zo sterk dat het de boventoon voert in de campagne van de oppositie: een stem op hen, zondag, is een stem tegen een derde mandaat van Sall. Die kans is er als zijn regerende coalitie de meerderheid in het parlement behoudt.  De president doet weinig moeite de geruchten de kop in te drukken. Zijn termijn duurt nog twee jaar, zei hij recent in de Franse krant Le Monde. „Waarom zou ik die vraag nu dan al moeten beantwoorden?”||https://www.nrc.nl//nieuws/2022/07/27/in-stabiel-senegal-slaat-onrust-toe-a4137556
2022-07-27||Om fastfood aan te pakken moet je eerst weten wat het ís||Een zonnige maandag in Almere, eerder deze zomer.   Het is pauze op het Echnaton, een vmbo-school in Almere-Stad. Plukjes leerlingen slenteren richting het winkelcentrum. Eerst komen ze langs een rijtje shoarma- en grillrestaurants die nog gesloten zijn. Dan snackbar Lekker & Co, de vegetarische Turkse keten Çigköftem en Schep Taart en Gebak.  Vijfhonderd meter van school zit de KFC. Daar gaan ze in conclaaf. Ernaast zit de Burger King. En ze  kunnen ook naar hamburgerrestaurant Five Guys. Of McDonald’s, iets verderop. Of Frites Affairs, dat de weg wijst met ‘Pssst, geef jij toe aan je verlangens?’  Het groepje splitst zich op. Een paar jongens gaan naar Burger King, Jaïr kiest na lang twijfelen voor een snackbox van 2,75 euro bij KFC. Hij komt hier „niet vaak”, zegt hij. „Twee keer per week ofzo.”  Er is veel fastfood te krijgen in de buurt. Wat vinden ze daarvan?  „Het is toch mijn eigen geld?”, zegt een scholier met een zwart petje. „Ik mag toch zelf beslissen wat ik daarmee doe?”  Vandaag  gaat hij trouwens niet naar de KFC. Ze gaan iets gezonds eten, zegt een vriend van hem: croissantjes bij de bakker.   Een woensdagavond, eerder in de maand. Tegenover de KFC zit een restaurantje, de Volkskantine. Zonder winstoogmerk, met als doel: goed, betaalbaar eten als basisvoorziening. Die plek is een experiment van kennisinstituut Flevo Campus, dat zich bezighoudt met voedselvraagstukken. Vanavond heeft de Flevo Campus hier een debat georganiseerd: moet de overheid ingrijpen tegen fastfood?   Maar wat is fastfood eigenlijk en zo erg is het toch niet om af en toe een frietje of een broodje kroket te eten, vraagt VVD-raadslid Koen Bokhorst. Een docent in het publiek vindt dat Bokhorst „rookgordijnen” optrekt. Een vijfde van de kinderen in Almere heeft overgewicht. Dan moet je niet doen alsof fastfood niet ongezond is en mensen zelf wel verstandig kunnen kiezen.   Wat de meeste  aanwezigen vinden: er wordt nu wel heel veel ongezond eten aangeboden in de stad. Dat is ook wat wethouders van andere grote steden vinden. Ze willen maatregelen van het kabinet om de verdere opmars  van ongezond eten tegen te houden. Staatssecretaris Maarten van Ooijen (Volksgezondheid, ChristenUnie) onderzoekt  nu de mogelijkheden.  Hoe is het zover gekomen? Een snelle hap halen kon al ver voordat de eerste McDonald’s in 1971 opende  in een nieuwbouwwijk in Zaandam. Directeur Lenno Munnikes van de Flevo Campus laat een foto zien uit de jaren vijftig: op straat in Amsterdam staan mensen te eten, overal ligt afval. Fastfood, zegt hij, is niet nieuw, al heette het vroeger anders. In de jaren zestig doken de eerste automatieken met kroketten  op.  „De snackbar nam in die tijd een enorme vlucht”, zegt Munnikes, „vooral in Amsterdam.”   Met McDonald’s  kwam de Amerikaanse versie van fastfood naar Nederland. „Een Amerikaans eethuisje”, noemde NRC Handelsblad  dat toen, „waar kant-en-klare spijzen zodanig verpakt waren dat ze ter plaatse genuttigd konden worden, doch ook meegenomen konden worden voor consumptie thuis.”  Vanaf de jaren tachtig kreeg fastfood echt voet aan de grond.  Na de opmars van de burger werd pizza groot, in de jaren negentig. Inmiddels is er fastfood van  keukens uit de hele wereld te krijgen, van Korea tot Mexico.  Steeds groeide het aanbod, op een dipje in de financiële crisis na. De afgelopen tien jaar nam het aantal fastfoodrestaurants – van grote ketens tot de snackbar op de hoek –  toe met 12 procent, naar 6.781 vestigingen. Dat blijkt uit gegevens die marktonderzoeksbureau Locatus, dat al het winkel- en horecavastgoed in Nederland in kaart brengt, met NRC deelde.       Nog veel harder groeide het aantal plekken voor afhaal en bezorging: een verdubbeling in tien jaar tijd, van ruim 2.000 tot 4.122 dit jaar.  Hetzelfde geldt voor  lunchrooms, waar  Subway onder valt: ook die branche verdubbelde   bijna, tot  een kleine 4.000 vestigingen.  En dan zijn er nog de nieuwkomers: donut- en wafelwinkels, met als bekendste gezicht het Amerikaanse Dunkin’ Donuts (dat nu Dunkin’ heet). In  2012 telde Locatus er niet een,  nu een kleine honderd. Ook koffiezaken, waar onder Starbucks, groeiden explosief (nu bijna 600).   Of koffie, donuts en broodjes fastfood zijn, daar kun je over twisten. Duidelijk is wel dat een grote Cookie & Cream Frappuccino van Starbucks met 426 kilocalorieën een Big Mac    (525 kilocalorieën) al aardig benadert.  De groei van het fastfoodaanbod is er nog niet uit. Amsterdam lijkt met het grootste aanbod per inwoner wel verzadigd, maar in steden als Den Haag en Ede is nog ruimte. Potentie is er op locaties met „veel scholieren, studenten en huishoudens met lagere inkomens”, concludeerde marktonderzoeker RetailSonar in juni. In de grote steden is al bij 77 procent van de scholen binnen vijf minuten lopen fastfood te krijgen, blijkt uit onderzoek van Locatus in opdracht van gemeenteproject Jongeren op Gezond Gewicht.  De Burger King in Almere-Stad. Ernaast zit de KFC. Vlakbij de hamburgerrestaurants Five Guys en McDonald’s. Foto Simon Lenskens
 Als er nieuwe regelgeving komt, zal eerst de vraag beantwoord moeten worden wat fastfood is. Hoe bepaal je wat ongezond voedsel is?  Gevoelsmatig zou je  zeggen: de pizzaketens, de hamburgerrestaurants. Maar het wordt al snel glibberig: want als Burger King fastfood is, is  Burgermeester, een duurder hamburgerrestaurant dat dan niet ook? En wat te doen met de sushi-, falafel- en wok-restaurants?   Kant-en-klare definities zijn er niet. Instanties als CBS en Kamer van Koophandel scharen onder fastfood  voedsel dat snel bereid en geserveerd wordt en relatief goedkoop is. Maar over de voedingswaarde van het aanbod zegt dat niets. Locatus  spreekt naast snelheid over „meestal gefrituurde producten”, maar laat bijvoorbeeld ook wok-restaurants onder fastfood vallen.  Zelfs het Voedingscentrum worstelt met de definitiekwestie. „Natuurlijk weet iedereen wel dat we meestal snackbars en grote hamburgerketens bedoelen”, zegt een woordvoerder. „Gezond eten, zoals van saladebar SLA, kan ook ‘fast’ zijn, maar die bedoelen we meestal niet als we het over fastfood hebben.”   De grote ketens zijn het daar weer niet mee eens. Zij  zeggen:  er is bij ons genoeg gezonde keuze, wat wij verkopen kun je eigenlijk geen fastfood noemen. „We doen er al ruim tien jaar alles aan om pizza’s zo gezond mogelijk te maken”, zegt Philippe Vorst, medeoprichter van New York Pizza, met ruim 250 vestigingen na Domino’s de grootste pizzaketen van Nederland. „Wij verkopen eigenlijk een boterham met kaas en tomatensaus. Wat je erop legt, bepaalt hoe gezond die boterham is.” En McDonald’s biedt „keuzevrijheid”, zegt woordvoerder Eunice Koekkoek: de gast kan bijvoorbeeld kiezen tussen burger met friet of salade, cola zonder of met suiker, een Happy Meal met worteltjes of een kleine friet. Fastfood biedt McDonald’s in haar ogen niet. „Hoe wij het zien: we zijn een familierestaurant. In mijn ogen is fastfood snel, met weinig keuze, waar je bijvoorbeeld niet even binnen kunt genieten.” Belangrijk is ook: hoe kijkt de burger daar tegenaan? De discussie – fastfood of niet? – is niet waardevrij.  In de term ligt bewust of onbewust vaak al een oordeel besloten. Een bezoeker zal niet snel zeggen dat-ie fastfood gaat eten: die neemt een bucket of gaat naar de Mac. En waar de McDonald’s  voor de één  een plek is om voor niet al te veel geld lekker met vrienden of familie te eten, zou de ander er niet dood gevonden willen worden.   Dan zijn er ook nog de bezorgde, hoogopgeleide gezondheidsexperts en politici die er het label ‘ongezond’ op plakken.  Steeds meer Nederlanders hebben overgewicht. Ondertussen groeit het aanbod van  snel, ongezond eten op straat.  In een drieluik onderzoekt NRC hoe bestuurders worstelen met het beteugelen van fastfood.   In al die negatieve opvattingen schuilt een risico. Onderscheid maken tussen fastfood en gezond eten kan contraproductief werken, zegt hoogleraar sociologie Jeroen van der Waal. Hij onderzoekt aan de Erasmus Universiteit waarom lageropgeleiden vaker ongezond eten. Minder geld en kennis over gezonde voeding is maar een deel van de verklaring, er zit ook een sociologische kant aan. „Lageropgeleiden ervaren dat er op hen wordt neergekeken, ook op hun leefstijl.” Dat levert verzet op tegen wat hij de ‘legitieme cultuur’ van hogeropgeleiden noemt. „Quinoa en avocado worden belachelijk gemaakt. Sla is konijnenvoer.”    Als je niet heel goed aansluit bij de belevingswereld van mensen, zal het moeilijk worden ze te motiveren om gezonder te eten, zegt Van der Waal. Dat voetballer Ronaldo op een persconferentie flesjes Coca-Cola uit beeld haalt en  „drink water” zegt, is bij sommige doelgroepen veel effectiever dan honderd overheidscampagnes. „Fastfood eten is ook een manier om je af te zetten tegen de elite.”  Bij de Flevo Campus zijn ze zich daarvan bewust. In de Volkskantine kunnen minder bedeelde Almeerders voor weinig geld plantaardig eten. „Maar jongeren kiezen toch sneller iets dat past bij hun verwachting en gaan dan naar KFC.” Dat past bij hun „voedselidentiteit”, zoals Munnikes het noemt. Als hij  gespierde jongens naar binnen wil krijgen, begint hij niet over het belang van gezonde voeding, maar over het vergroten van spierkracht met plantaardige eiwitten. En dan nóg is het lastig ze over de drempel te krijgen.  Nederlanders eten of drinken gemiddeld negen keer per dag, blijkt uit consumptiepeilingen van het RIVM. Het commerciële onderzoeksbureau Food Service Instituut Nederland ziet dat vooral jongere generaties de klassieke drie maaltijden per dag loslaten. Ze halen en bestellen vaker en eten ook meer buiten de deur. Vooral buiten de deur ontbijten is in opkomst onder jongeren tot 34. Gemak en tijdswinst staan voorop. Er is inmiddels zoveel ongezond aanbod – ook in supermarkten past 80 procent niet in de Schijf van Vijf – dat experts spreken over de ‘obesogene omgeving’: een omgeving waar calorierijk eten overal beschikbaar en toegankelijk is, in steeds grotere porties en aan de man gebracht met veel marketinggeweld. Met zoveel prikkels is het moeilijk  om rationele keuzes te maken, helemaal als gezond eten geen gewoonte is die je al jong hebt aangeleerd. Correctie (donderdag 28 juli 2022): In een eerdere versie van dit artikel werd de naam van het VVD-raadslid in Almere geschreven als Koen Brokhorst en Bronkhorst. Dit moet zijn Koen Bokhorst en is hierboven aangepast.||https://www.nrc.nl//nieuws/2022/07/27/fastfood-dat-is-wat-andere-mensen-eten-a4137537
2022-07-27||‘Het is logisch dat de EU niet met Georgië wil werken’||Anatoli Koeritsjev zit alleen aan de bar van Chacha Time, een café in het oude deel van Tbilisi, vlakbij het Vrijheidsplein dat ooit Leninplein heette. Er hangen Oekraïense vlaggen, de eigenaar komt uit Mykolajiv in Oekraïne. Russische nieuwkomers voelen zich welkom in dit café. Koeritsjev combineert een biertje met tsjatsja, de Georgische sterke drank die op wodka lijkt.  Kort na het begin van de Russische invasie in Oekraïne verruilden Koeritsjev (31) en zijn vrouw St. Petersburg voor Tbilisi. „We wilden niet blijven vanwege de politiek. En mijn bedrijf wilde dat ik Rusland zou verlaten. Voor ons waren er drie opties: Armenië, Cyprus of Georgië.” Koeritsjev is software-ontwikkelaar bij 3Commas, een Ests bedrijf dat zich richt op handelaren in cryptocurrency. Het bedrijf heeft een dependance in Tbilisi. Koeritsjev is niet de enige Rus die onlangs naar buurland Georgië kwam. Vooral jonge Russen met een baan in de IT-sector wijken uit naar het zuiden. Op het terras van Chacha Time zit de 25-jarige Jekaterina Volkova („zeg maar Katja”), ook afkomstig uit St. Petersburg. Ze werkt voor Tel.Ran, een  bedrijf in Berlijn dat computeronderwijs aanbiedt. Met haar vriend gaat ze een woning kopen in Tbilisi. „Ik wil alleen terug naar Rusland als het regime verandert. Als ik kinderen krijg, wil ik niet dat ze opgroeien in Rusland zoals het nu is. Ik hou van de vrijheid in Georgië, ik voel me hier thuis.” Het Nationale Toerisme Bureau registreerde alleen al voor de maand juni ruim 90.000 gasten uit Rusland. Het is onduidelijk hoeveel mensen in Georgië blijven, maar zeker is dat het sinds eind februari om tienduizenden gaat. In een stad met 1,1 miljoen inwoners is dat goed merkbaar. Veel inwoners van Tbilisi hebben het gevoel dat Russen hun stad hebben overgenomen. De meest gehoorde klacht is dat de huizenprijzen enorm zijn gestegen, zowel voor huur als koop. Vooral in de eerste twee maanden stuitten Russen op weerstand in Tbilisi. Ze werden genegeerd in winkels, ze konden geen rekening openen bij banken. Inmiddels lijkt het ‘nieuwe normaal’ geaccepteerd. De Russen brengen veel geld mee; een IT-specialist verdient minimaal 5.000 euro netto per maand, vertelt Koeritsjev. Er is nog een enkel café met deze tekst op de deur: „Je bent hier van harte welkom als je erkent dat Poetin een oorlogsmisdadiger is en je de soevereiniteit van vredelievende naties respecteert”. De reserve jegens zijn landgenoten begrijpt Koeritsjev wel. Ook als het om Russen gaat die hun land verlaten omdat ze ongelukkig zijn met Poetin. Het anti-Russische sentiment in Georgië reikt verder dan de oorlog in Oekraïne. Sinds een vijfdaagse oorlog in 2008 bezet Rusland de twee afvallige regio’s Abchazië en Zuid-Ossetië, samen een vijfde van het Georgische grondgebied. Russisch was al eerder vrijwel verdwenen uit de openbare ruimte. Straatnamen zijn vermeld in Georgisch en Engels. Iedereen in de de IT-gemeenschap spreekt Engels, zegt Koeritsjev. „Ik begin een gesprek altijd in het Engels, om beleefd te zijn. Dan horen ze dat ik Rus ben en kunnen we meestal verder Russisch praten. Mijn vrouw leert Georgisch, dat heeft ze nodig om hier als arts te kunnen werken.” Koeritsjev wil in september familie opzoeken in Rusland, maar weet niet zeker of het lukt. „Door de oorlog is alles anders nu. Tien jaar geleden was Rusland een deel van de mondiale familie. Nu heeft Irak een betere reputatie.” Georgië, land van bergen en wijn, met een sterke culturele identiteit en een lang christelijk verleden, wil zich ontworstelen aan de greep van Rusland. Sinds begin 19de eeuw laat de grote buurman aan de andere kant van de Kaukakus er zijn invloed gelden. De zwartste periode was de Sovjet-dictatuur van de Georgiër Jozef Dzjoegasjvili, beter bekend als Stalin. Pas in 2010 werd zijn standbeeld in geboorteplaats Gori stiekem verplaatst van het centrale plein naar de museumtuin. Eerdere pogingen in 1956 en 1988 waren verhinderd door de lokale bevolking. 
 Ruim dertig jaar na de val van de Sovjet-Unie is de Russische dreiging niet verdwenen. Het kleine land op de grens van Europa en Azië, met zijn havens aan de Zwarte Zee en de blik gericht op het Westen, is strategisch van belang. De geopolitieke positie van Georgië is kwetsbaar; Europa en Rusland strijden allebei om invloed. Kort door de bocht staat het er zo voor: Europa heeft de mensen, Rusland heeft de macht. En de VS kijken mee. De voorkeur van de bijna vier miljoen inwoners is duidelijk. Maar liefst 90 procent beschouwt Rusland als de grootste politieke bedreiging, bleek uit een peiling van de Amerikaanse ngo IRI in maart dit jaar. Tweederde van de bevolking voelt zich enigszins of zeer onveilig in Georgië, gezien de huidige relatie met Rusland. Een ruime meerderheid van 88 procent steunt toetreding tot de EU, 75 procent steunt toetreding tot de NAVO. Europa heeft de mensen, Rusland heeft de macht. En de VS kijken mee. Die voorkeur botst met de koers van regeringspartij Georgische Droom (GD), aan de macht sinds 2012. Op papier is Georgische Droom pro-EU, in praktijk is het de partij die de band met Rusland koestert, vertegenwoordigers van de EU schoffeert en anti-democratische  maatregelen treft, bijvoorbeeld als het gaat om persvrijheid. De rechtspraak is gepolitiseerd, tegenstanders worden geïntimideerd, geweld tegen de lhbti-gemeenschap wordt getolereerd. Volgens veel Georgiërs saboteert hun regering toenadering tot de EU. De invloedrijke orthodoxe kerk steunt de conservatieve agenda van de regering. Hoog boven Tbilisi, vlak bij het twintig meter hoge standbeeld Moeder Georgië, dat over de stad uitkijkt, ligt het wooncomplex van Bidzina Ivanisjvili. Om zijn privacy te beschermen is de weg onder het complex veranderd in een tunnel. Ivanisjvili is de man achter Georgische Droom, de rijkste en machtigste man van het land, goed voor 20 procent van Georgië’s bbp. Officieel heeft hij geen politieke rol meer, maar de lijnen zijn kort: zijn voormalige lijfwacht en tandarts werden ministers, de premier is zijn voormalige secretaris. Iedereen in Georgië weet: de regering doet niets zonder Ivanisjvili’s instemming. ‘De-oligarchisering’ is een van de eisen die de EU aan Georgië stelt. Het is de moeilijkst uit te voeren voorwaarde. Georgische Droom ontkent doodleuk dat Ivanisjvili een oligarch is. Ondanks dat hij zijn fortuin vergaarde in de chaotische jaren negentig in Rusland. Het Europees Parlement wil dat hem sancties worden opgelegd, vanwege zijn vermeende banden met het Kremlin. Op 17 juni kregen de Europese ambities van Georgië een flinke knauw. De Europese Commissie gaf drie adviezen aan de lidstaten, over kandidaat-lidmaatschap van de EU voor Oekraïne, Moldavië en Georgië. De eerste twee mogen door naar de volgende wachtkamer, Georgië niet. Op 23 juni werd het advies overgenomen door de lidstaten. EU-leiders Charles Michel en Ursula von der Leyen benadrukten dat drie landen ‘perspectief’ op lidmaatschap ontvingen, maar dat kon niet verhullen dat Georgië de verliezer van het trio was. Tbilisi demonstreerde de teleurstelling van zich af met grote pro-Europese betogingen op 20 juni, 24 juni en 3 juli. Vooral de eerste demonstratie was indrukwekkend, zeggen mensen die erbij waren. Even leek de diepe kloof tussen Georgische Droom en oppositiepartij Verenigde Nationale Beweging van oud-president Micheïl Saakasjvili verdwenen. Georgische en Europese vlaggen wapperden naast elkaar bij het parlementsgebouw. Aan de westzijde van Roestaveli Avenue, de centrale boulevard in Tbilisi, klimmen de zijstraten steil omhoog. In zo’n zijstraat zit het kantoor van de Shame Movement, die demonstraties organiseert en het pro-Europese geluid vertolkt. Op de website staat geen adres, op de deur staat geen verwijzing naar Shame. Beter van niet, zegt Katie Sjoshiasjvili (26). Niet iedereen is blij met de beweging. Het kantoor oogt als een studentenhuis, met filmposters aan de muur en mensen die in en uit lopen.  Shame ontstond in 2019, uit ergernis over een arrogante Russische parlementariër die vanuit de voorzittersstoel het Georgische parlement toesprak, en schaamte over de parlementsvoorzitter die dat toeliet. Een tiental twintigers die elkaar niet kenden vond elkaar online. Ze zijn hoogopgeleid, bereisd en ze willen zo snel mogelijk worden opgenomen in de Europese familie. Sjoshiasjvili sloot zich aan bij Shame toen ze terugkwam uit Rotterdam, waar ze een masterstudie public administration deed. Katie Sjoshiasjvili studeerde in Rotterdam en sloot zich na haar terugkeer in Georgië aan bij Shame, een beweging die een pro-Europees geluid vertolkt. Foto Natela Grigalashvili
 Sjoshiasjvili was niet verrast over de Europese afwijzing. „Ik vreesde een nog harder oordeel. Het is logisch dat de EU niet met het huidige Georgië wil werken. Deze regering komt beloftes niet na. De twaalf voorwaarden die de Commissie aan Georgië stelt zijn haalbaar. Zelfs voor de gestelde deadline van eind dit jaar, als de politieke wil er is. Met de juiste regering is Georgië klaar voor de EU.” Het beeld dat Georgië wordt verlamd door politieke polarisatie deelt Sjoshiasjvili niet. „Het probleem van onze politiek is vooral dat één oligarch aan de touwtjes trekt. De eerste demonstratie liet zien dat Georgië helemaal niet verdeeld is. Iedereen wil een Europese toekomst. Niet alleen jongeren in Tbilisi, ook ouderen in de rest van het land.” Waarom heeft Georgische Droom dan toch al drie keer achter elkaar de verkiezingen gewonnen? „Omdat kiezers worden geïntimideerd door de veiligheidsdienst en alle ambtenaren op GD moeten stemmen.”  Tbilisi heeft twee gezichten. De winkels en terrassen op Roestaveli Avenue en in de wijk Vake ogen Europees. Het voormalige Marx-Engels-Lenin-Instituut huisvest sinds 2016 het luxueuze Biltmore Hotel (zeven sterren) en kreeg een glazen wolkenkrabber op het dak. In hostel Fabrica ontmoeten  internationale jongeren elkaar op de binnenplaats vol cafés. Onder Saaksasjvili werd de oude stad opgeknapt en klaargestoomd voor internationale toeristen. Even zichtbaar is de armoede: onverzorgde openbare ruimte,  straatverkoop, zwerfhonden. Veel van de karakteristieke houten balkons lijken elk moment van de gevel af te kunnen vallen. Het bbp per capita in 2021 was 4.833 euro. Industrie is er weinig, toerisme kreeg een klap door de pandemie.  Lid worden van EU zou een grote vergissing zijn, zegt Konstantino Avramov (53) terwijl hij met zijn zwaar getatoeëerde armen tomaten snijdt voor een quiche. Met buitenlandse partners exploiteert hij vier sjieke koffiebars in Tbilisi. Groovy Roasters, met Amsterdams interieur en prijzen, staat in een arme buurt. De Russische Avramov woonde zijn halve leven in de VS, Canada en West-Europa en kwam drie jaar geleden naar Georgië. „Er is hier geen stress, de levensstijl is heel prettig. En het is cultureel net zo divers als New York.” Ondernemer Avramov vindt de Europese eenwording een „oorlog zonder tanks”. „Ze nemen een land over en beroven het van de eigen identiteit. Alle West-Europese hoofdsteden lijken toch op elkaar? Dan krijgen we hier ook allemaal regels en beperkingen, terwijl je nu heel makkelijk een bedrijf kan openen. Georgiërs denken dat ze er economisch beter van worden, maar het levert alleen maar schulden op. Kijk maar naar Griekenland. De EU is alleen goed voor multinationals en banken.”  .Ook voor Zaza Bibilasjvili is de EU niet de heilige graal, maar om heel andere redenen. De advocaat is oprichter en directeur van het Chavchavadze Center, een stichting die democratie en rechtsstaat wil bevorderen en mede door D66 wordt gefinancierd. Ze debatteren op scholen over films als 12 Angry Men, organiseren trainingen over onderhandelen en maken video’s over Georgiës recente verleden. Bibilasjvili serveert tsjoertsjchela (een snack van druiven en walnoten) op het kantoor van de stichting. Natuurlijk, zegt hij, het was mooi geweest als Georgië kandidaat-lid was geworden. „Maar het is ook misleidend, het is niet waar het echt om gaat. Ik heb liever een goed functionerende rechtsstaat met de bijbehorende vrijheden. EU-lidmaatschap is daar geen voorwaarde voor, kijk maar naar Noorwegen.”  De strijd tussen de twee grote politieke partijen weerhoudt Georgië van vooruitgang, zegt Bibilasjvili. „Georgische Droom stelt zich heel voorzichtig op jegens Rusland. Geen economische sancties, geen wapens. Eerst was het argument: Rusland wint toch. Nu zeggen ze dat de EU en de VS Georgië proberen te verleiden om een oorlog te beginnen tegen Rusland. Onzin natuurlijk.” De Verenigde Nationale Beweging biedt geen alternatief, meent Bibilasjvili. De eerstvolgende verkiezingen zijn over twee jaar. „We zitten in een patstelling, een soort sprookjesrealiteit.” In een revolutie à la de Majdanrevolutie in Oekraïne in 2014, waar de pro-Europese bevolking de pro-Russische president verjoeg, gelooft hij niet. „Er is zeker een discrepantie tussen de anti-Europese koers van de regering en de wens van de bevolking, maar niemand wil een revolutie.” Gjoeli Alasania bezoekt haar zoon Michëil Saakasjvili iedere dag. De oppositiefiguur en voormalige president zit een zesjarige gevangenisstraf uit. Foto Natela Grigalashvili De man die in 2003 de geweldloze Rozenrevolutie initieerde, ligt nu in een ziekenhuis in Tbilisi. Het is deel van een zesjarige gevangenisstraf. Voormalig president Micheïl Saakasjvili is er slecht aan toe, zegt zijn moeder Gjoeli Alasania in haar appartement op vijf hoog in de dure wijk Vake. Het dressoir onder de grote spiegel staat vol met foto’s, ook van haar Nederlandse schoondochter Sandra Roelofs – „Ik hou van haar, ik ken haar al 28 jaar”. Saakasjvili kan nauwelijks nog eten, wat volgens Alasania geen gevolg is van zijn eerdere hongerstaking.  Saakasjvili loodste Georgië tussen 2004 en 2013 richting Europa en wist in zijn eerste jaren veel hervormingen door te voeren. Corruptie werd aangepakt, buitenlandse investeerders werden binnengehaald. Later ontwikkelde hij autoritaire trekken; duizenden mensen belandden in de gevangenis, protest werd met geweld onderdrukt. Na een verkiezingsnederlaag verliet hij het land. Vorig jaar keerde hij na acht jaar buitenland, met name in Oekraïne, terug naar Georgië, waar hij meteen werd opgepakt vanwege machtsmisbruik tijdens zijn presidentschap.  Zijn moeder betreurt zijn terugkeer, omdat die vanzelfsprekend tot zijn arrestatie leidde. Heeft Saakasjvili zelf ook spijt? „Nee, hij vindt het nog steeds een terechte stap. Het was zijn keuze.” Ze constateert wel dat het protest tegen de regering sindsdien is toegenomen. Zelf deed ze ook mee aan de demonstraties. „Die jonge mensen zijn goed, maar ze hebben geen concreet idee over hoe het verder moet.”  Alasania bezoekt haar zoon elke dag. Ze hoopt dat hij kan worden overgeplaatst naar een ziekenhuis in Polen of in Nederland, al is het maar voor een onderzoek. „Ze behandelen hem hier niet goed, er is geen verbetering, maar ze houden hem hier als gevangene van Poetin.” Alasania is somber over de toekomst van haar land. „Criminelen komen binnen, jonge mensen verlaten het land. Mensen zijn te bang om een nieuwe revolutie te beginnen.” Als hij beter wordt zal Saakasjvili de oppositie niet leiden, verwacht ze. „Hij wil terug naar Oekraïne, hij houdt zoveel van Odessa.”||https://www.nrc.nl//nieuws/2022/07/27/het-is-logisch-dat-de-eu-niet-met-georgie-wil-werken-a4137520
2022-07-27||Demonstranten bestormen Iraakse parlementsgebouw||Honderden en mogelijk duizenden demonstranten hebben woensdag het Iraakse parlementsgebouw in Bagdad bestormd tijdens het grootste protest sinds de verkiezingen vorig jaar. Dat melden internationale persbureaus woensdag. Actievoerders spreken zich uit tegen de nominatie van een pro-Iraanse oud-minister als kandidaat-premier.  De meeste demonstranten zijn aanhangers van de invloedrijke sjiitische leider Muqtada al-Sadr. Zijn politieke beweging won bij de verkiezingen vorig jaar 73 zetels, waarmee het de grootste partij vormde in het 329 zetels tellende parlement. Toch wacht het land al tien maanden op de benoeming van een nieuwe premier en president. Nadat het hem niet lukte om een meerderheidsregering te vormen, trok al-Sadr vorige maand alle leden van zijn partij terug uit het parlement.  Dat een pro-Iraans politiek blok Mohammed Shia al-Sudani, een sjiitische rivaal van al-Sadr, deze week naar voren heeft geschoven als kandidaat-premier is critici in het verkeerde keelgat geschoten. „We gaan demonstreren totdat corrupte politici en allianties die door Iran worden gesteund, zijn verdwenen”, zei een demonstrant woensdagmiddag tegen persbureau Reuters. Hij en andere actievoerders wisten kort daarna de streng beveiligde zogeheten Groene Zone in Bagdad te bereiken, waar overheidsgebouwen en buitenlandse ambassades zijn gevestigd. De oproerpolitie vuurde traangas af, maar kon hen niet tegenhouden.  Eenmaal in het parlementsgebouw liepen actievoerders op tafels, zwaaiden met Iraakse vlaggen en scandeerden: „Sudani, weg!”. Op dat moment waren er geen parlementariërs in het gebouw aanwezig. Interim-premier Mustafa al-Kadhimi heeft de demonstranten woensdagavond opgeroepen tot „kalmte en terughoudendheid” en eist dat de demonstranten zich onmiddellijk terugtrekken uit het gebied.  Intussen is er ook nog geen overeenkomst over de benoeming van een president. Sinds de afzetting van dictator Saddam Hoessein in 2003 is de premier sjiitisch, de president Koerdisch en de parlementsvoorzitter soennitisch. Maar onenigheid tussen Koerdische partijen hindert de selectie van een president, die uiteindelijk een nieuwe premier moet aanstellen. In 2016 bestormden al-Sadr-aanhangers het parlement op een vergelijkbare manier. Ze organiseerden een sit-in en eisten politieke hervormingen nadat toenmalig premier Haidar al-Abadi een herschikking van zijn kabinet had aangekondigd.||https://www.nrc.nl//nieuws/2022/07/27/demonstranten-bestormen-iraakse-parlementsgebouw-a4137541
2022-07-27||Topman Gottstein weg na fors verlies bij Credit Suisse||Topman Thomas Gottstein van de Zwitserse bank Credit Suisse stapt op. Sinds april was hij al de enige die nog overgebleven was van de raad van bestuur waarmee hij aantrad, nu moet hij zelf  zijn positie opgeven. Officieel vanwege persoonlijke en gezondheidsredenen, maar het door schandalen geplaagde Credit Suisse maakte woensdag ook  een fors kwartaalverlies van 1,6 miljard Zwitserse frank (1,6 miljard euro)  bekend. De omzet daalde in het tweede kwartaal met bijna een derde naar 3,6  miljard frank.  Ulrich Körner zal Credit Suisse vanaf 1 augustus leiden. Hij keerde vorig jaar terug bij de Zwitserse zakenbank na elf jaar bij de nationale rivaal UBS, waar hij was opgeklommen tot lid van de raad van bestuur.  Credit Suisse kondigde woensdag ook een „alomvattende” strategische heroriëntatie aan. Daarbij is zeker dat de voorheen zeer winstgevende zakenbank, die optreedt voor bedrijven bij kapitaaltransacties op de financiële markten, afgebouwd zal worden. De zakenbank zal zich vooral gaan richten op advisering.  Credit Suisse gaat zich verder meer richten op vermogensbeheer voor rijke klanten. Dat is ook de afdeling die Körner leidt sinds zijn terugkeer vorig jaar bij Credit Suisse, en de tak van UBS waar hij carrière maakte. Onder zijn leiding zet Credit Suisse de tweede strategische heroriëntatie binnen een jaar in gang. Daarbij moeten de kosten „op middellange termijn” teruggedrongen worden onder de 15,5 miljard frank, zo kondigde de bank aan. President-commissaris  Axel Lehmann zei woensdag dat de nieuwe strategie moet leiden tot een „sterker, simpeler en efficiënter bedrijf met duurzaam rendement.” De 58-jarige  Gottstein was pas sinds februari 2020 bestuursvoorzitter van Credit Suisse. Hij volgde Tidjane Thiam op toen die moest aftreden vanwege een intern spionageschandaal. Onder Thiams leiding werden andere leden van de raad van bestuur geschaduwd. Gottstein moest het geschade vertrouwen opvijzelen binnen de bank en de puinhopen opruimen van de betrokkenheid van Credit Suisse bij twee financiële schandalen. Zowel op kapitaalverschaffing aan de Britse financieringsmaatschappij Greensill, die bankroet ging, als aan de ineenstorting van het Amerikaanse hedgefonds Archegos verloor Credit Suisse miljarden franken. Daarnaast kreeg de bank een boete wegens witwassen.  Het verlies in het tweede kwartaal was het derde kwartaalverlies op rij en heeft volgens Credit Suisse sterk te maken met de onzekere geopolitieke situatie door de Russische inval in Oekraïne, de hoge inflatie en het monetaire verkrappingsbeleid van centrale banken. Financiële markten zijn volgens Credit Suisse daardoor onvoorspelbaarder geworden en klanten tonen zich terughoudend. Ook neemt Credit Suisse afscheid van meer risicovolle klanten. Verder heeft Credit Suisse door de betrokkenheid bij de schandalen bij Greensill en Archegos aanhoudend hoge juridische kosten, die bijdragen aan het verlies.  Beleggers reageerden voorzichtig positief op de aankondiging van de nieuwe topman, de heroriëntatie en het kwartaalverlies. De beurskoers steeg woensdag met 1 procent. In het afgelopen jaar verloor Credit Suisse 44 procent van zijn beurswaarde.   ||https://www.nrc.nl//nieuws/2022/07/27/topman-gottstein-weg-na-fors-verlies-bij-credit-suisse-a4137552
2022-07-27||‘Je gaat doen wat ik zeg’, stuurde hij naar Amanda Todd||Gekleed in een donker overhemd en een donkere broek stapt Aydin C. een ruime rechtszaal binnen in New Westminster, een voorstad van Vancouver aan de Canadese westkust. C., een tengere man met half lang donkergrijs haar dat hij achterovergekamd draagt, neemt plaats in een beklaagdenbank achter plexiglas. Naast hem zit een bewaker. De 44-jarige Nederlander,   bekend als de ‘webcamafperser’, staat sinds begin juni in Canada terecht in de  spraakmakende zaak van Amanda Todd, een Canadees tienermeisje dat in 2012 een einde aan haar leven maakte nadat ze online werd afgeperst met naaktfoto’s. Na haar dood verwierf ze  internationale bekendheid  met een video die ze op YouTube had geplaatst, waarin ze  haar verhaal  deed door vellen papier te tonen waarop ze de kwellingen beschreef die ze doormaakte. C. wordt ervan beschuldigd Todd  online te hebben afgeperst en geïntimideerd. Hij  ontkent dat. Ik wil dat hij ziet dat ik hier ben voor Amanda, elke dag Carol Todd moeder van Amanda „Ik denk dat hij het vervelend vindt om mij hier te zien zitten”, zegt Carol Todd, de moeder van Amanda. Zij zit op de publieke tribune, een ruimte met harde banken vlak achter de verdachte die door glas wordt gescheiden van de stijlvolle rechtszaal met houten wanden. „Maar ik wil dat hij ziet dat ik hier ben voor Amanda, elke dag”, zegt Todd.  „Het is belangrijk dat we gerechtigheid voor haar krijgen.”   Wanneer rechter Martha Devlin de rechtszaal binnenkomt en voorin plaatsneemt op een verhoging, gaat C. zoals het hoort staan, met  zijn handen op zijn rug. Ook als de twaalfkoppige  jury van zes mannen en zes vrouwen via een andere deur de zaal links vooraan betreedt, staat hij op. Met een laptop op schoot volgt hij nauwgezet het proces. Af en toe schudt hij zijn hoofd. Carol Todd, de moeder van Amanda Todd.  Darryl Dyck / The Canadian Press
  C., die begin 2014 werd gearresteerd in een vakantiebungalow in het Noord-Brabantse Oisterwijk na een geheime politie-operatie,  staat niet voor het eerst terecht voor online afpersing en intimidatie. In 2017 is hij in Amsterdam veroordeeld tot een maximum celstraf van  tien jaar en acht maanden voor onder andere het digitaal stalken en afpersen van 33 minderjarige meisjes, één vrouw en vijf mannen uit verschillende landen. Hij dreigde naaktfoto’s van hen te verspreiden als zij geen seksuele handelingen voor de webcam zouden verrichten. Dat vonnis is in 2018 in hoger beroep gehandhaafd. In 2020 werd C. uitgeleverd aan Canada om apart te worden berecht voor de afpersing van Todd, een van zijn vermeende slachtoffers – en veruit de meest beroemde. Haar zaak is op Canadees verzoek buiten het Nederlandse proces gehouden. C. verzette zich  juridisch tegen zijn uitlevering, maar in 2017 besloot de Hoge Raad dat die door kon gaan nadat zijn strafzaak in Nederland was voltooid. C. zag vervolgens af van cassatie bij de Hoge Raad tegen zijn veroordeling in Nederland, om zijn Canadese proces – en uiteindelijk zijn vrijlating – te bespoedigen. Na aankomst in Canada liep zijn proces nog vertraging op door de coronapandemie. De toen 15-jarige Todd pleegde tien jaar geleden zelfmoord, ruim een maand nadat ze haar wanhoop zwijgend had geuit in haar beroemde YouTube-video.  „Hij wist mijn adres, school, en de namen van vrienden en familieleden”, schreef ze op een van vele  blaadjes over de man die haar leven tussen 2009 en 2012 tot een hel maakte. De video is tientallen miljoenen keren bekeken en geldt als een krachtige aanklacht tegen de gevaren van online pesterijen of  ‘cyberbullying’.   De  openbare aanklager van de Canadese provincie British Columbia stelt dat de man in kwestie C. was. Hij zou 22 verschillende gebruikersnamen op  internet hebben gebruikt bij een „aanhoudende campagne”  van  afpersing van Todd  met naaktbeelden, ofwel  ‘sextortion’. Zo zou hij achter online nepnamen hebben gezeten als Daimon Luci, marzattack1, Tomas Coco Pops, whatsthisman11, toddtit en Austin Collins. Via platforms als Facebook, YouTube en Skype zou hij Todd, die de online naam cutiielover gebruikte, onder  druk hebben gezet met opgeslagen videobeelden waarin ze voor een webcam haar borsten had laten zien. Rechtbanktekening van Aydin C. in de rechtszaal in New Westminster, een voorstad van Vancouver in westelijk Canada. Jane Wolsak / The Canadian Press via ZUMA Press Dat gebeurde telkens volgens dezelfde patronen en in soortgelijke bewoordingen. „Je gaat doen wat ik zeg”, luidde een van de berichten, waarin de afzender dreigde de beelden naar familie, vrienden en de school van Amanda te sturen – wat hij later ook deed. „Je leven zal nooit meer hetzelfde zijn.” Hij eiste „tien shows” voor de webcam in ruil voor zijn stilte. Aanklager Kristen LeNoble noemde het een  „mokerslag” van een intimiderend bericht. Ook toonde zij berichten waarin Todd  haar Facebookvrienden vroeg vriendverzoeken van jong ogende Facebookgebruikers als ‘Tyler Boo’ te negeren en hem te rapporteren. „Hij is een 60-jarige pedofiel die mij al jaren chanteert”, waarschuwde Todd, zonder zijn ware identiteit ooit te kennen. Carol Todd getuigde aan het begin van het proces dat Amanda overstuur was van de acties van haar  online  stalker, die leidden tot pesterijen op school. Die liepen dusdanig uit de hand dat Amanda van school ging. Ook op een andere  school achtervolgde de situatie haar. „Uiteindelijk ging ze helemaal niet meer naar school, wegens de angst om bij leeftijdgenoten te zijn”, zei Todd. Evenals andere familieleden en bekenden  ontving ook zij een bericht van de afperser, onder de naam Alice Mcallister. Dat bericht bevatte een link naar een pornosite met de naaktbeelden van Amanda. „Mijn hart sloeg een slag over”, aldus Todd. In totaal zijn bij het proces dertig getuigen gehoord, onder wie niet alleen Canadese betrokkenen als politie-agenten die haar zaak onderzochten, maar ook  Nederlandse onderzoekers en forensische experts. Sommigen van hen getuigden in de  rechtszaal, anderen via videoverbinding. De getuigenissen waren soms technisch, over analyses van onder meer gewiste data, Facebook-accounts en IP-adressen, soms concreet en indringend. Zo omschreef onderzoeker Joerie van Schijndel de arrestatie van C. in januari 2014, na een operatie onder de naam ‘Disclosure’ waarbij C. ongeveer een maand in de gaten werd gehouden. Na een worsteling in de rommelige vakantiebungalow werden diverse computers en harde schijven van C. in beslag genomen en forensisch onderzocht. Hoewel veel van de bestanden waren gewist, werden sporen aangetroffen van de gebruikersnamen. Ook werden de namen ‘Amanda’ en ‘Amanda Todd’ gevonden als titels van verwijderde documenten. Op de harde schijven zijn geen videobeelden van haar aangetroffen. Toch is er volgens de verdediging geen direct bewijs dat C. in verband brengt met  Todd. Zijn advocaten wijzen  op een omstreden tactiek van de Nederlandse politie bij het onderzoek naar C.: voor zijn arrestatie werd software op zijn computer geïnstalleerd die onderzoekers in staat stelde te volgen wat hij intoetste. Deze ‘keylogger’ en een lijst zoektermen van onderzoekers zouden volgens de verdediging van invloed zijn geweest op  wat er is aangetroffen op de harde schijven. „Er is geen twijfel dat Amanda Todd het slachtoffer was van een hoop misdrijven”, zei Joseph Saulnier, advocaat van C., vorige maand. „De zaak gaat over de vraag wie daar achter zat.” De verdediging heeft geen getuigen opgeroepen, en C. heeft ook zelf niet getuigd. Aan het begin van het proces heeft hij „niet schuldig” gepleit in reactie op  de vijf aanklachten: afpersing, het importeren en verspreiden van kinderporno, bezit van kinderporno, communicatie met als doel een kind te lokken, en intimidatie.  Hij staat niet terecht voor de dood van Amanda Todd. De verdediging heeft geen getuigen opgeroepen, en C. heeft ook zelf niet getuigd C., die ook de Turkse nationaliteit heeft, heeft eerder in enkele geschreven documenten de politie bekritiseerd voor „tunnelvisie”. Hij werkte enige tijd als manager bij een meubelzaak. Hij is in Nederland ook veroordeeld wegens oplichting,  door aanbetalingen te incasseren voor de verhuur van twee woningen in Rotterdam. Twee Nederlandse vrouwen getuigden dat C. hen onder de naam ‘Jay’ een appartement in Rotterdam had getoond voor verhuur. Na betaling van de eerste maand en borg verdween hij en bleek het appartement niet voor hen beschikbaar. Na de slotpleidooien van deze week draagt de rechter de zaak over aan de jury. Die moet dan beslissen of de aanklachten boven ‘redelijke twijfel’ zijn bewezen.  Als C. schuldig wordt bevonden, bepaalt de rechter zijn straf. Een bijkomende celstraf zou hij  in Nederland moeten uitzitten. Volgens Todd,  die zich inzet voor de bestrijding van cyberbullying, is het belangrijk om zaken van online afpersing en intimidatie grensoverschrijdend aan te pakken. „We kunnen dit soort aanklachten niet laten gaan omdat een persoon in een ander land woont”, zegt ze in de gang van het gerechtsgebouw. „Anders weten daders dat ze op onze kinderen kunnen azen en toch veilig zijn.”  Todd heeft jarenlang gewacht op het proces – en vaak getwijfeld of het er zou komen. „Iedereen ziet dit als het proces van Amanda, en een kans op gerechtigheid voor wat er met haar is gebeurd, voor haar nagedachtenis”, besluit ze. „Amanda is mijn kind, en zij kan hier niet zelf bij zijn om voor zichzelf op te komen.”   Praten over zelfdoding kan bij de landelijke hulplijn 113 Zelfmoordpreventie. 
		Telefoon 0800-0113 of www.113.nl||https://www.nrc.nl//nieuws/2022/07/27/je-gaat-doen-wat-ik-zeg-stuurde-hij-naar-amanda-todd-a4137549
2022-07-27||De ‘autoband van de toekomst’ moet fluisterstil zijn||Een betere autoband ontwikkelen is alsof je een tafel probeert te bedekken met een laken. Alleen wordt het tafelblad elk jaar iets groter. „Bedek je de linkerhoek, dan ligt de rechterkant bloot”, zegt technisch topman Daniele Lorenzetti van Apollo Tyres, eigenaar van het bandenmerk Apollo Vredestein. „Schuif je het laken naar rechts, dan gaat dat ten koste van de linkerkant.”  Verbeterde producten die op het eerste gezicht af lijken, maar dat vaak bij lange na niet zijn. Van een autoband worden elk jaar betere prestaties verwacht. Maar verlaag je de rolweerstand, en dus het brandstofgebruik van een auto, dan riskeer je dat de grip op nat wegdek minder wordt. Maak je de band dunner, dan gaat hij mogelijk minder lang mee. Alleen door op zoek te gaan naar nog betere materialen en technologieën kun je op ál die eigenschappen verbeteren, zegt Lorenzetti. „Je wilt een groter tafellaken.” De technisch directeur van Apollo Tyres (2,6 miljard euro omzet, 19.000 werknemers) weet maar al te goed dat de autoband voor veel automobilisten een gegeven is. Zodra het huidige setje versleten is, vertrouwen ze op de garage – ze vragen niet om een bepaald merk. Maar bestuurders die er wél verstand van hebben, weten hoeveel verschil goede banden maken. Ze zijn het enige contactpunt met de weg, en „van grote invloed op de wegligging, veiligheid en het comfort”, aldus Lorenzetti. Dus elke autoband mag dan „rond en zwart” zijn, maar een hedendaags exemplaar is „veel beter dan een band van tien of twintig jaar geleden”. Net zoals auto’s elk jaar worden verbeterd, zoekt ook de bandenindustrie doorlopend naar een betere band. En Vredestein heeft nogal wat banden om te ontwikkelen: alleen voor de personenauto biedt het concern al honderden variaties, voor verschillende omstandigheden, in verschillende prijsklassen en specifiek voor een bepaald automodel. Die evolutie is het beste te zien als je de band doorsnijdt. Dan worden de versterkingsvezels zichtbaar. Tot de jaren zestig liepen die diagonaal, tegenwoordig haaks op de rijrichting. Daardoor kan een band beter trillingen absorberen, slijt hij minder snel en stuurt een auto beter. Een enorme verbetering, net als de toevoeging van silica aan het rubbermengsel sinds begin jaren negentig, voor meer grip in de regen en een lager benzinegebruik. Elke nieuwe band begint met onderzoek. Voor Vredestein, opgericht in 1908, gebeurt dat op de afdeling productontwikkeling in Enschede, waar een club wetenschappers en technici de hele dag door zoekt naar rubbermengsels die nóg beter zijn dan de bestaande. „Vooronderzoek”, noemt Lorenzetti dat. „We willen daar niet mee wachten tot we beginnen met de ontwikkeling van de daadwerkelijke band.”  Een Vredestein-band   Foto Niels Blekemolen In een van de ruimtes mixen twee medewerkers de compounds, mengsels van onder meer zwavel, roet, zink en uiteenlopende rubbersoorten. Op een tafel staan de grondstoffen klaar voor een tiental recepten waarvan de chemici vermoeden dat ze kansrijk zijn: poeders en plakken rubber, die van een afstand nog het meest lijken op vruchtengelei en ontbijtkoek. In een oven worden de grondstoffen gemengd tot korrels, waarna een wals ze plet tot één geheel. Na verhitting versnijden technici de plak rubber tot monsters voor de testapparatuur elders in het gebouw. Verdeeld over bakken liggen ronde rubber schijfjes  in dunne plakjes in de vorm van een vlinderdas en in meerdere formaten. Van elk mengsel worden de relevante eigenschappen nauwkeurig gemeten. Zo test een apparaat bij welke kracht een strookje rubber breekt. Er is een machine die vaststelt hoe hoog de grip is op verschillende ondergronden. Een soort schuurmachine meet de slijtage. Sommige tests worden uitgevoerd op meerdere temperaturen of bij blootstelling aan ozon, omdat die stof rubber aantast. Min of meer gelijktijdig doen ingenieurs op een andere locatie onderzoek naar de versteviging van de band: het patroon van draden dat als een skelet onder de rubber ligt. Daarbij maken ze veel gebruik van computersimulaties, om te voorspellen welk effect een bepaalde verandering heeft. Dat gebeurt ook in combinatie met een specifieke compound, want die twee kun je volgens de technisch topman niet los van elkaar zien. Rubbermengsel en versteviging hebben een wisselwerking op elkaar. Pas als de nieuwe vondsten goed genoeg zijn, wordt een tastbare band gemaakt. Daarna begint het testen, zegt Lorenzetti, „om de voorspellingen die je in simulaties deed te valideren”. Dat gebeurt op machines, en op de weg. Van idee tot verkoopbaar product kan dit proces zomaar twee tot drie jaar in beslag nemen.  Draaide de ontwikkeling van banden ooit om comfort en grip, voor de komende jaren ziet Lorenzetti twee andere trends die zwaar zullen wegen. Om te beginnen duurzaamheid. Al vijftien jaar ligt de nadruk in de ontwikkeling sterk op het verlagen van de rolweerstand, en daarmee het brandstofgebruik van auto’s. Die eigenschap wordt gemeten in kilogram frictie per ton aan voertuiggewicht. „Twintig jaar geleden kwam je gemakkelijk boven de tien kilo per ton, nu is dat zes. Vooral omdat banden veel dunner zijn geworden.” Maar duurzaamheid is meer: het zijn ook banden die langer meegaan. En banden waarbij wordt nagedacht over hergebruik van grondstoffen. Apollo Vredestein wil dat over acht jaar  40 procent van zijn producten uit duurzaam materiaal bestaat. Bijvoorbeeld gerecyclede rubber uit gebruikte banden, maar ook grondstoffen van natuurlijke oorsprong. Het bedrijf maakte onlangs een prototype van een fietsband van rubber gewonnen uit paardenbloemen in plaats van olie. Bij een elektrische auto heb je nauwelijks geluid van de motor. Dus de band van de toekomst zal nog stiller moeten zijn Daarnaast denkt Vredestein de komende jaren veel van zijn denkkracht nodig te hebben voor de elektrische auto. Die vraagt om een ander soort band, zegt Lorenzetti. Die moet robuuster zijn, omdat elektrische auto’s zwaarder zijn dan brandstofauto’s. Bovendien accelereren elektrische voertuigen vaak sneller, waardoor er in korte tijd meer kracht op een band komt te staan. „Het risico is dat de levensduur van een band daardoor lager wordt.”  En nóg belangrijker dan bij een brandstofauto is de hoeveelheid geluid die een band voortbrengt. „Want bij een elektrische auto heb je nauwelijks geluid van de motor. Alle geluid, alle trilling ook, komt van de wind en van de banden. Dus de band van de toekomst zal nog stiller moeten zijn.” Wat valt er nog te sleutelen aan producten die af lijken? Zoeken fabrikanten van alledaagse producten nog naar verbetering? In deze zomerserie onderzoekt NRC hoe producenten grenzen proberen te verleggen voor producten die op het eerste gezicht uitontwikkeld lijken.  De kaasschaaf De autoband De vuilniszak Pils De kaars De kledinghanger||https://www.nrc.nl//nieuws/2022/07/27/elektrisch-rijden-vraagt-om-een-fluisterstille-band-a4137521
2022-07-27||Ziek van de stress: waarom twintigers en dertigers steeds vaker uitvallen||Prestatiedrang, een hoge werkdruk en verkeerde verwachtingen van het werkende leven: het leidt bij jonge werknemers in toenemende mate tot werkstress. Dat blijkt uit cijfers van het Centraal Bureau voor de Statistiek (CBS). Gaf in 2016 nog 17,1 procent van de 25- tot 35-jarigen aan psychische vermoeidheid door werk te ervaren, in 2021 was dat 23,4 procent. Ook op indicatoren als ‘uitgeput door werk’, ‘emotioneel uitgeput’ en ‘leeg voelen’ is een stevige toename te zien. Sudderen stressklachten op het werk te lang door, dan ligt langdurig verzuim op de loer.  „Vijf jaar geleden zag ik zelden iemand onder de veertig z’n tweede ziektejaar ingaan. Maar we zien steeds meer twintigers en jonge dertigers die lang uitvallen”, zegt Helma Schuldink, als manager loopbaanadviseurs verbonden aan Margolin, onderdeel van arbodienstverlener Zorg van de Zaak. Die langdurige uitval lag vorig jaar 20 procent hoger dan in 2020. Schuldink: „Uit een rondgang onder onze loopbaanadviseurs blijkt dat driekwart van dit langdurige ziekteverzuim onder twintigers en jonge dertigers psychisch van aard is, en vaak gevolg van werkstress.” Een hoge werkdruk, weinig zelfstandigheid: dat zijn volgens Tanja Traag, hoofdsocioloog van het CBS, belangrijke oorzaken van werkstress. Ze ziet dat die stress met name in de zorg en het onderwijs een rol speelt. Door personeelstekorten is de werkdruk daar hoog, terwijl werknemers doorgaans weinig ruimte hebben hun werk zelf in te delen. Daarnaast wordt er veel van werknemers gevraagd. Niet alleen door het werk zelf, maar ook door patiënten of (ouders van) leerlingen. „Naast fysiek is het werk daardoor ook emotioneel belastend, zeker voor werknemers die nog aan het begin van hun loopbaan staan”, zegt Traag.  Dat vooral jonge werknemers vatbaar lijken voor werkstress, heeft volgens Schuldink ook te maken met verwachtingen. „Zeker in deze oververhitte arbeidsmarkt wordt in vacatures vaak van alles beloofd. Mooie arbeidsvoorwaarden, gezellige collega’s, een takenpakket waarin je je kunt ontwikkelen. Vervolgens ga je aan het werk en blijkt het in de eerste paar jaar vooral te draaien om keiharde sales. In sectoren als zorg en onderwijs heerst bovendien een cultuur die niet zozeer mensgericht is, maar vooral draait om targets, rapportages en administratieve last. Daar kun je mee leren omgaan, maar ik merk dat vooral jonge werknemers vaak weinig ruimte krijgen om fouten te maken en te leren. En dat in een levensfase waarin ze nog volop bezig zijn een identiteit te ontwikkelen, worstelen met levensvragen en vooral niet willen falen.” Daar komt bij dat de grens tussen werk en privé al jaren vervaagt. Werk wordt meegenomen naar huis doordat mensen continu bereikbaar en online zijn. Met andere woorden: ze staan altijd ‘aan’. Het probleem, zei stressdeskundige Carolien Hamming eerder in een interview met NRC, is niet eens zozeer de stress zelf, maar dat we er onvoldoende van herstellen. „Terwijl een afwisseling tussen inspanning en herstel juist nodig is om gezond te blijven. Herstel je onvoldoende van eerdere activiteiten, maar lever je vervolgens wel weer een nieuwe prestatie, dan bouw je een achterstand op. Die achterstand maakt ons vermoeid én zorgt ervoor dat we gestresst blijven”, zegt Hamming. Hou dat lang genoeg vol zonder op te laden, en je loopt risico om op te branden. De meeste mensen werken, zelfs met klachten, nog veel te lang door Wie uitvalt met psychische klachten als burn-out, overspannenheid, depressie of een angststoornis, heeft over het algemeen veel tijd nodig om te herstellen. Dat heeft er deels mee te maken dat klachten op het moment van uitval vaak al maanden sluimeren. Schuldink: „De meeste mensen werken, zelfs met klachten, nog veel te lang door. Pas op het moment dat alle reserves zijn uitgeput, trekken ze aan de bel. Dan is je accu al zo leeg dat het veel tijd en energie kost die weer op te laden. Bovendien duurt het vaak even voordat duidelijk in kaart is gebracht waar het probleem precies zit. Daarna is het zoeken naar een behandeling die aanslaat. De wachtlijsten in de geestelijke gezondheidszorg helpen daarbij niet mee.”  Volgens Schuldink moeten werkgevers dan ook vooral inzetten op preventie. „Leidinggevenden en hr-medewerkers moeten al vanaf het begin een reëel en echt beeld schetsen van de werkzaamheden. Werk is niet altijd leuk: daar moet je werknemers op voorbereiden. Net als dat het onwaarschijnlijk is dat iemand binnen een jaar een mooie promotie binnensleept.”  Ook is werkstress te voorkomen door meer en betere gesprekken te voeren, zeker met jonge werknemers. „Zodra een werknemer wordt aangenomen, wordt aan diens loopbaanpad nauwelijks nog aandacht besteed. Op dat gebied kan nog veel verbeterd worden”, zegt Schuldink.  Ze raadt werkgevers aan voortdurend in gesprek te blijven. Van welke taken krijg je energie? Wat vind je zwaar? Past deze functie eigenlijk wel bij je of kom je elders beter tot je recht? „Veel werkgevers zijn huiverig om dat gesprek aan te gaan, omdat ze hun werknemer niet kwijt willen. Ze denken ‘niet zeuren, gewoon werken’. Maar daarmee vergroten ze de kans dat een werknemer langdurig uitvalt. Een risico dat ze zich eigenlijk niet kunnen permitteren in deze oververhitte arbeidsmarkt.”||https://www.nrc.nl//nieuws/2022/07/27/ziek-van-de-stress-twintigers-en-dertigers-hebben-steeds-meer-last-van-werkstress-a4137543
2022-07-27||‘Ik weet dat duizenden mannen nog wachten op een vaccinatie tegen apenpokken’||Het voelt alsof hij een „lot uit de loterij” heeft gewonnen, zegt  Ronald Berends (53) voor de deur van de Amsterdamse vaccinatielocatie bij de RAI. „Ik weet dat voor elke prik nog duizenden mannen aan het wachten zijn.”  Berends, die een bril draagt met felblauw montuur en zijn baard netjes getrimd heeft,  voelt zich na zijn prik direct veiliger, ook al weet hij dat hij nog even moet wachten tot hij echt beschermd is. Hij kent steeds meer mannen die apenpokken hebben. Vrienden van vrienden, collega’s. Zijn partner werkt bij de Amsterdamse fetisjclub Church. Sommigen hadden „afschuwelijke pijn”, bijvoorbeeld als ze blaasjes in de anus hadden en ze naar de wc moesten. Ze konden er niet van slapen.  Berends is niet zozeer bang om ziek te worden, „het belangrijkste is dat we het virus stoppen”. Hij vreest dat de vaccinatiecampagne die maandag begon in Amsterdam en Den Haag, waar tot nu toe de meeste besmettingen zijn geregistreerd, „ingehaald wordt door de actualiteit”: „Iedereen vergist zich in hoe snel het zich verspreidt.” Maandag waren 818 besmettingen bij het RIVM bekend, een verdubbeling van drie weken eerder. Een handvol infecties betrof vrouwen, en een enkel kind. Verder werden mannen besmet die seks hebben met mannen. Dat heeft er vooral mee te maken dat sommigen van hen veel wisselende seksuele contacten hebben. Apenpokken is ook over te dragen door huid-op-huid-contact; dat gebeurt het makkelijkste tijdens seks. Door de schaarste gaat vaccineren alleen op uitnodiging. Te beginnen met mannen – en transgender personen – die seks hebben met mannen en al   de hiv-preventiepil PrEP krijgen. In totaal krijgt de GGD Amsterdam vaccins voor 10.500 mannen, landelijk is er plek voor 32.000.  Amsterdam begon maandag met vijftig prikken,  vanaf dinsdag honderd per dag, tussen 14.00 en 17.00 uur.  Het is erg rustig bij het ‘vaccinatiepaviljoen’ op het plein voor congrescentrum RAI; er komt ongeveer één man per vijf à tien minuten aan.   Een vrouw die een corona-booster wil voor haar vakantie wordt  teruggestuurd. Die kon ze alleen in de ochtend halen. „Stom, ik had beter moeten lezen.” Het voelt alsof ik een lot uit de loterij heb gewonnen Ronald Berends  Raoul (48), een grote man met roze petje,   twijfelde geen moment toen hij de uitnodiging  kreeg, zegt hij nadat hij zijn prik heeft gehaald.  Hij had foto’s gezien van apenpokken en dacht: „Dat is geen goede zaak.” Hij dacht dus wel twee keer na voor hij naar clubavonden zou gaan „die uit de hand kunnen lopen”, zoals in Club Church waar hij regelmatig komt. De IT’er vindt het in Nederland „fantastisch geregeld”, zegt hij: „Zonder dat ik er iets voor hoefde te doen, kreeg ik een brief.” Hij zou op z’n werk niet zo gauw rondbazuinen dat hij nu een apenpokkenvaccin heeft, omdat zijn collega’s dan iets over zijn seksleven zouden gaan vinden. Raoul wil daarom ook niet met achternaam in de krant. Een 21-jarige Egyptisch-Nederlandse man die net zijn vaccin heeft gehaald blijft liever helemaal anoniem, vanwege het stigma dat er volgens hem aan de ziekte kleeft. Hij werkt als steward bij een luchtvaartmaatschappij. „Ik ontmoet veel mensen op veel plekken”, zegt hij met pilotenzonnebril op. Ook hij twijfelde geen moment over vaccineren. „Ik zou het aan een collega kunnen geven.”  Fabio Pimentel (41) liet zich vaccineren omdat hij zelfstandig werkt als massagetherapeut. Als hij besmet zou worden, zoals bij twee vrienden  gebeurde, zou hij weken in quarantaine moeten en geen geld kunnen verdienen. Bang voor het virus is de vrolijke man met tijgerprintblousje niet. In Brazilië, waar hij vandaan komt, heersen veel meer ziektes, zegt hij. En: „Het leven is te kort om bang te zijn.” Sinds maandag worden risicogroepen gevaccineerd  tegen het apenpokkenvirus (monkeypox) door de GGD Amsterdam en de GGD regio Haaglanden. Het gaat om mannen die seks hebben met mannen en transgender personen die nu de hiv-preventiepil PrEP krijgen, of daarvoor op de wachtlijst staan. Of om mensen die bij de soapoli bekend zijn met een verhoogd risico op soa, bijvoorbeeld omdat ze recent  zijn gewaarschuwd voor een soa of soa-klachten hebben gehad. In totaal gaat het  nu  om 32.000 mensen. In Nederland was  op 25 juli bij 818 mensen apenpokken vastgesteld, meldt het RIVM.  De GGD Amsterdam krijgt veel telefoontjes van mensen die gevaccineerd willen worden, zegt woordvoerder  Geke Uninge, „Er is schaarste aan vaccins, niet iedereen kan gevaccineerd worden.”  Alleen mensen die uitgenodigd zijn, krijgen de prikken.  De opkomst ligt nu net boven  de 50 procent maar dat komt volgens de GGD door de vakantietijd.   Nederland stelt 70.000 vaccins beschikbaar voor deze campagne. Die zijn ontwikkeld als vaccin tegen het ‘humane pokkenvirus’, zegt Henry de Vries, bijzonder hoogleraar Huidinfecties in Amsterdam (UvA). Het humane pokkenvirus is in de jaren zeventig uitgeroeid na een wereldwijde vaccinatiecampagne. Het vaccin beschermt ook tegen het apenpokkenvirus. Er zijn twee vaccinaties nodig -  de  tweede na 28 dagen.  Nog eens twee weken later is de geënte persoon voor 85 procent beschermd. De Vries: „In hoeverre het vaccin verdere transmissie tegengaat, weten we nog niet. De beschikbare data zijn afkomstig van dierstudies. Er is meer onderzoek nodig. Daarvoor volgen we Nederlandse gevaccineerden en patiënten met apenpokken.”  Een woordvoerder van het ministerie van Volksgezondheid zegt dat Nederland aanhaakt bij initiatieven op EU-niveau voor gezamenlijke inkoop van aanvullende hoeveelheden vaccins. „Het is nog onduidelijk wanneer die beschikbaar komen.”||https://www.nrc.nl//nieuws/2022/07/27/ik-weet-dat-duizenden-mannen-nog-wachten-op-een-vaccinatie-tegen-apenpokken-a4137550
2022-07-27||Vopak kijkt onder de nieuwe topman vooruit naar de energietransitie||Zijn eerste zes maanden bij Vopak zijn „voorbijgevlogen”, zegt Dick Richelle (52), die sinds januari bij het tankopslagbedrijf de hoogste man is. „Het is enerverend, ik had niet kunnen voorspellen dat de wereld om ons heen zo snel zou veranderen.”  Nieuw is de wereld van Vopak zelf voor hem allerminst. Richelle had er al 27 dienstjaren bij het Rotterdamse bedrijf op zitten, toen hij in januari Eelco Hoekstra opvolgde, die de afgelopen elf jaar bestuursvoorzitter was. Van Azië en Rotterdam tot aan Noord-Amerika was Richelle voor Vopak actief geweest. En veteraan of niet, hij zorgde bij zijn eerste presentatie van de halfjaarcijfers woensdag direct voor vuurwerk. Dat vuurwerk kwam niet van de financiële prestaties, die licht boven verwachting waren. Het grootste zelfstandige tankopslagbedrijf (vooral olie, gas en chemie) zag in de eerste zes maanden van 2022 de omzet (662 miljoen euro) met 10 procent stijgen. Het resultaat (257 miljoen, voor betaling van rente en belasting) ging met 4,5 procent omhoog. Het vuurwerk was de bekendmaking van een afboeking van maar liefst 468 miljoen euro. Bezittingen in de Europoort (olieterminals) en de Botlek (chemie) te Rotterdam en in Colombia (vloeibaar gas) dalen in de boeken in waarde, vooral omdat de verwachtingen worden verlaagd. Gevolgen voor bijvoorbeeld het dividend heeft de papieren exercitie niet.  Nieuwe managers willen soms wel een ‘big bath’ nemen, met een schone lei beginnen. Is dit een voorbeeld van een duik in het bad? „Nee, dit is niet iets wat je zomaar even in je eentje beslist. Het is nooit een leuke boodschap, maar we moeten de dingen doen die goed zijn voor het bedrijf. Elk half jaar kijken we naar de waarde van onze bezittingen en wat we de komende tijd daarvan verwachten, ook met het oog op de komende energietransitie. En op basis daarvan verwachten we dat we in Europoort tussen nu en 2030 20 procent van onze capaciteit [terminals voor de opslag van olie] buiten gebruik gaan stellen. Dat zal bijvoorbeeld gaan gebeuren als er groot onderhoud voor een terminal noodzakelijk is. „Ook in de Botlek – daar gaat het om opslag voor de chemische industrie – hebben we naar de toekomstverwachting gekeken. Die ontwikkelt zich niet negatief, maar ook niet positief genoeg om een afwaardering te voorkomen.”  Maken deze waarderingen deel uit van een andere strategie die nu wordt uitgevoerd? „Die afwaardering heeft te maken met hoe we naar de toekomst kijken, wat onze strategische prioriteiten zijn. Doel is natuurlijk niet om opeens anders te worden, maar ik denk dat Vopak dit nu nodig heeft. Wat anders is aan onze strategie, is dat we bijvoorbeeld kritischer kijken naar de rendementen van onze activiteiten in de chemie.  „We kijken ook kritischer naar de kosten van onze investeringen en naar onze aanwezigheid, de zogeheten hub-locaties: ook daar gaat het ons vooral om het rendement van de activiteiten, dus we hoeven niet met hand en tand onze aanwezigheid te verdedigen.” Blijft het belang van olie teruglopen?  „Ja, we hebben onlangs olieterminals in Canada verkocht en we blijven kijken naar mogelijkheden om bezittingen voor olieopslag te verkopen. We investeren volop in andere sectoren, zoals gas en duurzame energie, en dan zie je het belang van olie al vanzelf teruglopen.”  Heeft de oorlog in Oekraïne voor Vopak consequenties? „In het algemeen zie je dat partijen terughoudender zijn bij het maken van keuzes voor de lange termijn. Vopak is niet actief in Oekraïne en Rusland, wij zien de grootste impact in de Rotterdamse haven: minder olie en meer lng [vloeibaar aardgas].  „Onze lng-terminal op de Maasvlakte verwerkt nu 30 tot 40 procent meer gas dan vorig jaar. We zijn heel blij dat deze Gate-terminal, gedeeld eigendom met de Gasunie, een hele cruciale rol speelt in de gasleveranties aan Noordwest-Europa. „Dat wil niet direct zeggen dat over de hele linie de marges bij lng stijgen. Het gaat vaak om lange contractuele afspraken, met vaste vergoedingen. De marges kunnen wel hoger zijn als het om afspraken voor de kortere termijn gaat.” De aandelenkoers is ten opzichte van twee jaar geleden gehalveerd. Een jaar geleden was de koers nog ruim de helft hoger. Maakt u zich zorgen? „Als aandeelhouder ben ik sowieso niet blij. Ziet de markt het niet goed? Nee, de markt heeft altijd gelijk, het is aan ons om elk kwartaal met goede resultaten  en met een helder verhaal te komen. Daarmee kan ik invloed uitoefenen. De beurskoers is toch een reflectie van  hoe de buitenwereld naar Vopak kijkt. Daar kan ik niet omheen.” miljoen euro is de afschrijving die tankopslagbedrijf Vopak woensdag bekend heeft gemaakt.  miljoen is hierdoor het verlies over de eerste zes maanden. Zonder die afboeking is de winst 128 miljoen euro. euro was de slotkoers van het aandeel woensdag, een daling van 3,85 procent.  Een jaar terug noteerde Vopak aan de Amsterdamse beurs nog 38,54 euro.||https://www.nrc.nl//nieuws/2022/07/27/vopak-kijkt-onder-de-nieuwe-topman-vooruit-naar-de-energietransitie-a4137544
2022-07-27||Op de motor wordt   duidelijk: er is geen zicht en nul grip in deze etappe|| Hij noemt zichzelf specialist op de witte gravelwegen. Was al zes keer motard van dienst tijdens een eendagskoers niet ver van hier, in Tours, zijn geboortegrond. Dat ging wel altijd op zijn eigen motor, een BMW 1200 GS, die hij door en door kent, en die bovendien gemaakt is voor ruw terrein. De Yamaha die hij van de Tour-organisatie in bruikleen kreeg, is tamelijk nieuw voor hem. Met twee wielen voor en eentje achter. Dat zou stabieler moeten zijn. Daarom zijn ze sinds een paar jaar verplicht in de Tour.  Maar hoe die 900cc zich houden op de vier stroken gravel die deze vierde etappe komen, door de wijnvelden van de regio Aube en in de chaos van de Tour de France, dat weet hij niet. Zal wel glijden en glibberen worden. Daarom is hij ook gespannen. Dat helpt bij het concentreren. Hij weet: het is niet goed om al te zeker van je zaak te zijn. Dan ga je fouten maken. Als hij op videobeelden ziet hoe slecht het grind er op sommige plekken bij ligt, zegt hij eerst „putain”. Daarna doet hij een belofte: „Ik zal voorzichtig zijn. Ik heb een kindje van vier maanden thuis. Ze heet Julliette.” Zo trekt Jean-Marc Vare, een ietwat corpulente belastingconsulent van medio vijftig, om even voor één uur op uit de Rue de la République in Troyes, langs een paar honderd meter aan zwaaiende en filmende toeschouwers. Nog voor de etappe op gang is geschoten, begint Radio Tour over ‘les chemins blancs’ – de gevreesde gravelstroken waar het de afgelopen dagen steeds vaker over ging.  Een mannenstem maakt melding dat zojuist is besloten op de stroken voor motards een ‘poolsysteem’ te hanteren omdat het er te gevaarlijk is bevonden. Dat betekent dat er slechts twee fotografen al rijdend hun werk mogen doen. De rest moet de motor langs de kant zetten en „statisch werken”; uit stilstand fotograferen, met tenminste één voet aan de grond. Weldra zou blijken dat dat een verstandig besluit is.  Vooral de rensters die naar de Tour kwamen met ambities voor het algemeen klassement vrezen de gravelstroken. Sommigen vinden  dat ze niet in een etappekoers thuishoren, en zeker niet in de Tour, waar de belangen zo groot zijn. Het risico op lekke banden is hen veel te groot. De factor pech zou niet zo’n rol mogen spelen. Toen de eendagskoers Parijs-Tours in 2018 bezaaid lag met gravel, was de kritiek uit het peloton ook niet mals. Koersdirecteur Christian Prudhomme zei toen dat het ook nooit goed is. Men wil spektakel zien, toch? De eerste helft van etappe vier kabbelt rustig voort, door glooiend heuvelland, langs uitgestrekte velden vol zonnebloemen die het koppie hebben laten hangen.   De stilte voor de storm biedt tijd om vanuit het hart van de grootste wielerwedstrijd die ooit voor vrouwen werd georganiseerd eens rustig rond te kijken. Naar fans die langs de kant van de weg in een ridderpak staan te zwaaien; een grijnzende man in een vikingpak, die zijn armen rond een kalkoen klemt alsof het de normaalste zaak is. Of naar de fotograaf bij motard nummer 6, die tegen alle voorschriften in slechts een T-shirt en een korte broek draagt, en zonder zich aan zijn chauffeur te zekeren  rechtopstaand foto’s schiet. Je wil er niet aan denken wat er gebeurt als er een noodstop wordt gemaakt. Twintig kilometer in de rit rijdt een ploegleider hem bijna van zijn motor, omdat hij perse zo snel mogelijk naar voren wilde rijden om een van zijn rensters van water of een sportgel te voorzien. Het peloton glijdt als een slang over een parkoers dat geen meter vlak is. Op kartonnen bordjes langs de kant staat vaak de naam ‘Marion’ geschreven. Koersdirectrice Marion Rousse, ze zit in een volledig elektrische jurywagen vaak met haar telefoon aan haar oor, krijgt ontelbare bisous.  Her en daar staat op spandoeken ‘allez les filles’ geschreven.  Als de rensters 35 kilometer hebben gehad, wordt er aan de horizon een helikopter zichtbaar. Het geluid van klapperende wieken betekent dat de live-uitzending van 2,5 uur bijna gaat beginnen. Ineens stuurt Jean-Marc zijn motor naar rechts van het parkoers af. Samen met drie andere motards heeft hij bedacht een stuk van het parcours af te snijden zodat er heel even tijd is voor een slokje water langs de kant. Over kleine boerenweggetjes waar 80 kilometer per uur de maximale snelheid is, tikken ze de 140 aan. Alsof er tijdens de Tour de France andere regels gelden. Het is een voorbode. Het dorpje Celles-sur-Ource, er wonen nog geen  450 zielen, markeert het startpunt van twee uur chaos. De gelijknamige Côte van de derde categorie slingert eerst nog idyllisch door de wijnranken omhoog, met honderden toeschouwers die zich staan te vergapen aan vrouwen die met hun kin op het stuur hun weg omhoog zoeken. Als ze boven zijn, zijn de fans verdwenen, maar begint de ellende pas echt. Op de grond ligt het vol met scherpe keien, soms ter grootte van een golfbal. Het is een wonder dat er geen grote ongelukken gebeuren op de smalle weggetjes zonder ruimte Het peloton slaat meteen in stukken en brokken uiteen. Achteropgeraakte rensters moeten met reeds brandende longen door stofwolken die ze op sommige stukken het zicht totaal ontneemt, als bij zeer dichte mist. Fotogeniek is het zeker, met zonnestralen die in lange banen proberen door te breken. Maar wat is de prijs? En wie betaalt die? Marianne Vos in elk geval niet. De achtvoudig wereldkampioen veldrijden weet zich wel raad met gravelwegen. Als ze door het stof fietst, houdt ze haar mond gesloten, om niet in hoesten uit te barsten. De Franse renster Greta Richioud voelt zich duidelijk minder op haar gemak. „Trop nombreux” schreeuwt ze, als ze voor zich een peloton aan ploegleiders en fotografen ziet die haar de adem ontnemen. Sandrine Bideau, op strook twee al minuten achterop geraakt, durft op een stuk dat naar beneden loopt haar voeten niet in de pedalen te houden. Zo trilt ze zowat van haar fiets af.  De langste van vier gravelstroken, Plateau de Blu, ligt zo vol met kuilen en grove keien dat wel duidelijk wordt dat de Tour-organisatie haar hand hier heeft overspeeld. Jean-Marc heeft al grote moeite om een motor op drie wielen in bedwang te houden, laat staan dat je er op twee bandjes van 28 millimeter breed overheen moet fietsen. Er is geen zicht en er is geen grip. Om de paar honderd meter moet de voltallige karavaan vol in de ankers omdat er vrouwen soms huilend staan te roepen om nieuwe banden.  Het is een wonder dat er geen grote ongelukken gebeuren, op smalle weggetjes waar helemaal geen ruimte is voor ploegleiderswagens die elkaar het licht in de ogen niet gunnen, en waar toeschouwers in de berm moeten springen omdat ze anders op de motorkap zouden belanden. En ook dat het algemeen klassement min of meer hetzelfde is gebleven. Waarvoor werd gevreesd, is geen waarheid  geworden. Er valt maar één vrouw uit, van pure ellende.  Aan de finish in Bar-sur-Aube klopt Jean-Marc Vare het stof van zijn motorpak. Hij heeft een grote grijns op zijn gezicht. Vanaf het moment dat hij de Zwitserse Marlen Reusser passeerde in de laatste afdaling voor ze zich etappewinnares in de Tour mocht noemen, moest hij even de stress van de koers uit zijn lijf rijden. Hij remde laat, en trok vol gas op. Door zijn lichaam giert de adrenaline. Vanavond, dan komt de vermoeidheid.||https://www.nrc.nl//nieuws/2022/07/27/op-de-motor-wordt-duidelijk-er-is-geen-zicht-en-nul-grip-in-deze-etappe-a4137542
2022-07-27||Amerikaanse centrale bank verhoogt rente opnieuw met 0,75 procentpunt||De Amerikaanse centrale bank, de Federal Reserve (Fed), heeft een verhoging van de basisrente van 0,75 procentpunt aangekondigd. Dat meldt de bank woensdag in een persbericht. Door de verhoging, die bedoeld is om de inflatie in te dammen, staat de beleidsrente nu op 2,25 tot 2,5 procent.  Aan het begin van 2021 was de prognose van de meeste Fed-bestuurders dat de rente één keer verhoogd zou worden in 2022. Maar aan het einde van dat jaar werd die verwachting aangepast naar drie renteverhogingen. Reden daarvoor was de snel stijgende inflatie. In juni werd bekendgemaakt dat de prijzen met 9,1 procent waren gestegen, de grootste stijging in de VS sinds 1981. Dit is inmiddels de vierde renteverhoging door de Federal Reserve in een paar maanden. Sinds begin jaren tachtig heeft de centrale bank niet meer zo kort achter elkaar de rente verhoogd. Zo ging de basisrente in maart met 0,25 procentpunt omhoog, in mei met 0,5 procentpunt en in juni met 0,75 procentpunt. Uiteindelijk wil de centrale bank de inflatie terugbrengen naar maximaal 2 procent. Volgens de centrale bank speelt de oorlog in Oekraïne een grote rol in de toename van de inflatie en oefent de strijd veel druk uit op de wereldeconomie. Ook in Europa is sprake van forse inflatie, door onder meer de stijgende energieprijzen en de oorlog in Oekraïne. Op 21 juli heeft de Europese Centrale Bank (ECB) voor het eerst in elf jaar de rente verhoogd. De verhoging van 0,5 procentpunt maakte een einde aan de negatieve rente binnen de eurozone, die sinds juni 2014 van kracht was. Ook de ECB streeft naar een inflatie van 2 procent. De inflatie in de eurozone was in juni gestegen naar 8,6 procent. ||https://www.nrc.nl//nieuws/2022/07/27/amerikaanse-centrale-bank-verhoogt-rente-opnieuw-met-075-procentpunt-a4137538
2022-07-27||Histamine uit darmbacteriën veroorzaakt pijn bij prikkelbare darm||Ineens dubbelgeklapt van de buikpijn zo snel mogelijk een wc zien te bereiken – voor mensen met het prikkelbaredarmsyndroom is het aan de orde van de dag. Hun darmen reageren met hevige pijn en diarree op bepaalde voedingsmiddelen of stress. Een nieuwe studie wijst een bepaalde darmbacterie aan als hoofdschuldige bij een deel van de patiënten. Het gaat om de bacteriesoort Klebsiella aerogenes, die uitbundig de darm bevolkt van sommige mensen met het syndroom. De bacteriën maken grote hoeveelheden histamine. Die stof verergert de gevoeligheid voor pijnprikkels in de darmen. De uitvoerige studie bij muizen en patiënten, die woensdagavond in Science Translational Medicine verscheen, beschrijft voor het eerst duidelijk op welke manier de micro-organismen in de darmen – samen het microbioom genoemd – invloed hebben op de buikpijn bij het syndroom. „Op deze studie hebben we allemaal zitten wachten”, zegt Guy Boeckxstaens, maag-lever-darmarts en hoogleraar gastro-enterologie aan de Katholieke Universiteit Leuven in België, en niet betrokken bij de studie. „Het microbioom wordt gekoppeld aan allerlei ziekten, maar het blijft altijd vaag. Deze studie beschrijft echt het mechanisme dat bijdraagt aan abnormale pijnsignalen in de darm bij een subpopulatie van patiënten.” Bij mensen met het prikkelbaredarmsyndroom (pds) maakt de darm te veel of juist te weinig bewegingen, waardoor diarree of juist verstopping ontstaat, en buikpijn. Winderigheid, een opgezette buik en vermoeidheid komen ook veel voor. De zenuwen in de darmwand zijn vaak extra gevoelig. De aandoening treft naar schatting 1 op de 10 Nederlanders. Eerder lieten de onderzoekers al zien dat de hevige buikpijn van patiënten met pds vermindert als ze zo min mogelijk onverteerbare koolhydraten eten die in bepaalde groenten, fruit, granen en zuivel zitten – bekend onder de afkorting fodmap. „Mensen kunnen deze suikerketens niet verteren”, legt Boeckxstaens uit. „Ze trekken water aan in de dunne darm en worden vergist door bacteriën in de dikke darm, waarbij ze gas produceren, wat de dikke darm oprekt. Gewoonlijk voel je daarbij geen pijn, maar mensen met een abnormale pijnperceptie krijgen krampen en pijn.” De verlichting van de buikpijn bij een dieet zonder onverteerbare suikers ging samen op met veranderingen in de samenstelling van de darmflora én een verlaging van de hoeveelheid histamine in de urine. Histamine is een lichaamseigen stof, maar zit ook in sommige voedingsmiddelen. Het wordt door het lichaam onder meer gemaakt bij een allergische reactie. Het viel de onderzoekers op dat bij een derde van hun patiënten de concentratie van histamine in hun plas aanvankelijk heel hoog was. Daar wilden ze meer over weten. Voor de nieuwe studie verhuisden de darmbewoners van twee groepen patiënten naar muizen die met bacterievrije darmen ter wereld waren gekomen: patiënten met een hoge concentratie histamine in hun urine, of met een lage. Een derde groep muizen kreeg de darmbacteriën van gezonde personen. De dieren kregen voer met veel onverteerbare koolhydraten. Al na drie weken waren de zenuwen in de muizendarmen in de hoog-histaminegroep gevoeliger voor prikkels dan die van muizen in de laag-histaminegroep of in de controlegroep. De buikspieren van de muizen in de eerste groep reageerden ook heviger als hun dikke darm werd opgerekt. De histamine bleek te worden gemaakt door een bepaalde darmbacterie.  Klebsiella aerogenes maakte honderd keer meer histamine dan andere bacteriën en was de meest aanwezige bacteriesoort bij patiënten met veel histamine in de urine. Met een dieet met weinig onverteerbare suikers nam bij hen de hoeveelheid Klebsiella aerogenes af. De auteurs toonden ook aan dat de histamine van de bacteriën bepaalde immuuncellen activeert in de dikke darm: mestcellen. Die maken dan nóg meer histamine, die ervoor zorgt dat de gevoeligheid voor pijn toeneemt. Dat histamine uit mestcellen zelf een belangrijke rol speelt bij de verstoorde pijnperceptie bij mensen met pds bleek vorig jaar uit onderzoek van Boeckxstaens in Nature . „Mestcellen in de darmwand kunnen door verschillende prikkels geactiveerd worden – door bepaalde voedingsstoffen waartegen iemand een lokale allergische reactie heeft ontwikkeld, of door stress”, zegt hij. „Deze nieuwe studie toont aan dat dit ook kan door histamine die wordt geproduceerd door darmbacteriën.” De onderzoekers vonden ook aanknopingspunten voor de behandeling van pds. De histamineproductie van Klebsiella aerogenes was het hoogst bij een neutrale zuurgraad en verminderde sterk wanneer die zuurgraad steeg. De darm is doorgaans licht zuur, vooral dankzij melkzuur. Wanneer melkzuurproducerende lactobacillen samen met Klebsiella werden gekweekt, remden ze de histamineproductie. „Het gebruik van probiotica met lactobacillen zou kunnen helpen bij deze subgroep van patiënten, die drager zijn van die Klebsiella-bacterie”, denkt Boeckxstaens. „Dat wordt al gedaan, maar het was nog niet opgehelderd hoe die probiotica precies werken.” Ook een streng dieet zonder onverteerbare koolhydraten is een manier. Maar dat is lastig vol te houden, en na verloop van tijd missen mensen belangrijke voedingsstoffen. Boeckxstaens: „Ik adviseer patiënten een lichte vorm van dit dieet aan te houden, en uien, knoflook, peulvruchten en kool te vermijden om de gasvorming tegen te gaan.” Een derde mogelijkheid zijn middelen tegen allergische aandoeningen, antihistaminica. „Wij hebben laten zien dat je pds-patiënten kunt behandelen met middelen tegen hooikoorts en zoeken dat nu uit in een grote studie”, zegt Boeckxstaens. „Het is nog geen gangbare behandeling, maar ik merk dagelijks dat sommige huisartsen hier in Vlaanderen het toch al voorschrijven aan patiënten.” Hij raadt het af. „Patiënten kunnen dat beter doen als onderdeel van een wetenschappelijke studie.”||https://www.nrc.nl//nieuws/2022/07/27/histamine-uit-darmbacterien-veroorzaakt-pijn-bij-prikkelbare-darm-a4137540
2022-07-27||Bedrijven staken opruimwerkzaamheden op wegen vanwege bedreigingen||Op verschillende plekken in Nederland zijn bedrijven vanwege bedreigingen gestopt met het opruimen van de rommelblokkades van boeren. Dat meldt een woordvoerder van Rijkswaterstaat woensdagavond. De aannemers zijn door Rijkswaterstaat gevraagd om te helpen opruimen, maar zij voelden zich dusdanig geïntimideerd dat ze hun werkzaamheden vroegtijdig hebben gestaakt. Dat gebeurde in elk geval op de A1 in het Gelderse Voorst - die weg blijft waarschijnlijk tot en met donderdagochtend dicht. Ook op een aantal andere locaties zijn de bedrijven vertrokken, al kan Rijkswaterstaat niet zeggen hoeveel precies.  Om wat voor bedreigingen het precies gaat, is niet duidelijk. Een anonieme aannemer vertelde aan de NOS „tientallen dreigtelefoontjes” te hebben ontvangen. Hij werd onder meer uitgescholden voor NSB’er.  Het is onbekend of de aannemers aangifte hebben gedaan bij de politie van bedreigingen. Woensdag protesteerden boeren op verschillende plekken in het land tegen het stikstofbeleid van het kabinet. Dat deden ze door troep op de weg te kieperen in de vorm van houten balken, mest, puin, autobanden, zand, strobalen of asbesthoudend materiaal. Op een aantal plekken is dat weer verwijderd, maar elders is dat nog niet gelukt. Noodgedwongen moet Rijkswaterstaat daarom wegen, op- en afritten afsluiten, legt de woordvoerder uit.  In het begin van de middag riepen vier veiligheidsregio’s, Rijkswaterstaat en politie Oost-Nederland al in een gezamenlijke verklaring de boeren op te stoppen met de blokkades. De acties zouden gevaarlijke situaties opleveren in het verkeer. Boeren hebben onder meer strobalen in brand gestoken. In de ochtend stonden boeren ook met trekkers en spandoeken langs de weg. Volgens de ANWB protesteerden de boeren vooral op plekken waar ze eerder ook al hun stem lieten horen:  Lankhorst, Ommen, Bunnik, Bathmen, Ede en Stroe. In een reactie op de blokkades waarschuwt minister van Justitie en Veiligheid Dilan Yesilgöz-Zegerius (VVD) de actievoerders: „Je verliest in rap tempo begrip voor je acties. Waar mogelijk spoort de politie je op. Een strafblad heeft gevolgen.” Ook minister Mark Harbers (Infrastructuur, VVD) riep op te stoppen met de protestacties.  Ook werd woensdag via persbureau ANP bekend dat een bedrijf is gestopt met het weghalen van omgekeerde vlaggen van gemeentelijke en provinciale eigendommen vanwege ernstige bedreigingen. Het bedrijf deed dat in opdracht van de gemeente Winterswijk, dat in de Achterhoek ligt. Vanwege de bedreigingen heeft de gemeente besloten te stoppen met het weghalen van de vlaggen - het protestsymbool van de boeren tijdens de stikstofcrisis, waar onder meer veteranen aanstoot aan nemen.  „Ik neem afstand van deze agressie en bedreigingen”, reageert burgemeester Joris Bengevoord tegen ANP. „Medewerkers moeten gewoon veilig hun werk kunnen doen. Dit past totaal niet bij hoe we in Winterswijk gewend zijn met elkaar om te gaan.”||https://www.nrc.nl//nieuws/2022/07/27/bedrijven-staken-opruimwerkzaamheden-op-wegen-vanwege-bedreigingen-a4137535
2022-07-27||Europese banktoezichthouder bezorgd: niet genoeg cryptokenners voor nieuwe wet|| Het is een „enorme zorg” van José Manuel Campa, voorzitter van de Europese Bankautoriteit (EBA). Er is een Europese cryptowet op komst en Campa vreest niet genoeg personeel met cryptokennis te kunnen vinden voor het benodigde toezicht. Dat schrijft de Britse zakenkrant Financial Times. Nieuwe Europese wetgeving moet de cryptowereld, in het verleden vaak omschreven als een soort Wilde Westen, aan banden leggen. Er gelden al een paar jaar Europese regels voor de cryptomarkt, maar die gaan vooral over het voorkomen van witwassen. Eind juni werden lidstaten het eens over een nieuwe set regels voor het beschermen van beleggers en de financiële stabiliteit van cryptomunten en andere cryptoproducten, ook wel de Markets in Crypto Assets Regulation (MiCA). De wetgeving zou deels in 2024 en deels in 2025 van kracht moeten worden. Het toezicht zal worden verdeeld over nationale en Europese toezichthouders, waaronder de EBA, die haar hoofdkantoor in Parijs heeft. In het interview met zakenkrant Financial Times noemt Campa personeel vinden een grote uitdaging, „vooral op het gebied van technologie en alles wat te maken heeft met crypto en digitalisering. Daar is grote vraag naar in de samenleving.” Ook vreest Campa dat de planning van de nieuwe Europese wet niet haalbaar is, aangezien hij nu nog niet weet welke cryptomunten en marktplaatsen zijn organisatie moet gaan reguleren. Mogelijk zou dat pas tegen 2025  duidelijk worden. „Dus ik weet niet precies waarmee we geconfronteerd gaan worden.” Crypto is volgens Campa een „hele dynamische” wereld, waarin regulering altijd een beetje achterloopt op de markt. Bij Nederlandse toezichthouders moet worden afgesproken  welk deel van het toezicht onder De Nederlandsche Bank (DNB) zal vallen, en welk deel onder de Autoriteit Financiële Markten (AFM). Dat overleg wordt onder leiding van het ministerie van Financiën gevoerd. Het zal een beetje van allebei worden: meestal is het beschermen van beleggers meer een aangelegenheid van de AFM, en ligt het bewaken van de  financiële stabiliteit bij DNB. Op de vraag of de AFM ook rekening houdt met tekorten van dit specifieke personeel laat de toezichthouder weten hier nu niet mee te kampen, maar dat  dit „niet ondenkbaar” is in de toekomst. DNB schrijft  „de zorg van de EBA  te delen”.     Teunis Brosens, hoofdeconoom Digitale Zaken bij ING, bestudeerde de MiCA, de nieuwe wetgeving. Hij ziet dat vooral aan handelsplatformen eisen worden gesteld, in het voordeel van beleggers.  Brosens: „Crypto-aanbieders  moeten bijvoorbeeld meer duidelijkheid geven over de eigenschappen en risico’s van de munten die ze aanbieden. Ook moeten van beleggers klantenprofielen worden opgesteld om te toetsen of cryptoproducten bij ze passen. En kunnen beleggers in sommige gevallen zelfs schade verhalen op handelsplaatsen als zij bijvoorbeeld door een cyberaanval hun geld verliezen.” Interessant is ook dat aanbieders van stablecoins (door een koppeling aan echte valuta veilig geachte cryptomunten) kleine buffers moeten gaan aanhouden, zoals banken dat ook moeten.  Stabiele munt terra bleek eerder dit jaar allesbehalve stabiel en implodeerde, waardoor vele miljarden dollars in rook opgingen. „Stablecoins zijn inmiddels best groot, er is al een kleine 140 miljard dollar in belegd”, zegt Brosens. „Net als een bankenrun waarbij allemaal mensen tegelijk geld opnemen, kan er ook een run op een stablecoin ontstaan. Nu komen er regels over waar een aanbieder van zo’n munt in moet beleggen, zoals staatsobligaties.”    ||https://www.nrc.nl//nieuws/2022/07/27/europese-banktoezichthouder-bezorgd-niet-genoeg-cryptokenners-voor-nieuwe-wet-a4137534
2022-07-27||In tijden van hongersnood werd de Europeaan steeds toleranter voor melk||Het gen dat het mogelijk maakt melk te verteren, is bij Europeanen dominant geworden in periodes van ziekte en hongersnood, duizenden jaren geleden. Er werd in Europa al op grote schaal melk geconsumeerd toen de bevolking nog lactose-intolerant was, maar de tolerantie voor melksuikers ontstond niet dóór die consumptie. Pas toen externe factoren druk zetten op de gezondheid van de vroege veehoeders in Europa, vond er natuurlijke selectie plaats. Mensen die tegen lactose konden, leefden langer en daardoor werd hun genenpakket dominant. Dat is de conclusie van een studie onder leiding van de Universiteit van Bristol waaraan tientallen wetenschappers uit heel Europa hebben meegewerkt. Hun artikel is woensdag gepubliceerd in Nature. Ze brachten voor deze studie sporen in kaart van melkconsumptie in de afgelopen 9.000 jaar en combineerden dat met onderzoek naar het dna van lang geleden overleden Europeanen. Alle baby’s hebben het vermogen lactase te produceren. Dit enzym verteert de lactose in moedermelk. Wanneer de zuigelingenleeftijd voorbij is, wordt dit enzym bij het merendeel van de wereldbevolking niet langer aangemaakt, waardoor men lactose-intolerant wordt. In Europa is het merendeel van de populatie echter nog wel in staat melk te verteren, terwijl vroeger ook hier de genvariant ontbrak die dit mogelijk maakt. Om te achterhalen waardoor deze nuttige mutatie veroorzaakt is, brachten de onderzoekers eerst de Europese melkconsumptie tussen 7000 voor en 1500 na Christus in kaart. Dat deden ze door potscherven te analyseren van 554 archeologische vindplaatsen. In een groot deel van deze scherven troffen ze restanten melkvet aan, in vrij constante hoeveelheden over de onderzochte periode. Dat betekent dat in Europa al 9.000 jaar lang op grote schaal melk werd geconsumeerd. Uit onderzoek aan het dna van de stoffelijke resten van 1.700 mensen die leefden in deze periode, werd duidelijk dat zij aanvankelijk veelal lactose-intolerant waren, maar dat de genaanpassing oprukte die daar verandering in bracht. Terwijl melkconsumptie dus constant en aanzienlijk was, vond er sterke selectie plaats. Als die niet kwam door het eenvoudige feit dat mensen veel melk dronken, waardoor dan wel? De onderzoekers vermoedden dat ziektes en hongersnood van invloed waren. De symptomen van lactose-intolerantie – met name diarree – zijn goed te verdragen als je verder gezond bent, maar voor wie al ziek of uitgehongerd is, kan waterige ontlasting funest zijn. Dan overleef je mét lactase beter dan zonder. Om deze hypothese te testen, brachten de onderzoekers periodes van epidemieën en mislukte oogsten in kaart. Dat deden ze door te kijken naar bevolkingsdichtheid en contact met wilde dieren in de onderzochte nederzettingen (beide van invloed op de kans op ziektes) en fluctuaties in bevolkingsaantallen (plotselinge dalingen kunnen duiden op hongersnood). Toen de onderzoekers deze elementen kruisten met hun database van oud dna, bleek dat deze variabelen het oprukken van lactose-tolerantie goed verklaarden. In rekenmodellen zelfs 284 (ziekte) en 689 (honger) keer beter dan onder een regulier patroon van natuurlijke selectie te verwachten valt.||https://www.nrc.nl//nieuws/2022/07/27/in-tijden-van-hongersnood-werd-de-europeaan-steeds-toleranter-voor-melk-a4137519
2022-07-27||De man die de aarde zag als superorganisme Gaia||Hij deed tijdens de Tweede Wereldoorlog onderzoek naar virusverspreiding in schuilkelders, stond ooit op een paar meter afstand van een kernraket en hielp de Britse geheime dienst met het ontmantelen van IRA-bommen: het leven van James Lovelock – die dinsdag 26 juli precies op zijn 103de verjaardag overleed – was verre van eentonig. Maar de Britse chemicus, milieukundige en uitvinder werd in de jaren zeventig vooral beroemd door zijn Gaia-hypothese – de theorie dat de aarde één groot superorganisme is.  Lovelock hield ook juist van het kleine. Van wandelingen met zijn vrouw Sandy langs Chesil Beach, het strand voor hun huis in het Zuid-Engelse graafschap Dorset. Of van een hartige pie bij het Bellenie’s Bakehouse in Abbotsbury, vier kilometer verderop, waar hij vaak te voet naartoe ging – óók in de jaren na zijn honderdste verjaardag. Toen die uitstapjes naar het dorp door de coronapandemie tijdelijk niet meer doorgingen, liep hij dagelijks minstens dertig keer de trap op en af om fit te blijven. Ook de strandwandelingen bleef hij regelmatig maken, tot een half jaar geleden, toen hij door een val slecht ter been raakte. De complicaties van die val werden hem uiteindelijk fataal, heeft zijn familie laten weten; hij stierf dinsdagavond omringd door zijn dierbaren.   James Ephraim Lovelock werd op 26 juli 1919 geboren in het Engelse dorp Letchworth, ten noorden van Londen, als enig kind van Tom en Nell Lovelock. „Ik denk dat ik een ongewenst kind was, verwekt tijdens de viering van het einde van de Eerste Wereldoorlog, eind 1918”, schreef hij op 80-jarige leeftijd in zijn biografie  Homage to Gaia – zonder verbittering, eerder als constatering. De eerste vijf jaar van zijn leven werd hij opgevoed door zijn grootmoeder, „met een overdaad aan liefde”. Later verhuisde hij met zijn ouders naar de Londense wijk Brixton. In de weekends trok hij de natuur in met zijn vader, die hem leerde forel te vangen met zijn blote handen. Verder bracht hij vooral tijd door in de bibliotheek, met boeken over scheikunde en astronomie. Met de opbrengst van zijn postzegelverzameling bouwde hij als tiener een kortegolfradiootje – en zette zo zijn eerste schreden als ingenieur. Lovelock studeerde scheikunde aan de universiteit van Manchester. Tijdens de oorlog deed hij bij het National Institute of Medical Research onderzoek naar de behandeling van brandwonden, en weigerde daarbij konijnen als proefdieren te gebruiken. In plaats daarvan voerde hij de experimenten bij zichzelf uit.  Een arts van het instituut, dr. Frank Hawking, nodigde hem uit voor een etentje bij hem thuis. „Zijn vrouw kookte en vroeg of ik de baby even wilde vasthouden”, schreef Lovelock in zijn boek Welkom in het Novaceen, dat hij op 100-jarige leeftijd publiceerde. „Zodoende stond ik een kort moment met baby Stephen Hawking in mijn armen.” In dezelfde periode deed hij ook onderzoek naar de verspreiding van luchtwegvirussen, vertelde hij in een interview met NRC begin maart 2020: „Tijdens de Tweede Wereldoorlog waren mensen bang voor een grootschalige pandemie omdat iedereen zo dicht op elkaar zat in de schuilkelders. Dus moest ik uitzoeken hoe ziekteoverdracht plaatsvond, en welke vormen van desinfectie zouden helpen.” In 1948 promoveerde hij aan  The London School of Hygiene & Tropical Medicine. Tijdens de Tweede Wereldoorlog was Lovelock getrouwd met zijn eerste grote liefde, Helen Hyslop; samen kregen ze vier kinderen. In 1989 overleed Helen aan de gevolgen van multiple sclerose. Een jaar voor haar dood leerde Lovelock op een conferentie zijn tweede vrouw kennen, Sandy Orchard. Over hun liefdesleven schrijft hij openhartig in zijn biografie: „Na een korte, lichte maaltijd gingen we naar onze hotelsuite voor een intense vrijpartij die de hele nacht duurde”. Ze bleven samen tot zijn dood, en tijdens het interview met NRC verkondigde hij „nog altijd smoorverliefd” op haar te zijn.  Na zijn promotie ontwikkelde Lovelock zich verder als uitvinder. In 1957 ontwierp hij een  Electron Capture Detector (ECD) om atomen en moleculen te detecteren. Destijds gebruikte Lovelock het cilindervormige apparaat om aan te tonen dat cfk’s alom aanwezig waren in de atmosfeer. Vervolgens bleken die cfk’s ook schadelijk voor de ozonlaag, en werd de productie ervan verboden. Zodoende wordt Lovelocks uitvinding samen met het boek Silent Spring van Rachel Carson vaak genoemd als de start van de milieubeweging. De Amerikaanse overheid ontfutselde hem later het patent op de ECD, vertelde Lovelock in een interview met De Groene Amsterdammer: „Ik heb altijd te weinig om geld gegeven. Dat kun je wel zien aan het huisje waarin we wonen.” 







New Age of wetenschap: wat hebben we aan de Gaia-hypothese?




 






 







Deze podcast luister je ook in onze app

 In de jaren zestig en zeventig werkte Lovelock voor NASA. Tegen NRC vertelde hij daarover: „NASA zocht naar een manier om gassen in de atmosfeer van Mars te analyseren en de ECD was daar klein genoeg voor.” Zodoende reisde het apparaat in 1975 mee met de Viking I, de eerste succesvolle Marslander. „Af en toe kijk ik naar de hemel en denk ik: daar staat een uitvinding van mij. Dat is toch een mooie gedachte.” In zijn NASA-periode ontstond ook de kiem voor zijn Gaia-hypothese, die hij in 1974  uiteenzette in een artikel. Later volgde het boek Gaia, waarin hij schetst hoe het allervroegste leven op aarde „al snel controle over het planetaire milieu verwierf” en hoe er sindsdien sprake is van een zelfregulerend systeem. Volgens de later aangescherpte theorie zorgt het leven op aarde er in interactie met abiotische factoren (zoals de lucht, de gesteenten en de oceaan) voor dat de aarde leefbaar blijft – niet te warm, niet te koud, niet te zuurstofarm, etcetera. Lovelock onderbouwde zijn ideeën in de jaren tachtig met een computermodel, Daisyworld. Op een denkbeeldige planeet groeien twee soorten madeliefjes, zwarte en witte. Als het te koud wordt, nemen de zwarte madeliefjes in aantal toe. Die absorberen zonlicht, waardoor het warmer wordt. Bij die hogere temperaturen floreren de witte madeliefjes, die juist zonlicht weerkaatsen. Zulke voorbeelden van dynamisch evenwicht zijn overal in de natuur te vinden, aldus Lovelock – bijvoorbeeld in kalkhoudende algen die CO2 opnemen uit de oceaan en een regulerende rol spelen in de koolstofkringloop. De naam Gaia (volgens de Griekse mythologie de ‘oermoeder’ van de aarde) is overigens niet  bedacht door Lovelock zelf, maar door de Britse schrijver William Golding – auteur van het beroemde boek Lord of the Flies – die een aanhanger was van het idee van een zichzelf regulerende aarde. De theorie vond zeker in de jaren zeventig veel weerklank en wordt nog altijd aangehaald: juist nu deze donderdag Earth Overshoot Day plaatsvindt (de datum waarop de mensheid alle grondstoffen heeft verbruikt die de aarde in één jaar kan produceren) waarschuwen milieuwetenschappers dat het zelfregulerend vermogen van de aarde door onder meer bevolkingsgroei en biodiversiteitsverlies onder druk komt te staan. Tegelijkertijd zijn er  ook  tegenstanders van de Gaia-hypothese, onder wie Richard Dawkins en Stephen J. Gould. Die laatste noemde het „niet meer dan een metafoor”. Lovelock zelf kon er niet al te erg mee zitten. Pessimisme lag niet in zijn aard, benadrukte hij regelmatig in interviews: „Het leven is er om van te genieten.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/27/de-man-die-de-aarde-zag-als-superorganisme-gaia-a4137518
2022-07-27||Column | Ongestoord kunnen boeren de rechtsorde ondermijnen||De stoottroepen van het agro-industrieel complex zijn deze week weer een Rubicon overgestoken. Vorige maand intimideerden ze met hun trekkers een provinciebestuur, minister en parlementariër. Woensdag dumpten ze boomstronken, mest en hooibalen langs snelwegen rond de Veluwe en staken die soms in de fik. De activisten poetsten snel de plaat. Die heimelijke aftocht bleek onnodig. De politie kwam niet. Het is nu eenmaal „lastig” om de aanstichters te vinden, liet het korps Midden-Nederland woensdagmorgen weten.  De politie koestert ook elders de modus van platte pet en crowd control, merkte ik afgelopen zaterdag in Amsterdam. Trekkers zonder nummerborden – sinds 1 juli verboden – stonden pontificaal onder de raadszaal aan de Amstel. Agenten keuvelden met de bestuurders, onderwijl mij, boze burger, gelastend door te lopen ter wille van de oh zo goede sfeer. Die stemming werd verderop vertolkt door een stoet boeren, antivaxers, baudetisten en andere staatshaters. Meegedragen omgekeerde vlaggen illustreerden een politiek programma dat een verslaggever van Het Parool samenvatte met „één woord: tegen”. Net als de boerenblokkades van afgelopen tijd had ook deze demonstratie kwantitatief weinig om het lijf: een paar duizend mensen. De betogingen tegen de Sovjetinvasie in Tsjechoslowakije (1968) of de militaire staatsgreep in Chili (1973) waren massaler. Maar dat zegt anno 2022 niet veel. De informele falanxen van Agractie en Farmers Defence Force – informeel, omdat de voorlieden Bart Kemp en vooral Mark van den Oever listig stommetje spelen als acties de grenzen van burgerlijke ongehoorzaamheid overschrijden – beschikken over wapens. Tegen stenen kan de ME zich beschermen met schilden en helmen; tegen trekkers van drieduizend kilo of meer helpen alleen Spaanse ruiters of kraaienpoten. Het boerenkamp ontplooit meer macht dan het volgens het principe one man, one vote zou kunnen hebben. Operationele kwaliteit kan daarom omslaan in maatschappelijke kwantiteit.  Zo’n kanteling is niet ondenkbaar. Het radicale kamp opereert immers niet in het luchtledige, maar in de bedding van een bredere beweging die zegt geweldloos te zijn, maar overloopt van begrip voor ontsporingen. Het boerenprotest wordt bovendien gefinancierd door het grootkapitaal, om een ouderwetse term van stal te halen. En wordt nu ook gesteund door ex-president Donald Trump uit Amerika en  Marine Le Pen uit Frankrijk.  Het radicale boerenkamp opereert niet in het luchtledige Geen misverstand. De regering treft blaam. Jarenlang heeft ze het boerenvraagstuk vooruit geschoven of technocratisch verpakt. Depolitiseren is, zoals bekend, een kerncompetentie van premier Rutte. Anno 2022 heeft de vermaledijde ‘repressieve tolerantie’ zodoende een diametraal andere betekenis gekregen dan de stiekeme staatsonderdrukking, waarover nieuw links in de jaren zestig jammerde. De krakersleuze ‘jullie rechtsorde is onze rechtsorde niet’ is werkelijkheid geworden. Talrijke burgemeesters durven het bijvoorbeeld niet aan om de publieke ruimte te vrijwaren van omgekeerde driekleuren. Eén burgemeester had die moed wel: Tanja Haseloop van Oldebroek. Ze besloot het blauw-wit-rood  langs de openbare weg op te ruimen. Intimidatie was haar deel. Op Twitter dreigde iemand de burgemeester met een omgekeerde vlag aan een lantarenpaal op te knopen. Bij haar thuis doken twee mannen op die er zo’n vlag voor de deur plantten. „Dat gaat best heel ver”, aldus Haseloop. Wat heet. Haseloop handhaaft slechts de officiële vlaginstructie voor het koninkrijk. Meer deed ze niet. Toch was ze lang een witte raaf in het openbaar bestuur.  Het  illustreert hoe defaitistisch de overheid is geworden als de rechtsorde willens en wetens wordt ondermijnd. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/27/ongestoord-kunnen-boeren-de-rechtsorde-ondermijnen-a4137517
2022-07-27||Als je haar maar goed zit: acht veelzeggende kapsels in de kunst||Toen de schilder Anton Romako in 1883 keizerin Elisabeth (Sissi) schilderde, werd dat het doodvonnis voor zijn werk. Op het doek zette hij namelijk een vrouw neer met een Sint Bernhardhond – Sissi was dol op honden en tekende zelf in haar jeugd mensen met honden. De vrouw oogde melancholiek en alsof ze in zichzelf gekeerd de wereld in keek. Hij deed dat op basis van de luttele foto’s die hij van haar kende. Het portret zou een van de laatste beeltenissen van de keizerin worden: Sissi, die een grote weerzin had tegen ouderdom en op haar kamer een soort martelwerktuig had staan om haar taille op maat te houden, wilde vanaf haar 31ste niet meer gefotografeerd worden of op andere manieren worden vastgelegd. Zo hoopte ze voor altijd herinnerd te worden als een schoonheid. Daar had Romako zich wat de keizerin betreft niet bepaald aan gehouden. De foto stamde dan wel van voor haar 31ste, maar een schoonheid vond ze zichzelf er niet op. Vergelijk dat maar eens met het glossy werk van Franz Xaver Winterhalter, die Sissi portretteerde met een slanke taille en met extra nadruk op haar haardracht: met haar gedrapeerd tot aan haar middel, in een ingewikkeld vlechtwerk vol versiersels. Op twee andere portretten had Franz Xaver Winterhalter Sissi met losse haren geschilderd waardoor ze een nog jongere indruk maakte. Anton Romako, portret van keizerin (Sissi) Elisabeth (1883)
 Franz Xaver Winterhalter, portret van  keizerin  (Sissi) Elisabeth (1865) Romako schilderde  ook een slanke vrouw, maar haar gezicht was door het leven getekend en de manier waarop hij haar kapsel had geschilderd deed de deur dicht. Er golft weliswaar lang haar over haar arm, maar het zou net zo goed een of ander vossenbontje kunnen zijn, om over die gekke pony nog maar te zwijgen. Machtig als ze was, adviseerde Sissi iedereen die het weten wilde om je portret vooral niet door Romako te laten maken. De schilder die toch al eenzaam was nadat zijn vrouw er met een ander vandoor was gegaan en twee dochters zelfmoord hadden gepleegd, stierf verarmd in een  buitenwijk van Wenen. Pas 16 jaar na zijn dood kreeg hij daar voor het eerst een solo-expositie. Hoewel het niet erg vriendelijk is om zo negatief te doen over een portret waarop iemand toch z’n best heeft gedaan, is het ergens ook wel begrijpelijk. Na zijn dood werd Romako’s portret juist gewaardeerd omdat hij de keizerin menselijk had gemaakt, maar het kapsel – en dan vooral die pony – is dat van een vrouw wier invloed tanende is. Meer dan aan kleren en attributen toont een kapsel al sinds het begin der tijden waar je voor staat. Romako had daar rekening mee moeten houden. In de woorden van Morrissey van de band The Smiths: „I do maintain that if your hair is wrong, your entire life is wrong.” The higher the hair, the closer to God Dolly Parton  Tegenwoordig is een kapsel een manier om je identiteit te bevestigen – of, wanneer je er niets aan doet, aan te geven dat je niet echt tevreden bent met jezelf bent – maar lange tijd was aan een kapsel af te lezen wat je maatschappelijke statuur was. Romako had de haren van Sissi aan de voorkant een beetje platgedrukt, terwijl hij ook een voorbeeld had kunnen nemen aan de portretten van bijvoorbeeld de Britse koningin Elizabeth. Daarop zag je dat je voor een beetje uitstraling haar omhoog moet duwen. Een sieraad of objecten erin: dat is ook altijd goed. In Japan werden op portretten hele verwijzingen naar seizoenen in de haren verborgen: bloemen en andere elementen verwezen naar het seizoen waarin het portret was gemaakt. Keizerin Sissi heeft op het portret van Winterhalter diamanten in haar hoogopstaande kapsel, om te accentueren dat er met haar niet te spotten valt. Bij Romako heeft ze een weinig glimmend kroontje. Een kapsel van een vrouw die serieus te nemen is, hoort dus hoog te zijn. Dat had de Amerikaanse schilder John Singer Sargent zelf kunnen bedenken toen hij in 1883 zijn portret Madame X maakte. Leg zijn portret naast het werk dat Gustav Klimt in 1893 maakte van Marie Breunig en je ziet meteen hoe het zit. De overeenkomsten zijn frappant: ze legden beiden een vrouw vast die zich afzijdig wil houden, met een opvallende witte huid waarbij de zwarte jurk voor extra contrast zorgde. John Singer Sargents weggehoonde portret van Madame X (1883) Gustav Klimt, portret van Marie  Breunig (1894) Toen Sargent het werk in 1884 in Parijs toonde, werd hij weggehoond. Op het oorspronkelijke doek had Madame X nog een bandje van haar schouder naar beneden en men vond haar decolleté te diep. Maar het eigenlijke probleem is natuurlijk de hoogte van het kapsel. Klimts dame heeft een hoog kapsel, dat bij Sargent is platgetrapt. Had hij de diadeem in haar haar maar wat hoger geplaatst, dan was het vast goed gekomen, dan had hij Parijs niet hoeven verlaten en de portretkunst niet de rug hoeven toe te keren. Immers, zoals ook Dolly Parton graag citeerde: „The higher the hair, the closer to God.”  Hyacinthe Rigaud, portret van Lodewijk XIV(1701) Jan van Scorel, Portretten van twaalf leden van de  Haarlemse Jeruzalembroederschap (detail, 1528 – 1530) Het gaat wat ver om Lodewijk XIV als voorloper van Dolly Parton te zien, maar toch: dat hoog haar staat voor absolute macht, bewijst het portret waarop hij in een balletpose is afgebeeld (4e positie). Zijn pruik met nadrukkelijke scheiding is zo’n beetje net zo hoog als zijn hoofd lang is. Dat staat in schril contrast met bijvoorbeeld de kapsels van Jan van Scorels Jeruzalemgangers. Wat aan al die mannen opvalt is dat ze een plat kapsel hebben. Dat wordt niets daar, dat zie je zo: er schuilt in zulke haren geen overtuiging, ook al ben je door God op pad gestuurd.  Dat Lodewijk XIV de laatste absolute heerser was, kan je terug zien op de schilderijen: het verval van het absolutisme gaat hand in hand met lager wordende pruiken en kapsels. Samson, Absalom: beiden vonden hun kracht in hun lange haar, Jezus zie je alleen met kort haar als hij een baby is. Lang haar staat voor puurheid en kracht, en dat wordt soms heel letterlijk genomen. Toen de zoon van de Middeleeuwse koningin Clothilde bij een mislukte veldtocht stierf, zo wil de legende, probeerden de ooms de macht te grijpen. Ze gaven Clothilde de keuze tussen het zwaard (de dood voor de jongens) of de schaar (kort haar, en het klooster in). Woedend koos ze voor de dood: liever dat dan machteloze kleinzoons met korte haren. Jacques-Louis David schildert Napoleon in actie over de Alpen (1802) Christophe Ena fotografeert Emmanuel Macron  (AP, 2022). Lodewijk XIV droeg in die mode van lange haren zijn steentje bij door een pruik van geparfumeerder krullende lokken op zijn hoofd te zetten. Met die bepoederde tierelantijnen was het natuurlijk gedaan na de Franse Revolutie. Je ziet de ontwikkeling ook in de muziek. In Mozarts krulletjes aan de zijkant van zijn pruik zijn die virtuoze loopjes die hij componeerde al af te lezen. De late Beethoven had een woest en ongecontroleerd kapsel: geen versieringen meer, zijn werk ging  zonder gefrutsel naar de essentie. Napoleon was in dezen een geestverwant. Hij droeg zijn haar ook wat woester, waarbij hij moest kiezen uit de Caesar- de Titus- of Brutus-look. Voor de officiële portretten koos hij voor het Caesarkapsel: kort en een beetje naar voren gekamd. Het populairst in die tijd was echter het Brutus-kapsel, dat veel stoerder, voller en ietsje langer was. Op de schilderijen met Napoleon in actie zie je hem met die wilde Brutus-haren naar voren gekamd, alsof het bijna wilde manen zijn die hem extra kracht geven. Het is niet voor niets dat de Franse president Emmanuel Macron bij aanvang ook meer het Caesar-kapsel had en bij wie het haar zich steeds meer ontwikkelt tot de Napoleon in actie-look. Jammer alleen voor Macron dat je er tegenwoordig geen status meer aan kan ontlenen: de echte machthebbers van vandaag zijn net als Biden en Poetin met weinig haar toebedeeld of hebben een keurige Xi-scheiding. Kapsels waar voor geen enkele portrettist enige lol aan te beleven is. Haar lijkt de „kracht te hebben een beeld te schetsen over iemands gedrag en manier van leven”, schrijft het Wereldmuseum bij zijn inleiding over de tentoonstelling Ha!r Power. Vanuit verschillende culturen wordt gekeken naar de rol  van haardracht: waarom werden mannen op een Iraans wandkleed eind negentiende eeuw die moreel in hoog aanzien stonden met een baard afgebeeld? Op het wandkleed gaat het om de Slag bij Kerbala in 680. De soldaten met volle baard waren de rechtvaardigen, de tegenstanders hadden alleen een snor of zelfs niets. Haar werd ook gemeten: haardikte zei iets over iemand z’n intelligentie, meende onder meer de Nederlandse bioloog Lieven Ferdinand de Beaufort toen hij in 1930 in Noord Nieuw Guinea was. Zendelingen stuurden ook de haardracht. Op Groenland hoorden alle vrouwen de Deens kapsels erop na te houden: gevlochten haar in een knot op het hoofd. De Ivoriaanse kunstenaar Laetitia Ky maakte  kunstwerken van haar haren. Het bekendst zijn de werken waarbij ze haar haren in de vorm van twee handen beeldhouwde.  
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/27/als-je-haar-maar-goed-zit-acht-veelzeggende-kapsels-in-de-kunst-a4137510
2022-07-27||Opinie | Investeerders huurinkomsten ontnemen? Dat vergroot het woningtekort||De woningnood blijft onverminderd hoog. De belegger en ontwikkelaar worden al langer als belangrijke veroorzakers gezien. Ze kapen vastgoed weg voor de neus van woningzoekenden en vragen vervolgens hoge huren. Daarom wordt geprobeerd om woningen minder interessant te maken voor beleggers. De overdrachtsbelasting is verhoogd voor kopers die niet zelf in de woning gaan wonen en daarnaast is de zogenaamde opkoopbescherming ingevoerd. Op grote schaal hebben deze maatregelen nog geen positieve invloed op de woningnood gehad. Mogelijk remt de stijgende rente de stijging van de huizenprijzen wat af. De krapte zal echter blijven. Er zijn simpelweg niet genoeg woningen voor alle woningzoekenden.  Jan Jaap Blok en Michel Visser  zijn advocaat  bij Fisherman  Advocaten.  Als minister voor Volkshuisvesting heeft Hugo de Jonge (CDA) een aantal plannen om vanaf 2024 de woningnood verder te bestrijden. De plannen rusten op drie pijlers. Het moet allereerst eenvoudiger worden een woning te vinden. Daarnaast moeten de woonlasten voor huurders van sociale- en middenhuurwoningen omlaag. Tot slot moet de positie van huurders en kopers versterkt worden. Wat opvalt is dat het vergroten van de woningvoorraad onder geen van deze pijlers valt.   De Jonge verwacht kennelijk dat de markt de woningvoorraad aanvult. Daarvoor zijn investeerders nodig. Met de plannen wordt het echter bijzonder lastig  nog een redelijk rendement te behalen op het creëren en verhuren van woningen. De maximale huur die gevraagd mag worden wordt namelijk bepaald middels een puntentelling. Leidt die puntentelling tot een huur onder de zogenaamde liberalisatiegrens, op dit moment 763,47 euro, dan wordt de huurprijs door wetgeving gereguleerd en gemaximeerd. Leidt de puntentelling tot een hogere huur, dan is elke huur die wordt overeengekomen redelijk. Dit leidt ertoe dat woningen die (net) boven de grens uitkomen worden verhuurd voor bedragen tussen 1.000 en 1.500 euro per maand.  Dit is het gevolg van vraag en aanbod, maar ook van het feit dat eigenaren dergelijke huurinkomsten nodig hebben om voldoende rendement te behalen op de in het vastgoed gedane investeringen. Deze investeringen bestaan uiteraard uit financieringskosten, maar ook uit bouwkosten, kosten van renovatie en kosten van transformatie van kantoorpanden in woningen. Met de stijgende bouwkosten en de huidige stikstofproblematiek zijn de marges de afgelopen jaren bovendien al steeds dunner geworden. Met zijn plannen wil De Jonge de grens voor huurprijsregulering ophogen naar 1.000 euro tot mogelijk zelfs 1.250. Hierdoor zal de huurprijs van een substantieel deel van de woningen die nu in de zogenaamde vrije sector vallen gereguleerd worden. Dit heeft fors lagere huren tot gevolg. Doel bereikt en mooi voor de huurder, zal De Jonge denken. Echter, juist uit de sector waar de belegger opereert wordt deze nu weggejaagd. Dat gat wordt echter niet opgevuld. Er zullen vervolgens simpelweg nauwelijks woningen in het middensegment meer worden gerealiseerd, omdat investeringen niet terugverdiend kunnen worden.  De plannen zullen de doorstroming wellicht bevorderen. De woning waar men naar wil doorstromen wordt immers beter betaalbaar. Die woningen moeten er echter wel zijn en daar ligt een probleem. Het proces zal dus stagneren door het verder oplopende tekort aan woningen in het middensegment. Het doel van de plannen wordt dus deels bereikt, maar ze zijn incompleet. Er ontbreekt een vierde pijler met een visie op het vergroten of anders indelen van de woningvoorraad. Die voorraad wordt namelijk niet vergroot door doorstroom en lagere woonlasten. Integendeel: het wordt voor beleggers onmogelijk bij te dragen aan uitbreiding van de woningvoorraad als zij niet langer de huur mogen vragen die benodigd is om een investering terug te verdienen. De inhoud van de vierde pijler is uiteraard punt van discussie. Moet er wellicht gesleuteld worden aan de (gemeentelijke) woonwensen? Moeten we niet meer (woning)delen om te kunnen  vermenigvuldigen? Verder zal aan de hand van rekenmodellen nagegaan kunnen worden hoe de belegger wel uitkomt en gemotiveerd blijft woningen te realiseren. Er zijn in dat kader tal van (tijdelijke) subsidiëringsmodellen denkbaar.  Ook zou ervoor gekozen kunnen worden de nieuwe regels niet voor nieuwbouw te laten gelden, al dan niet voor een bepaalde periode na oplevering. Zo wordt in elk geval de bouw van nieuwe woningen gestimuleerd. Tot slot kun je verlaging van de belasting op arbeid overwegen, zodat de subsidiëring feitelijk vanaf de onderkant plaatsvindt. Hoe dan ook: doorstroming is nodig en bereikbaar, maar daarvoor zijn wel meer woningen nodig. Die komen er niet zonder de belegger. ||https://www.nrc.nl//nieuws/2022/07/27/investeerders-huurinkomsten-ontnemen-dat-vergroot-het-woningtekort-a4137516
2022-07-27||Een fraai struikelwoord||Sinds schrijver Marieke Lucas Rijneveld het woord in een interview bezigde, is tussenmens in zwang. Een verademing en een woord dat fraai klinkt, zonder het Latijnse ‘non’ en het nogal wiskundige ‘binair’ van het bestaande synoniem. Een tussenmens  is iemand die zich noch als vrouw, noch als man wil (laten) definiëren. Steeds meer Nederlanders rekenen zich tot die groep, hoewel niet duidelijk is hoeveel. De schattingen lopen volgens de Nederlandse organisatie voor seksediversiteit NNID uiteen van 3.000 tot het 300.000.  Tussenmens werd in 2021 opgenomen in de genderinclusieve editie van de Van Dale. Tot dan werd enkel non-binair gebezigd. Hoewel, onder jonge mensen, waar het begrip het vaakst wordt gebruikt, hoor je zelden non-binair. Die bezigen liever non-binary; het zoveelste signaal dat zwangwoorden zich niet automatisch netjes ‘omkleden’ voor ze de Nederlandse taal betreden. We zullen ze een handje moeten helpen. Nieuwe woorden zijn altijd ingewikkeld, hun betekenis is nog niet helemaal helder en in zinnen ervaren we ze vaak als struikelwoord. Doorgaans wordt naar de tussenmens verwezen met ‘hen’ of ‘hun’. Een weinig gebruiksvriendelijke oplossing: veel Nederlanders worstelen sowieso met het onderscheid tussen ‘hen’ en ‘hun’. Zo dreigt tussenmens een dubbel struikelwoord te worden. Mijn voorkeur gaat uit naar ‘die’ en ‘diens’, vooral omdat ‘die’ in tegenstelling tot ‘hen’ geen meervoudsvorm van het werkwoord vereist die bij gebruik aan alle kanten jeukt.  Natuurlijk roept een woord als tussenmens het nodige verzet op: tussen mens en… wat, eigenlijk? Machine? Dier? Zijn tussenmensen geen volwaardige mensen? Waarom kan een tussenmens niet gewoon ‘mens’ zijn? Terechte vragen en een bekend knelpunt bij het benoemen van minderheden: enerzijds ziet elke groep zich graag in de taal vertegenwoordigd en ver-woord, anderzijds wil niemand worden afgezonderd en  gemarginaliseerd. Over marges gesproken, een kritische toehoorder zou zich kunnen afvragen waarom er met tussenmens nog steeds tussen twee polen wordt bewogen die door deze personen juist vermeden worden? Als we tóch revolutionair bezig zijn, hoort de non-binaire mens dan niet juist buiten de geijkte polen? Al heeft het woord buitenmens weer heel andere connotaties. Het blijft nog even puzzelen. Eén ding is helder: met de komst van tussenmens zitten we in een tussenfase, waarin  taalgebruikers actief naar nieuwe vormen zoeken. Sommigen beschouwen de kwestie als een modegril of een overdreven, misschien zelfs gekunsteld probleem. Begrijpelijk, maar dat is het niet. Elke vernieuwing is per definitie ingewikkeld omdat het een doorbreken vergt van patronen die eerder als gegoten zaten. Voor sommigen. Want daar gaat het om: niet voor alle Nederlanders was de traditionele pasvorm even comfortabel.  Verdient niet iedereen een taal die er ook voor die/haar/hem is? Een taal die niet voortdurend knelt, maar gewoon lekker zit? Discussies zullen blijven oplaaien, we zijn er nog lang niet. Maar taal beweegt altijd met de tijdgeest mee, dat is ‘diens’ aard, en het gehannes in het pashokje, ach, dat nemen we toch voor lief? ||https://www.nrc.nl//nieuws/2022/07/27/een-fraai-struikelwoord-a4137515
2022-07-27||‘Ik heb mijn leven juist te danken aan de Japanners’||‘Ik ben opgegroeid in Djokjakarta, hemelsbreed 50 kilometer van de Merapi, een actieve vulkaan op Midden-Java. Het asfalt van de Malioboro, de hoofdstraat van Djokja, zat altijd vol scheuren, door die vulkaan. Na mijn geboorte ben ik direct uit handen gegeven aan mijn grootmoeder van moeders kant. Zij vond dat  mijn moeder te jong was. Ze was een jaar of 21 en bovendien ongehuwd. Mijn biologische vader heb ik nooit gekend, die was al wel getrouwd. Op latere leeftijd heb ik ontdekt dat ik nog een halfbroer en een hele familie in Nederland heb. Maar dat is een ander verhaal. In 1945 capituleerde Japan. In de kolonie Nederlands-Indië werd de Republiek Indonesië uitgeroepen. Na een vijf jaar durende oorlog droeg Nederland de soevereiniteit over.  Indonesië is een prachtland. Jammer dat het door de Nederlanders, en dan vooral door de regeerders, is misbruikt.  En vandaar dus de geweldige haatgevoelens van veel Indonesiërs tegen de Nederlanders direct nadat  Japan de oorlog had verloren in augustus 1945. Die haat  heeft me bijna mijn leven gekost.  Want na de oorlog, ik was ongeveer 17 jaar,  werden alle Nederlands-Indische  jongelui, die net zoals ik buiten de kampen voor Europeanen hadden kunnen blijven, uit hun huizen gehaald, en in de gevangenissen gestopt. Ik woonde inmiddels met mijn moeder in Semarang.  En zij had de Japanners wijs gemaakt dat ze meer dan de helft Indonesisch bloed had.  Mijn lotgenoten en ik stonden   in rijen van drie opgesteld om doodgeschoten te worden. Op het laatste moment hoorden we een ontzaglijke explosie. Dat waren Japanse troepen die  de gevangenisdeur opbliezen. Zij maakten korte metten met onze moordenaars. Japan was na de capitulatie verantwoordelijk gemaakt voor het beveiligen van Europeanen op Java. We woonden  in de oorlog in een vrij deftige straat. Ik werkte bij een garage waar  Toyota’s van het Japanse leger werden gerepareerd. We konden gewoon eten kopen op de pasar. Ons  huis bestond uit een hoofdgebouw met links en rechts twee paviljoens. Wij zaten in een paviljoen, in het andere paviljoen zat een ander Nederlands gezin. En in het hoofdgebouw woonde een Indonesische oogarts. Zijn twee dochters speelden prachtig  piano:  Liszt, Chopin, geweldig.    Indonesië is een prachtland. Jammer dat het door de Nederlanders, en dan vooral door de regeerders, is misbruikt Toen ik die executie had overleefd, mocht ik van  een Japanse officier terug naar mijn moeder. Hij waarschuwde me wel: „De Indonesiërs zijn bloed- en bloedlink.”  Ik had mijn  moeder  vijf dagen eerder, toen ik in de truck werd geladen tegen mijn halfzusje horen zeggen: „Deze jongen zien we nooit weer.”   De Britten hadden vrouwen en kinderen ondergebracht in twee kloosters. Ik ging op weg en deed van angst bijna in mijn broek. Onderweg kwam ik een ongelooflijke hoeveelheid lijken tegen. Van Indonesiërs die door de Japanners waren gedood. Uiteindelijk vond ik mijn moeder.   Je kunt je voorstellen wat voor weerzien dat was. Laten we even stoppen.  Weet je, naarmate je dichter bij de honderd komt, merk je dat dit verleden toch veel blijvende indrukken heeft achtergelaten. Mooie, van mijn opa en oma, die engelen waren. Van de baboe bij wie ik als kleine jongen op de bale bale (slaapbank) een middagslaapje deed. En die me waarschuwde voor de momok (boze geest) onder de waringinboom. Alleen, de laatste tijd heb ik steeds meer last van  afschuwelijke herinneringen.   Maar ik hou heel veel van Indonesië. Met mijn tweede vrouw, een Indische dame, ben ik dertien keer terug geweest. Nu wil ik er niet meer heen want  ze is vorig jaar overleden.  Het ongelooflijke is dat ik mijn leven juist aan de Japanners heb te danken.  Maar het is wel waar.”  Meer afleveringen 
				Over Indië
			||https://www.nrc.nl//nieuws/2022/07/27/ik-heb-mijn-leven-juist-te-danken-aan-de-japanners-a4137514
2022-07-27||Vier grote steden waarschuwen voor jihadisten die zonder paspoort in Nederland blijven||De gemeenten Amsterdam, Rotterdam, Den Haag en Utrecht waarschuwen voor het gevaar van jihadisten en veroordeelde terroristen wier Nederlanderschap is ingetrokken, maar die het land weigeren te verlaten. Dat schrijven de vier grote steden (G4) in een brief aan minister van Justitie & Veiligheid Dilan Yeşilgöz-Zegerius (VVD). De brief is ingezien door RTL Nieuws en ANP. De gemeenten verwachten dat er binnenkort meer van dit soort veroordeelden vrijkomen.  In de brief schrijft de G4 dat de minister verantwoordelijkheid moet nemen voor deze groep. De burgemeesters zeggen maar „beperkt de veiligheidsrisico’s van deze mensen in te kunnen schatten” en dat het „niet te voorspellen valt hoe iemand zal reageren” als het Nederlandse paspoort wordt ingetrokken. In de brief wordt volgens RTL Nieuws gepleit voor een grotere rol voor de AIVD bij het beoordelen van de veiligheidsrisico’s. Volgens de gemeenten zijn bij zo’n twintig mensen het Nederlanderschap of het verblijfsrecht ingetrokken, maar lang niet alle veroordeelde terroristen blijken vervolgens het land te verlaten. Een woordvoerder van de AIVD zegt niet te willen reageren op de inhoud van de brief, maar geeft wel aan „voortdurend een vinger aan de pols te houden”. De mogelijkheid van gemeenten om het Nederlanderschap van jihadisten met een dubbel paspoort af te pakken is sinds 2017 eenvoudiger geworden. Dit komt vooral voor bij mensen die zijn veroordeeld voor een terroristisch misdrijf of bij mensen die zich in het buitenland hebben aangesloten bij een terroristische groepering. Het aantal mensen dat na zo een veroordeling uit de gevangenis vrijkomt, zal naar verwachting van de G4-burgemeesters komende tijd toenemen.  Momenteel is het risico op aanslagen, het dreigingsniveau, „aanzienlijk”. Dit betekent dat een terroristische aanslag in Nederland „voorstelbaar” is. Dat blijkt uit het meest recente rapport van de Nationaal Coördinator Terrorisme en Veiligheid (NCTV), gepubliceerd in oktober 2021. Van die dreiging is jihadistisch geweld, door alleen-handelende daders of kleine groepen, het meest voorstelbaar.   Op de drie terroristenafdelingen in Nederland verbleven op het moment van publicatie van het rapport nog „tientallen verdachte en veroordeelde jihadisten.” In het rapport schrijft de NCTV dat een aantal van hen naar verwachting dit jaar vrijkomt. Van deze vrijgekomen mensen wordt aangenomen dat „ze veelal geen afstand hebben genomen van het gewelddadige gedachtegoed van ISIS en ervaring hebben met wapens, explosieven en extreem geweld”. Correctie (28 juli 2022): In een eerdere versie van dit stuk stond dat gemeenten het Nederlanderschap bij twintig mensen hebben ingetrokken. Dat klopt niet, alleen de nationale overheid heeft die bevoegdheid. Hierboven is dat aangepast. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/27/vier-grote-steden-waarschuwt-voor-jihadisten-die-zonder-paspoort-in-nederland-blijven-a4137512
2022-07-27||Opinie | Nee, een verbod om zwanger te worden is dit niet||Rosanne Herzberger maakte onlangs heftig bezwaar tegen enkele recente uitspraken van rechtbanken, waarbij binnen de psychiatrie verplichte anticonceptie is opgelegd. Hier is een „verbod om zwanger te worden ingevoerd”, aldus de  columniste (9/7).  Dat zou dus tegen het grondrecht van vrije procreatie indruisen, een ernstig verwijt. Daarbij heeft ze een publiek debat over dit onderwerp node gemist.  Loos alarm. Het gaat, als je nauwkeuriger kijkt, in essentie om een medische behandeling, die ingevolge de nieuwe Wet verplichte geestelijke gezondheidszorg (WvGGZ) sinds 1 januari 2020 verplicht kan worden opgelegd. Bij de gerechtelijke uitspraken gaat het om patiëntes voor wie, wegens een psychiatrische aandoening (veelal een optredende psychose) een zorgmachtiging wordt verstrekt tot opname in een psychiatrisch ziekenhuis. Dat betekent verplichte zorg, nodig omdat de patiënt door een psychische stoornis ‘ernstig nadeel’ veroorzaakt (of dreigt dit te veroorzaken) voor zichzelf of voor een ander. Cees de Groot is voormalig vicepresident van de rechtbank Rotterdam en kinderrechter Een paar keer hebben ggz-instellingen nu aan de Officier van Justitie gevraagd om de rechtbanken te verzoeken om naast de zorgmachtiging verplichte anticonceptie op te leggen. Namelijk in urgente gevallen waarin, kort gezegd, een patiënte gestoord aankijkt tegen de eigen positie met betrekking tot het willen bewerkstelligen van een zwangerschap. Bij de Rechtbank Rotterdam werd de eerste zaak van bedoeld type behandeld.  De behandelend rechter, in het besef dat er heel wat aan de hand moet zijn wil een inbreuk op het grondrecht van vrije voortplanting  gerechtvaardigd zijn, laat de feiten spreken: patiënte heeft schizo-affectieve stoornis, psychotische ontregeling na haar stoppen met  medicatie, er zijn angst en achterdocht en complottheorieën over buren en omgeving, ze heeft onbegrijpelijk de huur van haar huis opgezegd en is gaan zwerven op straat; ze functioneert daarnaast  op verlaagd verstandelijk niveau en is verminderd zelfredzaam. Er is aldus sprake van dreigende maatschappelijke teloorgang. Eerder zijn vier kinderen uit huis geplaatst wegens onmacht tot verzorging. Daarna heeft de vrouw een abortus ondergaan omdat zij tegen het krijgen van een nieuw kind opzag. Betrokkene wil thans weer een kind. Zij ziet echter (volgens de rechter) de consequentie niet dat een kind, wanneer dit nu verwekt zou worden, na de geboorte zal worden gescheiden van de moeder en elders ondergebracht ter verzorging, wegens het voortduren van de onmacht van de vrouw. Zij is niet vrijwillig bereid anticonceptie toe te passen.  De rechter beslist tot het opleggen van verplichte anticonceptie door toediening van de prikpil, aangemerkt als verplichte medicatie ingevolge de WvGGZ, voor de duur van een half jaar. De maatregel dient, zoals door de wet bedoeld, ter „afwending van ernstig nadeel” voor betrokkene en is, gelet op de omstandigheden, proportioneel. Tot zover de rechter.  De andere rechtbankuitspraken vertonen een vergelijkbaar beeld. Kan nu, ervan uitgaande dat er in zulke gevallen redelijkerwijze toch iets moet worden gedaan op het terrein  van anticonceptie, verplichte anticonceptie worden opgelegd? Een vrouw moet tijdens de psychiatrische aandoening toch vooral niet ook nog eens zwanger raken, bijvoorbeeld door een  toevallige verwekking door een  medepatiënt, want over dat soort praktijksituaties gaat het. Hoe verhoudt zich dat tot het respecteren van het grondrecht van vrije procreatie? Welbeschouwd gaat het bij verplichtstelling van anticonceptie in de psychiatrische praktijk niet om het ontnemen van het grondrecht van vrije voortplanting, zeker niet om het totaal ontnemen. Daarvoor is Herzberger met haar „verbod om zwanger te worden” kennelijk bevreesd. Nog afgezien van het feit dat het om een tijdelijke onderbreking gaat, moet worden onderkend  dat het zwaartepunt bij verplichte anticonceptie ligt bij het voorkomen van het gevaar dan wel ernstig nadeel dat met een zwangerschap tijdens een psychiatrische ziekte gepaard gaat.  De verplichte prikpil in de psychiatrie vertoont overeenkomst met vaccinatie, toegepast ter voorkoming van gevaar veroorzakende ziekten. Is verplichte toediening van de prikpil  niet evenzo te zien als vaccinatie gericht op preventie van het gevaar, dat uit een zwangerschap tijdens psychiatrische ziekte resulteert? De term ‘verplichte anticonceptie’ is, hoezeer inmiddels een ingeburgerde aanduiding, eigenlijk niet to the point. Want deze term heeft immers het manco dat daarin niet naar voren komt waar het eigenlijk om draait: preventie van gevaar. Een betere, helaas langere formulering is: verplichte vaccinatie van psychiatrisch patiënte met prikpil, ter preventie van uit zwangerschap resulterend gevaar.    Nu verplichte anticonceptie in de psychiatrie kan worden gezien als medische behandeling is een   apart maatschappelijk debat, hetgeen Herzberger voorstaat, niet opportuun. En er bestaat sinds de uitspraken ook geen juridisch beletsel om de rechtspraak inzake verplichte anticonceptie op dezelfde wijze voort te zetten. In geen van de behandelde rechtbankzaken is beroep ingesteld, wat aangeeft dat geen van de betrokken patiëntes of hun advocaten (die in deze gevallen altijd aan een patiënte worden toegewezen om rechtshulp te verlenen) daartoe aanleiding heeft gezien. De recente rechtspraak is een zegen voor de psychiatrische patiëntes, die voorheen onder de paraplu van het grondrecht van vrije procreatie veroordeeld waren tot een schijnvrijheid, die in de praktijk van hun leven in plaats van vrijheid slechts gevaar voor hen opleverde. Tenslotte nog Hertzbergers opmerking dat „mensen als oud-kinderrechter Cees de Groot betogen dat die prikpil niet alleen moeders tegen zichzelf moet beschermen, maar ook kinderen tegen een bij voorbaat kennelijk kansloos geacht bestaan”. Ze laat het bij deze enkele signalering en wijdt verder inhoudelijk geen woord aan het leed dat een pedagogisch ongeschikte moeder en evenzo een vader, een kind door het te verwekken kan aandoen. Dat vind ik onbegrijpelijk. De prikpil dient ter bescherming van de vrouw en moet ook het kind  dienen. Er is alles te zeggen voor het, via gedwongen anticonceptie te realiseren, recht van het kind op een enigszins acceptabel bestaan bij een niet al te inadequaat optredende ouder. ||https://www.nrc.nl//nieuws/2022/07/27/nee-een-verbod-om-zwanger-te-worden-is-dit-niet-a4137513
2022-07-27||In heel Europa levert de aanhoudende droogte unieke beelden op||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/27/in-heel-europa-levert-de-aanhoudende-droogte-unieke-beelden-op-a4137426
2022-07-27||In Zuid-Afrika wil niemand Afrikaanstalige literaire iconen nog koesteren||‘Die kind wat dood geskiet is deur soldate by Nyanga’: deze woorden  dit gedicht van de Zuid-Afrikaanse dichter Ingrid Jonker (1933-1965) ging in 1994 de hele wereld over. De toen kersverse president Nelson Mandela citeerde het tijdens zijn openingsspeech op 23 mei 1994 in de live uitgezonden eerste zitting van het eerste democratische parlement van Zuid-Afrika. Haar nalatenschap gaat na twee decennia getouwtrek naar het Literatuurmuseum in Den Haag.  De tragische dichter die in de nacht van 18 op 19 juli 1965 de zee in was gelopen om zelfmoord te plegen was een van Zuid-Afrika’s belangrijkste Sestigers, een groep die in hun werk tegen de Apartheid ageerden. Na haar dood was haar nalatenschap in bewaring gegeven aan het National English Literary Museum in Grahamstown, maar omdat Anna Jonker een biografie over haar beroemde zuster wilde maken, was de collectie in bruikleen aan haar gegeven. De biografie kwam er niet.  Na Anna Jonkers dood toonde geen enkele Zuid-Afrikaanse instelling belangstelling voor de literaire erfenis. Een neef en de dochter van Ingrid Jonker ruzieden om wie de nalatenschap toekwam, terwijl de neef intussen losse stukken verkocht via antiquariaten.  Wanneer Gerrit Komrij, die haar werk in het Nederland bloemleest en vertaalt, hoort dat haar archief in stukjes en beetjes verdwijnt, koopt hij alles op. Zijn koop leidt echter tot een rel in Zuid-Afrika: Komrij zou nationaal erfgoed het land uit te hebben gesmokkeld,  een heler en neokolonialist zijn. In de krant Die Burger verdedigt Komrij zich met de woorden dat hij zich voelt als ‘’n skaap wat in ’n brandnetelveld gaan sit het’ – hij was tot de koop overgegaan uit vrees dat de documenten voorgoed verloren zouden gaan. In het testament van Komrij, die in 2012 overleed, stond dat het hele archief terug moest naar Zuid-Afrika. Komrij’s weduwnaar Charles Hofman, en na diens dood de letterkundige Arie Pos, onderzochten of dat verstandig was. Pos: „De positie van het Afrikaans was meer en meer in de verdrukking gekomen door de taalpolitiek van de Zuid-Afrikaanse regering en de stijgende bewustwording over de meertaligheid van het land. Dit jaar werd duidelijk dat de situatie alleen maar was verslechterd en dat een terugkeer van de Jonker-collectie naar Zuid-Afrika geen garanties zou bieden voor de veiligheid en raadpleegbaarheid ervan. In overleg met de erven werd besloten die te schenken aan het Literatuurmuseum in Den Haag.” ‘Korreltjie klein is my woord / korreltjie niks is my dood’ dichtte Jonker. Het archief van een nationaal cultuuricoon wier werk door het Apartheidsregime werd verguisd, is nu definitief weg uit Zuid-Afrika. 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/07/27/zuid-afrika-heeft-geen-interesse-meer-in-afrikaanstalig-literair-icoon-2-a4137511
2022-07-27||Hoe kunst in Pristina de stad weer terug verovert||‘You have no idea!” Voor de ingang van de National Gallery van Kosovo in Pristina schreeuwt de Bosnische kunstenaar Selma Selman zo hard als ze kan. „Jullie hebben geen idee!!!” Een half uur lang duurt haar performance en steeds herhaalt ze die ene zin, de ene keer gelaten mompelend, dan weer krijsend. Soms kijkt ze haar publiek recht in de ogen, vol vuur en agressie. Dan weer slaat ze haar blik kwetsbaar richting de grond. Inderdaad, hoe kunnen wij weten hoe zij zich voelt? Wij hebben geen idee hoe het is om als kind, geboren in 1991, op te groeien tijdens een oorlog. Hoe het is om tot een minderheidsgroep als de Roma te horen. Wij zullen nooit precies weten waar Selmans pijn of woede vandaan komt. Zoals we ook nooit zullen bevatten wat de inwoners van Pristina hebben doorgemaakt toen ze door de Serviërs werden gemarginaliseerd en verdreven. Overal in de stad zie je nog de sporen van de Kosovo-oorlog, die eind jaren negentig het sluitstuk vormde van de Balkan-oorlog. „You have no idea!” Manifesta, de nomadische biënnale die elke twee jaar neerstrijkt in een andere Europese stad, zocht wel vaker tumultueuze gebieden op. Er waren edities in San Sebastian, Sint Petersburg en Palermo; de aflevering op Cyprus kon zelfs niet doorgaan vanwege politieke spanningen. Maar nooit eerder voelde het conflict nog zo vers als hier in Kosovo, een land van nog geen twee miljoen inwoners, pas sinds 2008 onafhankelijk en de jongste soevereine staat van Europa, maar nog steeds niet door alle EU-lidstaten als zodanig erkend.  De Nederlandse kunsthistorica Hedwig Fijen richtte Manifesta begin jaren negentig op in nasleep van de Koude Oorlog en in reactie op de nieuwe politieke situatie na de val van de Muur. Het evenement moest dienen als platform voor culturele uitwisseling tussen Oost en West. Aanvankelijk gebeurde dat via het traditionele ‘biënnalemodel’, met exposities van internationale kunstenaars in bestaande instituten of leegstaande gebouwen. Maar de afgelopen jaren is de kunsttentoonstelling steeds meer uitgegroeid tot een ‘sociaal platform’ dat iets blijvends wil achterlaten voor de gaststad. In Palermo werd in 2018 een vervallen theater gerestaureerd, in Pristina is er geïnvesteerd in de renovatie van een bibliotheek en het Grand Hotel, de hoofdlocatie van de manifestatie. Trots wijst Fijen er tijdens de persconferentie op dat van het budget van 4,9 miljoen euro 3,1 miljoen euro naar Kosovo is gegaan. Om zich te onderscheiden van andere biënnales heeft Manifesta nadrukkelijk geen curatoren, maar ‘creative mediators’. De kunstwerken heten er ‘artistieke interventies’. De Australische Catherine Nichols, verantwoordelijk voor het artistieke programma, zei tijdens de persconferentie dat ze geen „kunstenaars wilde rondstrooien op exotische plekken”, maar wilde luisteren naar wat de mensen in Pristina zelf willen. Ze vond er een „bruisende kunstscene”, die worstelde met vragen als: hoe bouw je een stad weer op, hoe ga je om met cultureel erfgoed? En vooral: hoe kun je als bevolking de publieke ruimte weer terug claimen?  Want Pristina is een grauwe stad, zonder rivier en met nauwelijks parken, laat staan bankjes om op te zitten. Overal staan auto’s illegaal geparkeerd op publieke plekken als trottoirs en pleintjes. Nichols: „Mijn taak is om te luisteren naar die vragen. De kunstenaars die ik heb uitgenodigd gaan verder dan het alleen maar documenteren van de problemen, ze willen ook meedenken over oplossingen.” Het grootste probleem van Pristina is de snelle en ongecontroleerde groei van de stad. Investeerders zien het post-socialistische Kosovo als een plek waar je snel geld kunt verdienen. Op ieder braakliggend stuk land wordt gebouwd, veelal zonder de regels in acht te nemen. Dat ziet ook de kersverse burgemeester van Pristina, architect Përparim Rama: „Dit is een anarchistische stad. Er zijn wel voorschriften, maar die worden niet opgevolgd.” Corruptie en georganiseerde misdaad zijn een groot probleem, beaamt hij. En er waren heftige gevolgen voor diegenen die de onstuimige groei een halt wilden toeroepen. In 2000 werd Rexhep Luci, een architect die als directeur van de afdeling Ruimtelijke Ordening, Wederopbouw en Ontwikkeling de illegale bouw van een hotel wilde stilleggen, doodgeschoten door de plaatselijke maffia.  Als knipoog naar de bouwdrift van het turbo-kapitalisme zette de Kosovaarse kunstenaar Alban Muja daarom een huisje op een van de meest in het oog springende gebouwen van Pristina: het modernistische Gërmia warenhuis uit 1972. De brutalistische kubus, een geliefde plek in de collectieve herinnering van veel Kosovaren, werd na recente protesten gered van de sloop. Het is een bizar gezicht, om Muja’s parasitaire huisje – in de stijl van sociale woningbouw – op dat iconische pand te zien staan. Wie heeft dit goedgekeurd, vraag je je onmiddellijk af. Maar anders dan bij de andere quirky gebouwtjes die je overal op daken ziet, kreeg de kunstenaar voor zijn ingreep wel degelijk officiële toestemming, mits hij het kunstwerk na afloop van Manifesta weer weghaalt.  Een wandelroute, aangegeven door groene stippen op de straat, leidt langs de 25 locaties van Manifesta. De organisatie heeft dankbaar gebruik gemaakt van de vele spookhuizen die de stad telt. Met name de modernistische gebouwen uit de Joegoslavische jaren zijn na twintig jaar leegstand in slechte staat. Zoals het megalomane Palace of Youth and Sports, ooit een ijshockeyring maar nu een parkeergarage, waar de Koreaanse Lee Bul een metersgrote zeppelin ophing als symbool van vergane glorie en gefnuikte dromen. Of zoals het voormalige perspaleis van de Albanese krant Rilindja, dat nu vooral dienst doet als plek voor raves. De Turkse kunstenaar en muzikant Cevdet Erek maakte er het geluidskunstwerk Brutal Times (2022), dat zowel herinnert aan de dreunende krantenpersen als de beats van de ravemuziek. Het zijn de imposante verhalen van de Kosovaren die deze veertiende editie van  Manifesta dragen Ook het Grand Hotel Prishtina, in 1978 in opdracht van maarschalk Tito gebouwd, is de afgelopen jaren danig in verval geraakt. Nadat het gebouw geprivatiseerd was, bleek de nieuwe eigenaar geen geld te hebben voor de noodzakelijke renovatie. Veel van de honderden kunstwerken die het hotel sierden, werden verpatst om de bouwkosten te betalen. Zo’n honderd sculpturen, tapijten, mozaïeken en schilderijen werden door de bouwvakkers gered en bevinden zich nu in de collectie van de National Gallery in Pristina. De Kosovaarse kunstenaar Majlinda Hoxha heeft ze allemaal gefotografeerd en de reproducties weer op hun oude plek gehangen, zodat het hotel toch weer iets van zijn oude grandeur heeft teruggekregen. Dankzij Manifesta hebben sommige verdiepingen nu weer hoogpolig tapijt en hotelmeubilair. Zes plaatselijke kunstenaars hebben onder de titel ‘New Grand’ nieuwe hotelkunst gemaakt: figuratieve schilderijen in vrolijke kleuren. De kunst is tot in de haarvaten van het hotel te vinden, tot op de douchegordijnen en de wc’s aan toe. Maar de duivenpoep op de vensterbanken in sommige hotelkamers verraadt dat tot voor kort de dieren het hier nog voor het zeggen hadden. Gesneuvelde ruiten zijn hersteld, maar op veel plekken zie je nog de gaten in de muren en loop je over het kale beton. In de eindeloze gangen overvalt je soms het creepy gevoel van de film The Shining – als een plek waar iets niet pluis is.  Dat gevoel wordt alleen maar versterkt door de geluidsinstallatie Earwitness Inventory die de Libanese kunstenaar Lawrence Abu Hamdan in een van de hotelkamers laat horen: geluiden die gevangenen zich herinneren, zoals het dichtslaan van celdeuren of spades die een graf delven. Het kunstwerk krijgt een extra lading als je weet dat in de kelders van dit gebouw, waar ooit de bowlingbaan was, Kosovaarse burgers gemarteld werden. Vanuit de ramen van het hotel zie je hoe de skyline van Pristina in rap tempo aan het veranderen is. Overal staan hijskranen en schieten woontorens de lucht in, maar wie gaat er wonen? Veel Kosovaren zijn gevlucht naar Zwitserland, Duitsland of het Verenigd Koninkrijk – met popster Dua Lipa als bekendste voorbeeld van de Kosovaarse diaspora. De migratiegolf is nog steeds gaande: van de achterblijvers zou de helft graag ook vertrekken.  Je ziet ook de gele smog boven de bergen. Volgens de Kosovaarse onderzoeksjournalist Jeta Xharra is Pristina een van de zwaarst vervuilde steden ter wereld. „Vooral in de winter, als er veel kool wordt gestookt, bereiken we het niveau van luchtvervuiling van New Delhi”, vertelt ze tijdens een van de debatten op de openingsdagen. Ze prijst Manifesta dat ze het hebben aangedurfd om naar „de lelijkste stad van de wereld” te komen. „Sterker, ze hebben de allersmerigste plek van Pristina gekozen als locatie: de steenfabriek. Daar dumpte heel de stad twintig jaar lang zijn afval. Manifesta heeft die plek echt getransformeerd, daar ben ik ze zeer dankbaar voor.” Ze doelt op de Brick Factory, een groot fabrieksterrein dat vorig jaar met hulp van honderden vuilniswagens schoongeveegd werd. Het Turijnse bureau CRA – Carlo Ratti Associati, als ‘creative mediator’ van Manifesta verantwoordelijk voor het architectuurprogramma, nam er vorig jaar al zijn intrek. Samen met studenten van de Universiteit van Pristina claimde hij de buitenruimte terug door die eenvoudigweg met gele verf te beschilderen en af te bakenen met tuinmeubelen. Zo dreven ze de illegaal geparkeerde auto’s weg en creëerden ze een ‘urban living room’, waar workshops gegeven worden, gekookt wordt en films vertoond. Vergelijkbare acties volgden, bij de stadstuin van de Hivzi Sulejmani-bibliotheek en de binnenplaats van het Ministerie van Cultuur, Jeugd en Sport, die beide opengesteld werden voor het publiek. Beetje bij beetje werd zo de stad terugveroverd op het verkeer. De grootste ingreep van Carlo Ratti is de Green Corridor, een groenstrook van 1300 meter langs een oude spoorrails die de Brick Factory met het Palace of Youth and Sports verbindt. Het idee is duidelijk geënt op de New Yorkse High Line: overal langs de route zijn gele zitbanken en plantenbakken neergezet. Het ziet er nu allemaal nog wat karig en dor uit, maar als dit gaat groeien, is het een welkome nieuwe wandelroute vanuit de arbeiderswijken naar het centrum. Het straatmeubilair en de bakken met bomen zijn mobiel en kunnen ook elders gebruikt worden, mocht de spoorlijn toch ooit weer in gebruik worden genomen.  Vanaf de Brick Factory is het nog twintig minuten wandelen naar de indrukwekkendste locatie van deze Manifesta: een kapotgeschoten woonhuis in een van de buitenwijken van Pristina. Hertica School House was een drie verdiepingen tellend pand dat vanaf 1990 gedurende tien jaar onderdak bood aan zo’n 1.300 leerlingen die door het Servische regime van de reguliere scholen verbannen waren. Het huis werd tijdens de Kosovo-oorlog in 1999 volledig in puin geschoten. In de zwartgeblakerde ruïne, waar het glas onder je schoenen knerpt, zijn nu video’s te zien waarin studenten en docenten vertellen over die inktzwarte periode. Over hoe de Albanese Kosovaren steeds meer uit het publieke leven verbannen werden, hoe Albanese kinderen naar de kelders van scholen werden gestuurd, hoe ambtenaren werden ontslagen en ziekenhuizen toegang weigerden voor Albaniërs. Hoe de Albanese taal niet meer gesproken mocht worden.  Er ontstond een parallelle publieke sector in privéhuizen, vertelt Remzije Aliu-Matoshi, de beheerder van Hertica School House. „Ouders gingen geld verzamelen om leraren te kunnen betalen. Mijn vader Mehmet Aliu-Hertica had net dit huis gebouwd en stelde dat ter beschikking aan de middelbare school Sami Frashëri, mijn zus heeft hier tien jaar lang les gegeven.” Trots: „De leerlingen die hier hebben gezeten, zijn nu de artsen en advocaten van Pristina.” Er gaan stemmen op om van de ruïne een museum te maken dat deze oorlogsverhalen vertelt. Er is vast een provisorisch dak overheen gezet. Tot die tijd doen deze aangrijpende video’s vast een voorzet. Het zijn de indrukwekkende verhalen van de Kosovaren die deze editie van  Manifesta dragen. Dankzij hun getuigenissen ontstaat er een begin van een idee hoe deze stad, dit land, is gevormd. „You have no idea!”, schreeuwt Selma Selman nog altijd, in de brandende zon van Pristina. Iets meer begrip, dat is wat de kunst hier te bieden heeft.   
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/27/hoe-kunst-in-pristina-de-stad-weer-terug-verovert-a4137416
2022-07-27||ING niet aansprakelijk voor oplichting vrouw door &#8216;Tinder Swindler&#8217;||De Zweedse Pernilla Sjoholm, die op verzoek van een oplichter die ze op datingplatform Tinder had leren kennen geld overmaakte naar een ING-bankrekening, krijgt geen schadevergoeding van de bank. De rechter oordeelde maandag dat ING niet aansprakelijk is, omdat de bank „voldoende onderzoek heeft gedaan”. Sjoholm had een schadevergoeding van 32.000 euro geëist van ING, omdat ze vond dat de bank diens zorgplicht niet was nagekomen. Sjoholm maakte in november 2018 in totaal omgerekend zo’n 32.000 euro over naar een ING-bankrekening van een vrouw – naar later bleek een katvanger van haar oplichter. Ze eiste een schadevergoeding van hetzelfde bedrag, omdat ING al geweten zou hebben dat er een oplichter in het spel was, toen ze daar zelf nog over in het ongewisse verkeerde. ING stelt dat de rekeninghouder slechts in beeld was als potentieel slachtoffer en niet als handlanger van een oplichter. De rechter ging niet met Sjöholm mee en oordeelde dat ING op het moment dat Sjöholm de betaling deed „niet wist dat de betaalrekening (…) werd gebruikt voor oplichtingspraktijken”. De praktijken van de oplichter in kwestie werden bekend in de Netflix-documentaire The Tinder Swindler. Daarin is te zien hoe Israëlier Shimon Hayut zich aan zijn datingpartners presenteerde als Simon Leviev, de zoon van een steenrijke diamantenhandelaar. In de serie maken drie vrouwen – naast Sjoholm ook de Noorse Cecilie Fjellhøy en de Nederlandse Ayleen Charlotte – grote sommen geld aan hem over, omdat hij ze voorspiegelt dat zijn leven in gevaar zou zijn. Vorig jaar had de rechtbank ook al in het nadeel beslist van de Nederlandse Charlotte toen zij een schadevergoeding had geëist. Die zaak loopt nog in hoger beroep. Datingfraude is een probleem dat vooral gescheiden mensen, veelal vrouwen, en weduwen treft. De totale bedragen waarmee de oplichting gepaard gaat, zijn de afgelopen jaren in Nederland sterk gestegen. In 2021 ging het om zeven miljoen euro, terwijl er in 2020 nog voor zo’n vier miljoen euro werd opgelicht, zo blijkt uit cijfers van de Fraudehelpdesk. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/27/ing-niet-aansprakelijk-bij-oplichting-vrouw-door-tinder-swindler-a4137506
2022-07-27||Wormrot maakt grindcore spannend en inventief||Grindcore, het extreem onhandelbare relkind van hardcore punk en death metal, staat niet bekend om progressieve neigingen. Zo hard en snel mogelijk beuken; het kan leuk zijn, maar ik vrees dat het doorgaans niet veel verheffender is dan dat. Maar Wormrot brengt daar verandering in. De nummers op Hiss, het nieuwe album van dit trio uit Singapore (het eerste in zes jaar, en het laatste met zanger Arif Suhaimi), komen ook zelden boven de twee minuten uit (21 nummers, 32 minuten), maar voeren onderweg invloeden op uit alle hoeken van de heavy muziek. ‘Voiceless Choir’  heeft Dillinger Escape Plan-esque uitbarstingen en gang chants uit de hardcore, ‘Grieve’, ‘Glass Shards’ en het broeiërige ‘Weeping Willow’ drijven op geflipte violen, ‘Desolate Landscapes’ is een furieuze black metal aanval, en ‘Broken Maze’ lijkt met z’n gedragen, cleane vocalen wel Fear Factory – maar dan op veertien keer de normale snelheid.  Een spannende, inventieve grindcore-plaat; die stond niet op mijn bingokaart voor deze zomer. Metal Wormrot Hiss 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/27/wormrot-maakt-grindcore-voor-het-eerst-spannend-en-inventief-2-a4137508
2022-07-27||Helse decibellenlawine van Black Midi vangt vooral hun gekte||Black Midi maakt bepaald geen snoep voor het oor. Het Britse collectief dat nadrukkelijk ‘prog’ genoemd wil worden, beitelt uneasy listening uit moeilijke maatsoorten, onverwachte tempowisselingen en ondefinieerbare muziek waarin het soms groot feest is, dan weer een helse decibellenlawine. Het derde album Hellfire doet de naam eer aan met vurig experimentalisme en jazzfusion die regelmatig grenst aan het onbeluisterbare. Extremer dan met ‘Half Time’ (een halve minuut oorsmeer schrapende radio-static) en ‘The Race Is About To Begin’, een bombardement van nerveuze staccatomomenten en verraderlijke dramapop, werd nog nooit een popalbum in tweeën gesneden. Met cryptische, theatrale verwijzingen naar religieuze en historische motieven valt er ook uit de teksten van praatzanger Geordie Greep weinig chocola te maken. De muziek is op zijn minst Zappa-esk, met de toevoeging dat Frank Zappa op zijn ‘moeilijkst’ nog toegankelijker popmuziek maakte dan deze discipelen van de waanzinnige notenbrij. Live is Black Midi een zinsbegoochelende wervelstorm; Hellfire vangt vooral hun gekte.  Rock Black Midi Hellfire 

●●●●●
||https://www.nrc.nl//nieuws/2022/07/27/helse-decibellenlawine-van-black-midi-vangt-vooral-hun-gekte-a4137507
2022-07-27||Twaalf jaar schorsing voor Nederlandse tenniscoach die aan matchfixing deed||De Nederlandse tenniscoach Max Wenders is voor twaalf jaar verbannen van het coachen in officiële wedstrijden van de tennisbonden. Dat heeft de International Tennis Integrity Agency (ITIA) woensdag bekendgemaakt, die de integriteit in het internationale tennis waarborgt. De 26-jarige Wenders heeft volgens ITIA toegegeven zich schuldig te hebben gemaakt aan matchfixing. Hij heeft ook door de ITIA opgevraagd bewijsmateriaal vernietigd, aldus de integriteitswaakhond. Details van Wenders’ matchfixing — hoe hij te werk ging, welke wedstrijden hij heeft gemanipuleerd — heeft de ITIA vooralsnog niet vrijgegeven. In het persbericht staat wel welke regels de Limburgse tenniscoach heeft overtreden: regels die het verbieden om (te proberen) wedstrijdresultaten te beïnvloeden. De integriteitswaakhond noemt hierbij specifiek het verbod op omkoping van tennisspelers, bijvoorbeeld zodat ze hun best niet doen. Wenders koos op middelbareschoolleeftijd voor een carrière als coach in plaats van speler, naar eigen zeggen juist wegens geldtekort. „Tennis is een dure sport. Toen ik twaalf of dertien was besefte ik al dat ik niet genoeg geld had om prof te worden”, zei hij vorig jaar tegen The Times of India. Vorig jaar werd bekend dat hij een romantische relatie had met de Amerikaanse tennisster Sofia Kenin, die in 2020 nog de Australian Open won. Het is niet zeker of Wenders invloed heeft gehad op het verloop van dat toernooi.||https://www.nrc.nl//nieuws/2022/07/27/twaalf-jaar-schorsing-voor-nederlandse-tenniscoach-die-aan-matchfixing-deed-a4137504
2022-07-27||Schrijver Felix Thijssen gestorven op 88-jarige leeftijd||De Nederlandse schrijver Felix Thijssen is op 88-jarige leeftijd overleden in Zuid-Frankrijk. Dat meldt onder meer de NOS. De oorzaak voor zijn dood is niet bekend. Thijssen schreef naast scenario’s voor film en televisie tal van boeken in verschillende genres. Ook is hij verschillende keren geëerd voor zijn werk, zo won hij in 1999 bijvoorbeeld de Gouden Strop – de literatuurprijs voor de beste Nederlandse misdaadroman – voor zijn boek Cleopatra. In 2006 won hij de Diamanten Kogel, de Belgische equivalent van de Gouden Strop. Die prijs dankte hij aan het boek Het diepe water. Thijssen verwierf ook bekendheid met zijn twaalfdelige Max Winter-serie, waarvan Cleopatra het eerste boek was. In zijn beginjaren schreef hij over ruimteavonturen en andere jongensachtige verhalen onder de pseuedoniemen Ruard Lanser en Philip van Akooy. Nadien stortte Thijssen zich op meer psychologisch getinte romans. Daarin maakte hij ook ruimte voor wetenschappelijke perspectieven.  Thijssen werd in 1933 geboren in Rijswijk. De schrijver heeft een studie journalistiek gevolgd, maar richtte zich in zijn carrière grotendeels op het schrijven van boeken, film- en televisiescenario’s. Hij bracht een groot deel van zijn leven door in Frankrijk, waar hij dinsdag ook is overleden. ||https://www.nrc.nl//nieuws/2022/07/27/schrijver-felix-thijssen-gestorven-op-88-jarige-leeftijd-a4137501
2022-07-27||Een spinnenweb van straatbravoure-kampioenen||Rapper Westside Gunn uit Buffalo, New York, is in de eerste plaats curator. Het door hem geleide kwaliteitslabel Griselda Records is al tien jaar hofleverancier van harde en ongefilterd rauwe rapreleases op topniveau. Rondom zijn platenlabel is een spinnenweb ontstaan van intrigerende, gedreven en urgente rappers en straatbravoure-kampioenen zoals Conway the Machine, Benny The Butcher, Armani Caesar, Boldy James, Rome Streetz, en de enigmatische en poëtische Mach-Hommy.  Deze naar verluidt in twee dagen opgenomen plaat maakte Westside Gunn met rapper Estee Nack uit Boston en Stove God Cook$, een lenige, creatieve en steeds verrassende vocalist die zijn lome en beeldende teksten over onder meer cocaïnehandel en straatgeweld kan laten klinken als ongemakkelijk aanstekelijke kinderliedjes. De krakerige samplebeats – van Don Carrera, fenomenale geluidengoochelaar Madlib en Griselda-huisproducer Conductor  zijn ruw, schetsmatig, soulvol en rijk aan ideeën, en zitten vol sfeervolle en verrassende details. De overtuigende raps zijn kleurrijk en loom, en worden gekruid met Westside Gunns bekende, oppeppende vocale geluidseffecten: „Prrrrrrr!, Boo! Boo! Boo! Boom!”  Westside Gunn Peace “Fly” God  
●●●●●||https://www.nrc.nl//nieuws/2022/07/27/een-spinnenweb-van-straatbravoure-kampioenen-a4137503
2022-07-27||In de muziek van Klas Torstensson klinken noorderlicht en gletsjers||Lantern lectures: de titel suggereert een knus samenzijn bij lantaarnlicht, maar componist Klas Torstensson (1951) plaatst je midden in de machtige natuur van het hoge noorden. Torstensson, geboren in Zweden maar al een halve eeuw werkzaam in Nederland, houdt van grote cycli, zoals zijn Noordse Cyclus voor orkest en een reeks werken over de Zweedse koningin Christina. Lantern lectures ontstond rond de eeuwwisseling en bestaat uit vier ook los uit te voeren delen, verbonden met korte ‘Brass links’ voor trompet, trombone en hoorn. De delen zijn geïnspireerd op natuurfenomenen als gestratificeerde rotspartijen, noorderlicht en gletsjers en vormen een hecht gecomponeerde constructie van imposante proporties. Bruut klankgeweld dat aan Varèse doet denken krijgt tegenwicht van eigenzinnige lyriek. In de hoekige koperfanfares betoont Torstensson zich een verre nazaat van Stravinsky. Dirigent Christian Karlsen en Norrbotten NEO maakten eind 2018 indruk met hun integrale uitvoering in het Muziekgebouw in Amsterdam; op deze opname van een jaar later doen ze dat opnieuw. Klas Torstensson, Norrbotten NEO o.l.v. Christian Karlsen Lantern lectures 
●●●●●||https://www.nrc.nl//nieuws/2022/07/27/in-de-muziek-van-klas-torstensson-klinken-noorderlicht-en-gletsjers-a4137502
2022-07-27||Zuid-Holland verwijdert omgekeerde vlaggen langs de wegen||In Zuid-Holland is de grens bereikt. Op een provinciale weg in het Westland woei een afgescheurde vlag weg en kwam op de voorruit van een auto terecht. Het liep goed af, maar voor de provincie is het reden om een oproep aan boeren te doen om voor eind volgende week de omgekeerde vlaggen weg te halen.  Anders wórden ze verwijderd. De kosten daarvan: tienduizenden euro’s. Het gaat alleen om de vlaggen en spandoeken aan bijvoorbeeld lantaarnpalen langs provinciale wegen, niet die in weilanden of op ander privé-terrein. Na een maand zon, regen en wind is de kans groter dat de vlaggen losraken. Frederik Zevenbergen gedeputeerde Verkeer en Vervoer „Het is nu mooi geweest, het signaal is afgegeven”, zegt gedeputeerde Frederik Zevenbergen (Verkeer en Vervoer, VVD). „Na een maand zon, regen en wind is de kans groter dat ze losraken.” Hij benadrukt „niet voor of tegen” het boerenprotest te zijn, maar „wel vóór de veiligheid”.  In Zuid-Holland hangen de omgekeerde vlaggen „overal”. De omgekeerde landsvlag is een teken uit de zeevaart: het betekende vroeger dat een schip in nood verkeerde. Tijdens de boerendemonstraties op het Malieveld in Den Haag in 2019 werden ze voor het eerst gebruikt op land. De afgelopen weken kwamen er bij de provincie diverse meldingen van loshangende protestvlaggen. De vlaggen die het zicht op verkeersborden of -lichten hingen, of camera’s blokkeerden zijn al weggehaald. Dat doet de provincie ook met „vlaggen van circussen of supermarkten”  die het zicht belemmeren, zegt Zevenbergen. Het verwijderen kost geld. Want de provincie, legt de gedeputeerde uit, moet voor het verwijderen een aannemer inhuren, een hoogwerker, en een rijdende afzetting – een auto die ervoor zorgt dat de rijbaan tijdelijk voor ander verkeer is afgesloten. Eén man staat beneden en één in de hoogwerker. „Ik weet niet hoe de boeren de vlaggen hebben opgehangen, maar vast niet op de manier waarop wij ze moeten verwijderen.” Eerder hebben Rijkswaterstaat en diverse gemeenten ook al vlaggen en spandoeken weggehaald. Dat zorgde in Hoogeveen (Drenthe) voor dusdanige ophef, dat de gemeente besloot de vlaggen – zolang de bewegwijzering en andere verkeersborden zichtbaar blijven – te laten hangen.  Zuid-Holland doet „een beroep op het gezonde verstand” van de demonstranten. Zevenbergen: „Laten we voorkomen dat er ongelukken gebeuren.” ||https://www.nrc.nl//nieuws/2022/07/27/zuid-holland-verwijdert-omgekeerde-vlaggen-langs-de-wegen-a4137500
2022-07-27||De aanhouder wint, wist Jarvis Cocker||Al voordat hij een noot kon spelen had Jarvis Cocker zijn hele popcarrière al uitgetekend. In een schoolschrift hield hij notities bij met de exacte voorwaarden waaraan zijn ideale popgroep moest voldoen. De gitaarakkoorden, de kledingvoorschriften en het logo van de imaginaire band die in zijn vijftienjarige hoofd al Pulp heette. Ze gingen samen met een manifest over hoe hij de muziekindustrie zou gaan veranderen. Als een Trojaans paard zou Pulp een contract met een grote platenmaatschappij gebruiken om een eigen label te beginnen, waarbij de band controle zou krijgen over alle zakelijke en artistieke beslissingen. Indiepop als genre bestond nog niet, maar Cocker wist al precies hoe hij het ging aanpakken. Het zou nog zeventien jaar duren voordat Pulp doorbrak met het gedenkwaardige nummer ‘Common People’, een baken van intelligentie in het verder vrij banale Britpoptijdperk. Jarvis Cocker verhuisde van de grauwe industriestad Sheffield naar de metropool Londen, waar hij op zolder een verzameling aanlegde van spullen die al of niet met de lange weg naar het succes te maken hadden. Bij een zolderopruiming kreeg hij de openbaring dat al die rommel, van een oude schoolfoto tot een zak met plastic Beatles-poppetjes, van pas kon komen bij het samenstellen van zijn autobiografie. In Good Pop, Bad Pop vertelt hij hoe een ongebruikte medicijnverpakking, een oude elpee van Marianne Faithfull en een verzameling kapotte brillen elk hun rol hebben vervuld in zijn groei naar volwassenheid. Een krakkemikkige gitaar en de eerste roetige bandfoto’s illustreren hoe de onhandige, nerdy zanger eigenlijk helemaal niet in de wieg gelegd was voor popsucces. Een studie Engels had hem beter gepast, geeft Cocker toe, maar de magie van de bands die hij als tiener in Top Of The Pops zag optreden bleef aan hem trekken.   Een cruciaal artefact dat de zanger in een grote berg oud papier terugvond, is zijn toegangsbewijs voor de John Peel Roadshow van 3 september 1981. BBC-coryfee John Peel kwam plaatjes draaien in Sheffield op een benefiet voor het groeiende leger werklozen in de schrale jaren tachtig. Cocker maakte van de gelegenheid gebruik om een cassette met pasgemaakte demo’s van het prille Pulp aan de deejay te overhandigen. Peel beloofde dat hij de tape zou draaien in de auto terug naar huis. Het wonder geschiedde: Pulp werd uitgenodigd voor een John Peel Session die op de BBC ten gehore werd gebracht. Een lokale krant maakte melding van de nationale roem die Pulp te wachten stond. En daarbij bleef het. Het zou nog dertien jaar duren voordat de band opnieuw een sessie voor Peel mocht opnemen.   Jarvis Cocker liet zich niet uit het veld slaan. De aanhouder wint, wist hij. In zijn boek stipt hij de voornaamste factoren aan waardoor Pulp zo’n eigenzinnige, niet meteen door een groot publiek omarmde popgroep kon worden. Behalve The Beatles en The Velvet Underground was uitgerekend de Amerikaanse crooner Barry White van grote invloed op de muziek van de band. Het zwoele parlando van de soulman bracht Jarvis tot het inzicht dat gesproken tekstfragmenten een popsong tot leven konden brengen. Een andere ‘aha’-ervaring volgde toen Cocker bij een poging een meisje te imponeren vanaf zes meter hoogte uit een raam viel. Daarbij brak hij bijna alles wat er aan de rechterkant van zijn lichaam te breken viel. Tijdens langdurig herstel in het ziekenhuis bedacht de zanger dat zijn teksten van nu af aan over waargebeurde zaken moesten gaan. ‘Common People’ en andere geweldige popsongs waren het resultaat. Jarvis Cocker beschrijft de vroege jaren met zelfkritiek en droge humor. De inventaris van zijn zolder is als de man zelf: kleurrijk, veelzijdig en onvoorspelbaar. Autobiografie Jarvis Cocker: Good Pop, Bad Pop. Uitg. Penguin Random House, € 25.99.  

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/27/de-aanhouder-wint-wist-jarvis-cocker-2-a4137499
2022-07-27||Opnieuw verdachte aangehouden in zaak-Peter R. de Vries||De politie heeft dinsdagavond een nieuwe verdachte aangehouden voor mogelijke betrokkenheid bij de moord op Peter R. de Vries. Het Openbaar Ministerie verdenkt de 27-jarige man, die is aangehouden in het Brabantse Helmond, ervan deel te hebben genomen aan een crimineel netwerk dat gewelddadige klussen uitvoert tegen betaling, zo heeft justitie woensdag bekendgemaakt. De verdachte zit in beperkingen, hij mag alleen contact hebben met zijn advocaat.  Misdaadverslaggever Peter R. de Vries werd op 6 juli vorig jaar neergeschoten in het centrum van Amsterdam, na een televisieoptreden bij praatprogramma RTL Boulevard. De dinsdagavond in Helmond aangehouden 27-jarige man is de zesde verdachte die het OM heeft aangehouden.  Tegen twee hoofdverdachten, de 22-jarige Delano G. en de 36-jarige Pool Kamil E., heeft justitie begin juni levenslang geëist. Begin deze maand is een in Spanje gearresteerde man overgeleverd aan Nederland; hij blijft volgens het OM langer vastzitten. Tot slot zijn twee mannen gearresteerd die vlak na de aanslag filmpjes zouden hebben gedeeld van de neergeschoten De Vries, volgens het OM om de impact van de aanslag zo te vergoten. ||https://www.nrc.nl//nieuws/2022/07/27/opnieuw-verdachte-aangehouden-in-zaak-peter-r-de-vries-a4137498
2022-07-27||Delft Chamber Music Festival eert Georgische heldin Maro||Voor daden ontbrak haar de tijd en dus deed haar dagboek de 19-jarige Maro Makashvili na haar dood uitgroeien tot een nationale heldin in Georgië. Haar dromen om zich op eigen kracht te ontplooien, vermengden zich met de vrijheidsdrang van haar volk. Landgenoot en pianist Nino Gvetadze (40) eert als nieuwe artistieke leider van het Delft Chamber Music Festival nu Makashvili’s herinnering en actualiseert haar gedachtegoed met een muzikale voorstelling; een intiem monodrama voor mezzosopraan, strijkkwartet en piano.  „Toen dit plan vorig jaar ontstond, leek de oorlog in Oekraïne nog onvoorstelbaar”, zegt ze. „Inmiddels zijn er duizenden Maro’s bijgekomen: verhalen over verwoeste beloften en levens.” De Georgische dichter Salome Benidze (1986) portretteerde Maro in vijf liedteksten, componist Thomas Beijer tekende voor de muziek en de animaties en Klaus Bertisch voor de dramaturgie. Zo rijst een beeld op van een meisje dat droomde van een onafhankelijk leven,  maar moest toezien hoe haar verlangens werden ingehaald door de politieke werkelijkheid. Ruim een eeuw geleden stierf ze, negentien jaar oud. Na de ondergang van het tsaristische Rusland mochten de Georgiërs zo’n drie jaar lang proeven van een eigen staat, voordat de nieuwe heersers in Moskou, de communisten, het land met geweld inlijfden bij de Sovjet-Unie.  In het begin van die oorlog meldde Maro zich als verpleegster bij het Rode Kruis. Twee dagen daarna doodden Russische granaatscherven haar in een buitenwijk van de hoofdstad Tblisi.  Maro Makashvili groeide op in een bekend geslacht van schrijvers en dichters. De naïeve zoektocht naar zelfstandigheid waarover ze in haar dagboek mijmerde, raakte – toen en nog altijd – een snaar bij Georgiërs.  „We herkennen ons in haar geschiedenis”, zegt dichter Salome Benidze  vanuit de stad Batoemi aan de Zwarte Zee,  nabij de grens met Turkije.  De generatie van Gvetadze en Benidze was zelf in de afgelopen dertig jaar getuige van drie oorlogen. Het land kende nauwelijks perioden van politieke rust na het uiteenvallen van de Sovjet-Unie.  „Onze laatste oorlog was veertien jaar geleden”, zegt Benidze. „Klasgenoten van mij vochten daarin. Georgië doet me vaak denken aan een slechte film. Het verhaal over een land met mooie steden, nachtclubs en mensen die plezier maken, terwijl tien kilometer verderop vijandige troepen elke dag de grens een stukje verleggen. Wie bij mij zou aankomen met zo’n ongeloofwaardig script kan meteen inrukken. Maar bij ons gebeurt het. En op een of andere manier wen je aan die bizarre werkelijkheid wanneer je daar dagelijks mee te maken hebt.” Cynisme ligt dan op de loer, maar het dagboek van Maro Makashvili biedt optimisme als tegengif, vindt Gvetadze. „Dat is belangrijk voor kleine landen in de strijd om hun bestaan. Ze staat voor een positief en hoopvol idee van onafhankelijkheid. Meer dan haar tragische lot fascineert haar karakter me.” Voor Maro Makashvili lijkt haar land een levend wezen, met wie je een persoonlijke band ontwikkelt, vindt Benidze. „De Sovjets zagen het land als een systeem, waarin het individu niet belangrijk was. Voor Maro was Georgië geen abstractie, maar een landschap dat zij kon liefhebben, waarmee zij zich verweven voelde. Dat wilde de communistische dictatuur ons zeventig jaar lang laten vergeten. Wij zijn een land van vertellers, die al die tijd moesten leven in een schimmenrijk van niet vertelde verhalen. Dankzij iemand als Maro kunnen we onszelf herontdekken.” Benidze blijft in haar liedteksten ook ver weg van Georgisch patriottisme. „Maro’s heldendom is van een andere orde”, zegt ze. „Haar dromen verschillen niet wezenlijk van de onze. Ik denk dat we veel helden om ons heen hebben, die niet weten dat ze het zijn. We denken vaak aan grote en krachtige figuren. Maar Maro is een meisje zonder wapens, die de oorlog ingaat als verpleegster. Het is voorstelbaar dat wij ook zo’n held kunnen zijn wanneer die tijd aanbreekt.”   Componist Thomas Beijer (34) verklankte de gedichten en tekende animaties die de sfeer van het verhaal verduidelijken. Hij was aanvankelijk huiverig voor de opdracht. „Maro is een figuur met een grote politieke lading. Ik wist niet of mij dat zou liggen. Oorlog en gruwelijkheden die mensen elkaar aandoen, als je die één op één vertaalt in een lied, ligt het gevaar van potsierlijkheid op de loer. Maar de gedichten blijven gelukkig ver weg van dat sentiment. Benidze heeft zich met haar poëzie in het hoofd en het hart van Maro genesteld, wat mij in staat stelde de muziek klein en intiem te houden.” Beijer voelde zich gedwongen om enkele van zijn geliefde gereedschappen in zijn componeerkist te laten. „Ik maskeer mijn melancholie vaak met ironie en humor, maar daar kwam ik nu niet mee weg. Het is een kwetsbaar verhaal dat makkelijk kapot kan. Niettemin heb ik geprobeerd de muziek licht te houden. Het is geen somber stuk geworden.”  Voor het 25ste Delft Chamber Music Festival (27/7-7/8) koos artistiek leider Nino Gvetadze als rode draad ‘mensen en hun verhalen’. Zo schenkt De Muze (28/7) aandacht aan de vergeten componist Auguste Holmès, ook een inspiratiebron voor enkele Franse componisten.  Op de eigen festivalgeschiedenis wordt teruggeblikt in een Jubileumconcert (29/7) door violist (en oprichtster) Isabelle van Keulen en pianist Nino Gvetadze (live), en violist Liza Ferschtman virtueel. Aandacht voor Oost-Europa is er in de Oekraïense verhalenvoorstelling Schaduwen van vergeten voorouders (30/7).  Op 31/7 is er  Dierbaar Vaderland  over de weg van Polen naar onafhankelijkheid, met muziek van Chopin en Paderewski – componist, pianist en Polens eerste premier in 1919. Na Haydns Die Sieben letzten Worte (6/8) is  het Slotconcert (7/8) een eerbetoon aan Mendelssohn.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/27/delft-chamber-music-festival-eert-georgische-heldin-maro-2-a4137497
2022-07-27||VoetbalTV onterecht beboet door Autoriteit Persoonsgegevens||De Autoriteit Persoonsgegevens (AP) heeft videoplatform VoetbalTV onterecht een boete van 575.000 euro opgelegd. Dat oordeelt de Raad van State woensdag. Het platform hoeft de boete niet meer te betalen. Volgens de bestuursrechter heeft de AP ten onrechte besloten dat VoetbalTV slechts een commercieel belang heeft.  Het online platform VoetbalTV, een samenwerking tussen de KNVB en Talpa, zond videobeelden van amateurvoetbalwedstrijden uit voor onder meer trainers, fans en spelers. Eind 2019 legde de AP de dienst een boete van 575.000 euro op omdat het winstoogmerk van VoetbalTV geen ‘gerechtvaardigd belang’ kon vormen voor het uitzenden van beelden waar spelers en publiek individueel geen toestemming voor hadden gegeven. Het platform, waar tot die tijd ruim 150 clubs gebruik van maakten, ging daarop failliet.  Volgens de Algemene verordening gegevensbescherming (AVG) moet het verwerken van persoonsgegevens een ‘gerechtvaardigd belang’ hebben. VoetbalTV zegt niet alleen een commercieel belang te hebben bij de gegevensverwerking, maar onder meer bij te dragen aan de „betrokkenheid en het spelplezier van voetballiefhebbers”. Ook zegt de dienst trainers en analisten te helpen bij „het uitvoeren van technische analyses”. Omdat de AP deze belangen volgens de Raad van State niet bij zijn beoordeling heeft betrokken, is de boete onterecht.  De AP zegt in een reactie dat het oordeel van de bestuursrechter „jammer” is. De privacywaakhond zegt zich in deze zaak „grote zorgen” te hebben gemaakt omdat het ging om „duizenden, misschien wel tienduizenden kinderen, die in hun vrije tijd werden gefilmd” zonder daarvoor toestemming te hebben gegeven. Beelden van tieners die hun beheersing verliezen op het veld of een grote blunder begaan, kunnen hen „een leven lang achtervolgen”. „Het voetbalveld is geen Big Brother-huis,” was de gedachte van de AP achter deze zaak. De privacywaakhond zegt de uitspraak nu eerst te bestuderen.  Eerder deze maand heeft de Europese Commissie de AP onder meer naar aanleiding van de VoetbalTV-zaak een flinke tik op de vingers gegeven. Volgens de Commissie belemmert de Nederlandse toezichthouder ondernemerschap in de Europese Unie door de privacywetgeving te strikt uit te leggen. De AP maakt hierin volgens Brussel geen juiste afweging tussen het recht op databescherming aan de ene kant en de vrijheid van onderneming aan de andere kant. De Commissie vroeg de privacywaakhond om haar standpunt hierin te wijzigen. ||https://www.nrc.nl//nieuws/2022/07/27/voetbaltv-onterecht-beboet-door-autoriteit-persoonsgegevens-a4137496
2022-07-27||Apotheken kampen met groeiend tekort aan medewerkers en medicijnen||Apotheken kampen met een groeiend tekort aan medewerkers. Ook hebben ze regelmatig  medicijntekorten, die niet alleen een risico vormen voor patiënten die de medicijnen nodig hebben, maar van apothekers die de tekorten moeten oplossen ook kostbare tijd vergen. Dat concludeert ABN Amro in een woensdag gepubliceerd rapport over deze sector. Ongeveer één op de zes apotheekmedewerkers is ouder dan 60 jaar. ABN Amro verwacht daarom dat de reeds bestaande personeelstekorten de komende jaren verder zullen oplopen. De bank noemt de te verwachten „grote uitstroom de komende tien jaar” een bedreiging, waardoor de „continuïteit van de zorg onder druk komt te staan”. Dat terwijl de vraag naar zorg voor apothekers de komende jaren juist zal stijgen. Naast de vergrijzing van de bevolking ligt ook de verplaatsing van (ziekenhuis)zorg naar dichter bij huis daaraan ten grondslag. De geneesmiddelentekorten, die de afgelopen tien jaar steeds vaker voorkomen, zorgen voor toenemende werkdruk in de apotheek, constateren de onderzoekers van ABN Amro. Apothekers besteden per week gemiddeld meer dan zeventien uur aan het zoeken naar oplossingen. De tekorten van medicijnen, die ongeveer voor 80 procent in China en India worden geproduceerd, komen „door problemen met productie, distributie en kwaliteit”, maar hebben ook een andere belangrijke oorzaak. De onderzoekers noemen Nederland vanwege de lage prijzen voor medicijnen zonder patent en het relatief lage bevolkingsaantal „geen aantrekkelijk afzetgebied”. Lange aanvoerlijnen vormen een andere oorzaak voor de medicijntekorten: het duurt gemiddeld zo’n acht maanden voordat een bestelling uit Azië Nederland bereikt. Ook hebben productieproblemen of een afgekeurde partij direct grote gevolgen, doordat medicijnen in steeds minder fabrieken worden geproduceerd. Veel Aziatische grondstoffenproducenten en medicijnenfabrieken zijn onder invloed van mondiale prijsdruk gefuseerd of hebben de deuren moeten sluiten. Europese fabrikanten zijn afhankelijk van een steeds kleiner aantal leveranciers. In reactie op de schaarste heeft het kabinet onlangs een proef met een zogenaamde ‘ijzeren voorraad’ ingesteld, waarbij alle geneesmiddelen die op recept verstrekt worden enkele weken vooruit op voorraad moeten zijn. Apothekersorganisatie KNMP hoopt dat het tekort vanaf volgend jaar structureel afneemt. Dan worden fabrikanten en leveranciers samen verantwoordelijk voor een voorraad van tweeënhalve maand.||https://www.nrc.nl//nieuws/2022/07/27/apotheken-kampen-met-groeiend-tekort-aan-medewerkers-en-medicijnen-a4137495
2022-07-27||‘Wij voedden onszelf op. Maar de liefde was er altijd’||Zussen Mowie (49) en Hanna Hu (43) runnen in Utrecht een Aziatisch restaurant. Mowie is de oudste van vijf zussen en is in China geboren. Hanna is de vierde dochter. Van hun ouders leerden zij hard te werken.  Hanna: „We zijn met vijf zussen. Mowie is de oudste, zij is in 1972 geboren in China.”  Mowie: „Toen ik een half jaar was ben ik met mijn ouders naar Nederland gekomen.” Hanna: „Onze ouders hadden een restaurant in Ede. Voor hen was het werken werken werken, voor de kinderen was weinig tijd. Ik was de vierde dochter en werd nog voor mijn eerste verjaardag naar mijn oma in Leeuwarden gestuurd. Door haar werd ik  opgevoed. Zij woonde in bij haar zoon en zijn vrouw.”   Mowie: „Oma was voor onze familie heel belangrijk.”  Hanna: „Een lieve, christelijke, zeer verzorgde dame. In China was ze  in haar eentje met twee kinderen van haar dorp naar de stad gegaan. Toch Mo?” Mowie: „Haar man was zeevaarder. Die zag ze om de zoveel jaar.”  Hanna: „Ze maakte haar eigen keuzes. Door haar hebben mijn moeder en oom meer kansen gekregen. En ook anderen om haar heen.”  Mowie: „Mijn moeder en oom zijn naar Nederland gegaan. Mijn oma is nagekomen via gezinshereniging. Oma, een moderne vrouw met gebonden voetjes.”  Hanna: „Dat hoefde toen al niet meer in China, maar ze wilde het zelf. Ze vond het mooi. Ook daarin ging ze haar eigen weg.” Mowie: „Ik kan me weinig van mijn jeugd herinneren. Onze ouders werkten altijd heel hard, hè Han?” Hanna: „Er was niet echt een opvoeding.” Mowie: „Wij voedden onszelf op. Maar de liefde was er altijd. Later zag ik bij andere Chinese gezinnen dat het niet vaak voorkomt dat een moeder ‘ik hou van jou’ zegt tegen haar kinderen. Mijn moeder deed en doet dat wel.”  Hanna: „Vanaf groep drie woonde  ik weer bij  mijn ouders. Zij waren van Ede naar Leiden verhuisd. Maar de zaak in Leiden hebben ze toen  verkocht. Het was een groot pand, veel te groot.”  Mowie: „Ze konden de kosten niet opbrengen.”  Hanna: „Mijn moeder ging op zoek naar een nieuwe zaak. Met bussen en treinen reisde ze het land af. Zij is de ondernemer in de familie. Ik denk dat ze dat heeft van haar moeder.” Mowie: „Mijn vader is minder  ondernemend, meer een huismus.” Hanna: „Uiteindelijk kregen we weer een restaurant. In Medemblik, aan het IJsselmeer. Mowie zat op de heao maar daar is ze mee gestopt. Zij ging dat restaurant doen.” Mowie: „Mijn ouders spraken niet zo goed Nederlands, ik ging hen helpen. Het mocht niet nog een keer fout gaan. Voor mij was het ook een uitweg. School ging niet zo lekker. Als je niet weet wat je wilt denk je: ik ga maar werken.”  Hanna: „Ik gaf me op voor de modevakschool, dat leek me leuk. Maar je moest van alles inleveren en ik had nog nooit wat gemaakt. Toen ben ik maar naar de Amsterdamse Academie voor Bank en Verzekeringen gegaan.”  Mowie: „Het zat niet in onze opvoeding om ons te ontplooien in wat we leuk vinden.”  Hanna: „Ik genoot van het studentenleven, maar de bankwereld was niets voor mij. Elk weekend ging ik  in Medemblik werken in de zaak, net als mijn zussen.”  Mowie: „Het restaurant was een soort huiskamer, het bracht ons bij elkaar. Uiteindelijk is het overgenomen door alle zusjes.” Hanna: „In 2011 is een van onze zussen overleden. De sterkste van ons vijven. Een heel mooie, lieve, intelligente vrouw. Daar had ik het best zwaar mee.” Mowie: „Dat moesten we verwerken.” Wij hebben onszelf opgevoed. Maar de liefde was er altijd Hanna: „Ik heb een paar jaar gereisd. Af en aan naar China. Tot Mowie aankwam met een restaurant in Utrecht.”  Mowie: „Ik was getrouwd en werkte in de groothandel van de familie van mijn man. Onze drie kinderen werden wat groter, ik wilde heel graag weer de horeca in.”  Hanna: „Het bleef kriebelen.”   Mowie: „‘Jasmijn en ik’ stond te koop, een intiem restaurant met een biologisch concept. De eigenaresse vond ons geschikt om het voort te zetten.”  Hanna: „Ik manage de voorkant: bediening, reserveringen et cetera.”  Mowie: „Ik begeleid de koks, onder meer  een Thai, een Vietnamees en een Chinees. Ik kook zelf niet. Ik proef, ik probeer de smaak te bewaken.”  Hanna: „We werken allebei heel hard mee.”  Mowie: „Dat is wat je meekrijgt. Mijn moeder is in de zeventig maar werkt in Medemblik ook nog steeds mee. Wij zijn gelukkig als mensen blij bij ons vandaan komen.” Hanna: „Soms krijgen we gasten die best sceptisch zijn…”  Mowie: „…zo van ‘waar ben ik nu beland’…”  Hanna: „…en als ze dan met een lach naar buiten gaan, ben ik blij.” Mowie: „Dan hebben wij onze missie volbracht.”||https://www.nrc.nl//nieuws/2022/07/27/wij-voedden-onszelf-op-maar-de-liefde-was-er-altijd-a4137494
2022-07-27||Het toneelstuk van W.F. Hermans dat sneuvelde uit angst voor prins Bernhard||De vraag luidde of W.F. Hermans bereid zou zijn tot het schrijven van een tv-drama. Weliswaar had de schrijver nooit eerder enig regulier emplooi gevonden voor toneelteksten, maar ditmaal leken de vooruitzichten  gunstiger. De overheid had een speciaal subsidiepotje in het leven geroepen om auteurs te stimuleren tot het schrijven van nieuw Nederlands televisiedrama. En bij de NTS (de huidige NOS) was de keus op Hermans gevallen. Er lag 2.000 gulden voor hem klaar als hij wilde meedoen. Dat wilde hij. Nader inhoudelijk overleg achtte hij niet nodig, liet de schrijver telefonisch weten. Alles zou goed komen. En daarna ging het snel. In april 1968 werd het honorarium overgemaakt en eind augustus van dat jaar arriveerde op de Hilversumse burelen een script dat blijkens een begeleidend briefje „zojuist” was voltooid. Het stuk heette King Kong en verwees naar historische gebeurtenissen – over een dubbelspion die aan het eind van de Tweede Wereldoorlog in het hoofdkwartier van prins Bernhard details zou hebben opgevangen over een aanstaande geallieerde aanval op Arnhem. Het verhaal wilde dat King Kong die informatie toen doorgaf aan de Duitsers en zodoende schuldig was aan het mislukken van de slag om Arnhem. Jan Venema, cultuurchef van de NTS, stuurde Hermans een enthousiaste ontvangstbevestiging en liet daarna een lange stilte vallen. Pas in het voorjaar van 1969 liet hij het script lezen aan NTS-directeur Carel Enkelaar, die zich aanzienlijk minder geestdriftig betoonde. „Al lezende bleek het stuk steeds vervelender te worden”, schreef Enkelaar in zijn memoires. „In de dialogen ontbrak elke dramatische spanning omdat de teksten voornamelijk bestonden uit lange citaten uit het verslag van de parlementaire enquêtecommissie. Het stuk leek meer op een aangeklede paneldiscussie dan op televisiedrama.” En daar kwamen nog twee dingen bij. Allereerst lekte uit dat Hermans zijn stuk in werkelijkheid al eerder had geschreven in opdracht van de gemeente Amsterdam, voor een honorarium van 5.000 gulden. Hermans had zich vrij gevoeld het stuk voor een tweede keer te verkopen, omdat het in Amsterdam nooit was opgevoerd. Maar wat voor Enkelaar veel zwaarder woog, was het feit dat Hermans in zijn satirische script suggereerde dat prins Bernhard  betrokken was geweest bij het verraad van King Kong. Dat bracht de NTS – de omroep die immers per traditie de radio- en tv-contacten met het koningshuis onderhield – in een netelig parket. Enkelaar nam daarom het zekere voor het onzekere. Hij vroeg advies aan de historicus dr. Loe de Jong, die in die dagen als nationale vraagbaak gold voor alles wat over de Tweede Wereldoorlog ging. De bezwaren die De Jong vervolgens maakte, waren voor Enkelaar genoeg om de knoop door te hakken. Hij besloot het stuk niet te laten opvoeren – en dus ook niet uit te zenden. De meeste aandacht trok Adèle Bloemendaal in de rol van prins Bernhard W.F. Hermans sputterde nog heftig tegen. In geschrifte vroeg hij zich af wie die Enkelaar eigenlijk was („een bedrieger of niet goed snik?”) om zelf een antwoord op die vraag te geven: „Alletwee.” Maar er was geen redden meer aan. Alleen op 5 mei 1981 is er nog een eenmalige gelegenheidsvoorstelling gespeeld, in Paradiso in Amsterdam, geregisseerd door Annemarie Prins. Zij noemde King Kong „geen toneelstuk maar een manifestatie”.  De meeste aandacht trok Adèle Bloemendaal in de rol van prins Bernhard. Volgens deze krant was het talrijke publiek die avond getuige van „een gezellige puinhoop”. Hermans-biograaf Willem Otterspeer omschreef de  gebeurtenis als iets „waar niemand iets van begreep en iedereen om lachte”. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/27/king-kong-sneuvelde-uit-vrees-voor-de-toorn-van-prins-bernhard-a4137493
2022-07-27||Op de kunstroute in Aardenburg  weet de verbeelding zelfs de dood tot leven te wekken||Glazen objecten bedekken een klein vervallen huis in het centrum van de Zeeuwse stad Aardenburg. Bierpullen dansen op het dak, wortels, braadworsten en borsten hangen aan de stenen gevel. Het geheel heeft iets weg van het snoephuisje uit Hans en Grietje, maar dan vele malen beter, onverwachts en humoristisch. Het werk First Dog van Maria Roosen is onderdeel van het Kunstenfestival Aardenburg, een kunstroute die elke twee jaar te bezoeken is in het Zeeuwse dorp. Langs de kunstroute zijn twintig opvallende locaties met werken van drieëndertig uiteenlopende kunstenaars. Een video in een voormalige aardappelschuur, sculpturen in de kerk, werken in  winkeletalages of op een afgelegen weiland: ze komen allemaal voorbij. Bij de meeste werken zit een vrijwilliger die je warm ontvangt, zoals vaker op kunstroutes als Watou of  Chambre d’amis, waarbij bewoners in Gent al in 1986  hun woningen ter beschikking stelden om kunstenaars daar te laten exposeren. De werken in Aardenburg voeren je niet langs woonkamers van bewoners, maar wel langs plekken waar je kunst niet direct verwacht. Zo bewegen er in een ruimte die ooit dienst deed als garage  – al rinkelend en krakend – Christusfiguren van Folkert de Jong heen en weer. Hun hoofden hangen naar beneden, hun armen gespreid. Alsof ze aan het kruis hangen, alleen is het kruis in de verbeelding van De Jong afwezig. De titel Wormwood verwijst naar een passage in de Openbaring van Johannes waarin het einde van de wereld wordt voorspeld. De Christusfiguren hebben dan ook iets macabers. Het zijn kleine details in de ruimte die goed samenwerken met de installatie van De Jong. De oude jerrycans in de hoek, een ronde schijf op de muur, het zijn restanten uit de garage die weer terug lijken te komen in de sculpturen zelf. Dat samensmelten van werk en ruimte gebeurt vaker op het Kunstenfestival, dat dit jaar draait om het thema ‘Over Grenzen’. Of het nu gaat om  migratie, gender, spiritualiteit of religie – bij allemaal gaat het om de vraag in hoeverre de verbeelding de grenzen kan oprekken. Zo is er Het Gele Huis, een verlaten pand dat uiteindelijk gesloopt zal worden, dat nu een prachtige verrassing huisvest waar de verbeelding zelfs de dood tot leven weet te brengen.   Z.t., het werk van Maartje Korstanje, bestaat uit twee grote sculpturen van karton, lijm en jute, bungelend aan touwen in een smalle kamer waar het behang van de muren bladdert. De werken doen denken aan de karkassen van een dier. Alsof er zojuist twee varkens geslacht zijn en de beesten nu op hun kop wat rond bungelen. In de stukken jute zijn rode vlekken geborduurd. Het zijn verfijnde details die de logge sculpturen tot leven brengen. De zwart-wit geblokte tegels op de vloer doen denken aan een ouderwetse badkamer of keuken. In de hoek van de kamer staat een oude strijkbout te versloffen. De kamer is er een uit een vorig leven en precies dat past bij de onbestemde beelden van Korstanje. In Citizenship (project your loved ones) verwijst Sven ’t Jolle, aan de hand van grote hekken met prikkeldraad naar het strenge asielbeleid.  Zijn werk sluit duidelijk aan bij het thema ‘Over Grenzen’. Maar het klampt zich, net als het werk van sommige anderen, wat letterlijk vast aan die begrippen en is daarmee weinig verrassend. Op de locaties die  het meest voor de hand liggen, zoals het archeologisch museum, blijven de werken wat timide. Gelukkig zijn er ook genoeg werken die juist krachtig zijn  en weten te verbazen, en je over de grenzen van je eigen verbeeldingsvermogen laten kijken.  
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/27/op-de-kunsteroute-aardenburg-weet-de-verbeelding-zelfs-de-dood-tot-leven-te-wekken-a4137491
2022-07-27||De nieuwste Karin Slaughter zit vol met vrouwenhatende samenzweringsgekkies||In deze rubriek rees het vermoeden dat er ‘een taboe rust op zelfs de lichtste vorm van hersenactiviteit bij het lezen van vederlichte ‘zomerboeken’, Nederlandse detectives uit de Bestseller 60 in dit geval. Zou dat vermoeden ook gelden voor de nieuwe detective van Karen Slaughter? Laten we  eerst naar het circus rondom haar boeken te kijken voordat de inhoud aan bod komt. Karin Slaughter Gewetenloos. Vert. Ineke Lenting. Harper Collins, 414 blz. € 22,99 Slaughter komt wereldwijd  gemakkelijk de bestsellerlijsten  binnen met elk nieuw boek dat er verschijnt (en dat is  elk jaar). Haar boeken worden vooral ter ontspanning gelezen. Ze heeft een grote schare fans die haar belevenissen op sociale media volgt en met haar meeleeft als ze – zoals vorige maand – bijvoorbeeld van haar fiets valt. Ze krijgt steunbetuigingen   wanneer iemand kritiek op haar boeken heeft en ze heeft genoeg geld om reclame voor zichzelf te kunnen maken. Ook niet onbelangrijk: boekhandelaren zijn dol op haar omdat ze goed verkoopt. Wie dus commentaar op haar boeken heeft, is in feite een ‘hoogneuzige neerkijker’. Het gaat erom dat er gelezen wordt – een argument dat weliswaar  vooral wordt gebezigd door auteurs  die verlegen zitten om inhoudelijke waardering – of het nu Pinkeltje, een zomerdetective of dikke klassieker is.    Hoe zit het  met inhoud van  de boeken van Slaughter? Zij schrijft geen hoogstaande literatuur, maar levert bezield vakwerk af en ze houdt rekening met de lezer: de reden dat haar meeste verhalen goed aflopen.  Meestal moet de lezer zich daarvoor  door een hoop expliciet geweld worstelen, en wie dat niet bevalt, heeft pech. Slaughter doet dat weloverwogen om te laten zien dat geweld naar vrouwen nog veel te vaak wordt verdoezeld. Inmiddels wordt die verdoezeling steeds vaker herkend en ook erkend. Wat dat betreft liep Slaughter   met haar bewuste keuze om in detail over geweld tegen vrouwen  te schrijven dus voorop.  Slaughter levert bezield vakwerk af en houdt rekening met de lezer Slaughter schrijft dan ook niet alleen spannende thrillers, maar loopt met haar boeken op de tijdgeest vooruit. Zeker sinds The Good Daughter (2017) zijn haar boeken nog nadrukkelijker een barometer voor de omstandigheden in de Verenigde Staten.  Zo ook in haar nieuwste thriller Gewetenloos – op nummer 3 van de CPNB bestsellerlijst – dat een vervolg is op Gespleten (of voor wie liever Netflix kijkt & leest: Pieces of Her). Deze thriller vol vrouwenhatende samenzweringsgekkies verscheen  in de maand dat in de Verenigde Staten de abortuswetgeving vijftig jaar werd teruggedraaid. De rode draad in deze thriller: de moord  op een meisje dat zwanger werd na een verkrachting.   Treffend voor de tijdgeest van nu is deze scène:  „Dus je wilt beweren dat jou geen blaam treft in deze situatie, omdat een of andere jongen gebruik van je heeft gemaakt”, stelt een arts die vindt dat wie de knieën van elkaar haalt, of laat drukken, ook maar op de blaren moet zitten. Hij is het type mens  waarvan Trump er drie nomineerde voor het Amerikaanse Hooggerechtshof. Nee, anders dan veel andere zomerthrillerauteurs is Karin Slaughter niet iemand bij wie er een taboe lijkt te rusten  op hersenactiviteit, Slaughter is een thrillerschrijver die taboes bij de kop pakt en  waardering niet hoeft te kopen.      Correctie (29 juli 2022): in een eerdere versie van dit artikel stond dat Gewetenloos een vervolg was op Valse getuige. Dat klopt niet, hierboven is het aangepast.||https://www.nrc.nl//nieuws/2022/07/27/de-nieuwste-karin-slaughter-zit-vol-met-vrouwenhatende-samenzweringsgekkies-a4137490
2022-07-27||Alle negen kinderen in de jacuzzi: weet je hoeveel douchewater dat scheelt?||Vol vooroordelen begon ik dinsdagavond aan de eerste aflevering van Een huis vol. Twee weken lang kunnen we  elke avond vier families volgen, gezinnen  met volgens de voice over „héél veel” kinderen. Me dunkt, ik weet niet of de paus nog inspraak heeft bij de KRO, en bij de NCRV zou het me verbazen, maar dit zijn gezinsgroottes die we alleen nog kennen van één, twee generaties geleden, toen God nog niet verdwenen was en de pil nog niet uitgevonden. Familie Cudoghan uit Amsterdam: zeven kinderen. Familie Jelies uit Tollebeek (bij Urk): negen kinderen. Familie Buddenbruck, net over de grens in Duitsland: elf kinderen en één kleinkind. Er doet nog een gezin mee, de schippersfamilie Zeldenrust met acht kinderen, maar zij komen pas woensdag, in aflevering twee aan de beurt. Met zoveel kinderen, dacht ik, moet er wel iets van geloof meespelen, of  deze families zijn wat m’n moeder ‘asociaal’ zou noemen. Zij vond haar eigen kinderschare (zes stuks) al ruim over de grens van het toelaatbare en riep bij incidentele gezinsbezoekjes buitenshuis altijd „ze zullen wel denken...” In de jaren zeventig hielden de meeste mensen het allang bij twee kinderen, dus een achterbank en een achterbak vol kinderen trok bekijks. Wat ik niet weet is of ze nou bedoelde dat het asociaal wás om zoveel kinderen op de wereld zetten (voor het milieu, de ruimte die je inneemt, het beroep op collectieve voorzieningen), of dat ouders  met veel kinderen asocialen wáren. Hoe dan ook, dan weet u een beetje waarom mijn blik op dit fenomeen niet helemaal neutraal was. Maar wat zag ik? Opgeruimde moeders, kinderen die áárdig tegen elkaar waren en vaders die er zin in hadden. Nou oké, niet overdrijven: er is ook ruzie, er zijn moeie moeders,  stapels wasgoed, kinderen met een grote mond, getergde vaders die geen idee hebben waar de schone onderbroeken van hun kinderen liggen, en er wordt flink gemorst en geknoeid.   Gouden tijden voor de twee herdershonden die de familie Buddenbruck ook nog in huis heeft  (plus zes katten en een Deense dog-pup op komst). Zij slobberen alles van de plavuizen in de keuken en lebberen kleuterhandjes schoon. Maar toch, al met al, valt het grotegezinsleven niet tegen. Moet ik wel bij zeggen dat de camera zich concentreert op de kinderen tot en met de basisschoolleeftijd. De groteren trekken hun hoodies wat verder over hun hoofd en doen hun best aan de aandacht te ontsnappen. Wat je je wel afvraagt is waar ze het van doen, het voeden, vervoeren  en kleden van al die kinderen. De Amsterdamse Cudoghams zijn beide zelfstandig ondernemer. Hij schrijft boeken en filmscripts, zij heeft een kookstudio. Blijkbaar gaat dat werken rondom de elektrische bakfietsritten naar en van school best goed, want de aan huis bezorgde boodschappen zijn niet goedkoop. De Jelies hebben een minibus waarin alle kinderen passen,  ze kopen ruim kiloknallers in voor de barbecue en er is snoep en chips naar ieders keuze. In elke kindermond steekt een lolly en heel gek, merkt eentje op, de baby vindt dat ook lekker. Heerlijke scène is die waarin vader Jelies op vrijdagavond in zijn zelfgebouwde aanbouw de opblaasbare jacuzzi vult en de houtkachel aansteekt met Harrie,  zijn enige zoon. Alle kinderen erin, weet je wel hoeveel liters douchewater dat scheelt? Wie er het blijste is? Lastig te zeggen. Vader Johan die zijn kinderen „dikke fun” ziet hebben? Of Harrie die over de badrand hangt, zijn armpjes spreidt en zegt: „Dit is gewoon het leven.” Wacht, de vrijdagavond bij de Jelies thuis was nog niet afgelopen, er kwam nóg een memorabel moment. De oudste dochter van veertien  kreeg vrienden over de vloer, inclusief haar vriendje. Enthousiast dat vader Johan  over zijn schoonzoon is. Zo knap, zo lief, van hem mag hij blijven. Nee, deze vader weet wel wat doodknuffelen is.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/27/alle-negen-kinderen-in-de-jacuzzi-weet-je-hoeveel-douchewater-dat-scheelt-a4137487
2022-07-27||&#8216;Boeren, stop met gevaarlijke acties&#8217;, zeggen Veiligheidsregio&#8217;s, Rijkswaterstaat en politie||Vier veiligheidsregio’s, Rijkswaterstaat en politie Oost-Nederland hebben protesterende boeren opgeroepen te stoppen met „acties die gevaarlijke situaties opleveren”. Dat schrijven de instanties in een gezamenlijk statement. Betreffende boeren creëren volgens hen „schade en onveilige (verkeers)situaties” met het bewust in brand steken van strobalen, het uitrijden van mest en het dumpen van afval met onder meer asbesthoudende materialen. Dit kan ongelukken en brand veroorzaken, waar de drie instellingen in hun statement gezien de droogte vooral voor waarschuwen. Boeren hebben woensdagochtend op verschillende wegen puin gedumpt als protest tegen de stikstofplannen van het kabinet. Het gaat om zeker vijf snelwegen in het gebied tussen Utrecht, Zwolle en Hengelo, zegt een woordvoerder van de ANWB. Volgens een woordvoerder van Rijkswaterstaat is het puin op de weg „divers”: hout, zand, mest, hooibalen, autobanden, fietsbanden en huishoudelijk afval zoals „stukken meubels”. Op sommige plekken zijn hooibalen in brand gestoken.  Vanochtend hebben boeren langs de A50 mest en hooibalen in brand gestoken. Foto ANP
 De boeren die eerder op de ochtend met trekkers en spandoeken langs of op de weg stonden, zijn volgens de Rijkswaterstaatwoordvoerder inmiddels weer vertrokken. „Er zijn geen signalen van nieuwe dumpacties, maar verschillende snelwegen of afritten zijn nog steeds afgesloten.” Het gaat vooral om plekken waar boeren tijdens eerdere protesten ook de weg versperden; Lankhorst, Ommen, Bunnik, Bathmen, Ede en Stroe, laat een woordvoerder van de ANWB weten. Op sommige wegen staan lange files. „Het is een beetje een puinhoop. De verkeersoverlast neemt toe nu het steeds drukker wordt op de weg.” Het kan volgens de woordvoerder van Rijkswaterstaat op sommige plekken nog tot het einde van de dag duren voordat de wegen weer open zijn. Zogeheten ‘calamiteitenaannemers’ moeten niet alleen puinruimen - op plekken waar bijvoorbeeld mest gedumpt is, moet ook het wegdek worden gereinigd. Op plekken waar brand is gesticht, moet het asfalt mogelijk worden gerepareerd. De protestacties zijn volgens Rijkswaterstaat „heel onwenselijk” voor de verkeersveiligheid. „Er is al iemand op een hoop afval ingereden. Die auto is aardig in puin.” Dinsdag nodigde Johan Remkes, die door het kabinet is aangesteld als bemiddelaar in de stikstofkwestie, de boeren uit voor een gesprek. Boerenorganisaties zeiden hierop niet met hem in gesprek te willen. Boeren zijn van mening dat Remkes te weinig ruimte heeft om te onderhandelen over de manier waarop het kabinet de stikstofdoelen moet behalen. ||https://www.nrc.nl//nieuws/2022/07/27/boerenprotesten-op-zeker-vijf-snelwegen-a4137486
2022-07-27||Amnesty: Taliban verwoesten levens van meisjes en vrouwen in Afghanistan||De mensenrechten van vrouwen en meisjes in Afghanistan zijn drastisch ingeperkt sinds de Taliban in augustus 2021 de macht overnamen. Dat stelt mensenrechtenorganisatie Amnesty International in het rapport ‘Death in Slow Motion’, dat woensdag gepubliceerd is. Direct na hun machtsovername beloofden de Taliban nog vrouwenrechten te gaan beschermen. Voor het onderzoek interviewde Amnesty International van september vorig jaar tot en met afgelopen juni meer dan honderd Afghaanse vrouwen en meisjes. Ook sprak de mensenrechtenorganisatie (voormalig) medewerkers van detentiecentra van de Taliban en deelden verschillende experts hun inzichten.  Uit de interviews blijkt dat de Taliban hun belofte allesbehalve waarmaken. De rechten van vrouwen en meisjes worden volgens het onderzoek geschonden op het gebied van onderwijs, werk en bewegingsvrijheid. Een deel van de Afghaanse meisjes werd in maart dit jaar weliswaar uitgenodigd om weer naar de middelbare school te gaan, maar moest direct daarna weer naar huis wegens een „technisch probleem” met hun uniforms. Voor de meesten is school nog slechts een droom. Op universiteiten wordt vrouwen het leven zo onveilig gemaakt dat velen met de studie zijn gestopt. De Taliban stellen vrouwen stelselmatig achter op mannen door beperkende regels in te voeren voor de kleding die ze dragen en de manier waarop ze zich mogen gedragen. Los daarvan heeft studeren in het Afghanistan onder de Taliban sowieso weinig zin: de Taliban hebben duidelijke ideeën over welke beroepen vrouwen mogen beoefenen en dat zijn er niet zoveel. Ook het aantal gedwongen huwelijken — waaronder ook kindhuwelijken — neemt toe in Afghanistan, blijkt uit het onderzoek van Amnesty. Vrouwen worden vaak gearresteerd voor kleine ‘overtredingen’, zoals „morele corruptie” of het ontvluchten van een gewelddadige thuissituatie. Eenmaal in de gevangenis, kunnen ze zich niet verdedigen. Zij die vreedzaam protesteerden tegen onderdrukkende regels zijn bedreigd, gearresteerd, vastgezet en gemarteld — onder meer met tasers. Amnesty roept de internationale gemeenschap op om van de Taliban te eisen hun beleid „drastisch” te wijzigen. Ook stelt de mensenrechtenorganisatie dat er consequenties aan hun mensenrechtenschendingen moeten worden verbonden, zoals gerichte sancties of reisverboden. ||https://www.nrc.nl//nieuws/2022/07/27/rapport-levens-van-vrouwen-in-afghanistan-verwoest-door-taliban-a4137484
2022-07-27||Welke geheimen onthult de James Webb-telescoop over het heelal?|| Op de eerste foto’s die NASA publiceerde van de ruimtetelescoop James Webb kijken we miljarden jaren terug in de tijd, tot vlak na de oerknal. Een mijlpaal voor de wetenschap, vertelt wetenschapsredacteur Laura Bergshoef: voor het eerst zien we hoe sterrenstelsels ontstonden en worden bestaande theorieën over het heelal bevestigd én ontkracht. Wat betekent dit voor hoe wij denken over het universum? Laura Bergshoef vertelde al eerder over de nieuwe telescoop in deze aflevering van onze wetenschapspodcast NRC Onbehaarde Apen.||https://www.nrc.nl//nieuws/2022/07/27/welke-geheimen-onthult-de-james-webb-telescoop-over-het-heelal-a4137485
2022-07-27||Column | De Broedvogel des Vaderlands is gevlogen||Zelfs onze nationale vogel is met reces. Op het moment van schrijven vliegt hij zuidwaarts. Een tussenstop in de Franse Camargue, bijtanken in Zuid-Spanje en dan in één ruk de Straat van Gibraltar en de Sahara over. Einddoel: de rijstvelden in Senegal. Zijne Majesteit Koning van de Weide, Limosa limosa, heeft ons land voor een maand of acht verlaten. Gelijk heeft-ie, dacht ik na het zien van de film Grutto!  Toegegeven, filmer Ruben Smit brengt Nederland op z’n best in beeld: idyllische weides,  huppelende koeien. Twee op de voet gevolgde boeren, Piet en Wim, helpen de grutto waar het kan. Ze plaatsen zelfs rekjes over de nesten, zodat de eieren niet vertrapt raken door vee. Maar aan het einde van de film worden de beelden zwartgalliger. Een in het ei gestorven grutto, één pootje zichtbaar als een lugubere Kinder Surprise. Een grutto op een verkeersbord met wit-rode T: doodlopende weg.  In Nederland is er steeds minder plaats voor de grutto. Intensieve landbouw, verdroging en bodemvervuiling zorgen ervoor dat de soort al decennia in aantal achteruitgaat, met  5 procent per jaar. Er zijn nog zo’n 30.000 broedparen over. Het is te kort door de bocht om dat de boeren in hun schoenen te schuiven, want de landbouw legde de grutto in eerste instantie geen windeieren. Hij maakte zelfs uit eigen beweging de overstap van hoogveenvogel naar weidevogel. Als cultuurvolger, als opportunistische mensenvriend, vierde de grutto in de jaren zestig van de vorige eeuw zijn hoogtijdagen. Lang was de grutto de ultieme schakel tussen landbouw en natuur. De Broedvogel des Vaderlands, baken van verbroedering. Nu hangen in Nederland de vlaggen op hun kop en is de grutto vertrokken. Naar Senegal, wat hij eerlijkheidshalve ook al deed toen hij zich hier nog thuis voelde. Maar het heeft iets onheilspellends, een nationale vogel die twee derde van het jaar elders bivakkeert. Als een kapitein die zijn zinkende schip verlaat: zoek het uit, met jullie trekkerprotesten, hittegolven en vervuilde wateren. Net nu  donderdag Earth Overshoot Day wordt afgekondigd – de dag waarop de mens evenveel heeft verbruikt als de aarde in één jaar produceert – wrijft de grutto ons in dat we er een zootje van maken.  Steeds eerder vertrekt de soort naar het zuiden, en arriveert daar tijdens het inzaaien van de rijst. Tafeltje-dekje voor de uitgehongerde vogels, een ramp voor de Senegalese boeren die toch al worstelen met mislukkende oogsten door klimaatverandering. Daardoor worden de grutto’s gehaat en verjaagd, aldus Smit in een interview met Vogelbescherming Nederland.  Waar ligt dan de toekomst van de grutto? In IJsland, suggereert de film. Daar wordt veen ontgonnen tot kleinschalig boerenland, precies zoals de grutto het graag heeft. Wie weet kan IJsland de grutto op termijn als nationale vogel adopteren. Ons rest in Nederland dan nog slechts de pechvogel.   
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/27/de-broedvogel-des-vaderlands-is-gevlogen-a4137482
2022-07-27||De rechtervoet van ‘Uns Uwe’ kreeg een standbeeld||‘Uwe, Uwe, Uwe…” Uit vele duizenden kelen klonk de voornaam van de populairste West-Duitse voetballer van dat moment – de 29-jarige aanvaller Uwe Seeler. Het was 31 juli 1966, daags na de finale waarin West-Duitsland door Engeland verslagen was, in de verlenging. De ploeg was in Frankfurt op Duitse bodem teruggekeerd en werd als winnaar ontvangen. Verliezen van Engeland, op Wembley, was geen schande. Vele jaren later zou het Duitse voetbaltijdschrift Kicker een foto van Uwe Seeler kort na de WK-finale tot foto van de eeuw kiezen. Een verslagen speler, met hangende schouders en zijn hoofd in de verste stand voorover gebogen, loopt het veld af, op weg naar koningin Elizabeth in de koninklijke loge én de zilveren medaille. Een geüniformeerde suppoost die naast hem loopt houdt zijn rechterhand op de rug van de gebroken speler. Dit werd voor West-Duitsland hét beeld van de verloren finale – een gebroken Uwe, Uns Uwe, zoals de Duitsers hem liefkozend noemden. Onze Uwe. Het was Seelers derde WK, en dichter bij de wereldtitel was hij niet geweest en zou hij ook niet meer komen. In 1958 maakte Seeler in Zweden zijn WK-debuut. West-Duitsland verloor de halve finale van het gastland, Brazilië won de wereldtitel. Vier jaar later in Chili dezelfde wereldkampioen, opnieuw met Garrincha en Pelé. West-Duitsland verloor in de kwartfinale van Josip Skoblars Joegoslavië. In 1966 strandden de Duitsers onfortuinlijk op Wembley, in 1970 in Mexico zou Pelé voor de derde keer wereldkampioen worden met Brazilië en stond Uwe Seeler voor de vierde keer met lege handen – voor de derde keer als aanvoerder. Schrale troost: op het nippertje troefde Seeler de Braziliaanse superster Pelé af door als eerste voetballer te scoren op vier opeenvolgende WK’s. Die laatste keer verkeerde Seeler voor het eerst op een eindtoernooi in het prettige gezelschap van die andere ‘Bomber’, Gerd Müller, de 24-jarige spits van Bayern München die in 2021 overleed. De doelpuntenmachines gingen door het leven als ‘Der Alte Bomber’ en ‘Der Junge Bomber’. Seeler werd op het middenveld gepositioneerd. Maar ook daar scoorde hij -  misschien wel het belangrijkste doelpunt uit zijn carrière,  in de kwartfinale tegen  Engeland. En zoals zo vaak vanuit een bijna onmogelijke positie. Vlak voor tijd kopte Seeler een voorzet van Karl-Heinz Schnellinger richting goal, doelman Peter Bonetti was kansloos: 2-2. In de verlenging scoorde Müller het winnende doelpunt. In de daaropvolgende halve finale moesten de Duitsers buigen voor Italië, in een treffen voor ruim 100.000 toeschouwers in het Aztekenstadion dat de geschiedenis inging als ‘de wedstrijd van de eeuw’.  Twee maanden later speelde Seeler tegen Hongarije zijn laatste wedstrijd voor de nationale ploeg, kort daarna kreeg hij het Bundesverdienstkreuz, de hoogste onderscheiding in West-Duitsland die niet eerder aan een sporter was gegeven. In 72 interlands had hij 43 doelpunten gemaakt. Zijn afscheid van het clubvoetbal kwam in 1972, na negentien jaar bij HSV waarin hij 476 wedstrijden speelde en 404 maal scoorde. „Vergiss den Uwe nicht”, zong de Oostenrijkse schlagerkoning Udo Jürgens op het afscheidsfeest, als gelegenheidsvariatie op zijn hit dat jaar ‘Vergiss die Liebe nicht’. Ook na zijn voetbalpensioen koesterden de Duitsers hem als Einer von uns en Einer wie keiner. De volledige oogst van clubspeler Seeler: de landstitel in 1960, de beker in 1963 na een finale tegen Borussia Mönchengladbach waarin hij alle drie de doelpunten maakte. Europees succes bleef uit in de bijna twintig jaar dat Seeler in Hamburg speelde; in 1968 verloor HSV de finale van de Europa Cup 2 van Gianni Rivera’s én Karl-Heinz Schnellingers AC Milan, in de Kuip in Rotterdam. In 1978 maakte Seeler een comeback, in buitenlandse dienst: een eenmalig optreden voor het Ierse Cork Celtic, in een officiële wedstrijd. Zijn ploeg verloor, maar Uns Uwe, ook buiten het veld aan de zijde van echtgenote Ilka Buck (oud-handbalster bij HSV) altijd spectaculair normaal gebleven, nam op 41-jarige leeftijd afscheid in stijl: hij scoorde tweemaal. In Hamburg staat bij het stadion van HSV een standbeeld. Niet van clubman Seeler, maar een reusachtig exemplaar van zijn rechtervoet; de voet waarmee hij zijn stad en zijn land zoveel plezier verschafte.||https://www.nrc.nl//nieuws/2022/07/27/de-rechtervoet-van-unser-uwe-kreeg-een-standbeeld-a4137451
2022-07-27||Wat vindt NRC | Naast excuses zijn ook gerechtigheid en transparantie nodig||Bij een barmhartige kerk hoort de erkenning van het leed dat in naam van die kerk is gedaan. Na eeuwen waarin misbruik binnen de Rooms-Katholieke Kerk kon floreren, lijkt boetedoening dan ook  een van de hoofdtaken van paus Franciscus sinds zijn installatie negen jaar geleden.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Na een brief in 2018 aan katholieken wereldwijd waarin hij „de wreedheden” van priesters en bisschoppen aanklaagde, na excuses in Ierland in 2018, waar kinderen seksueel werden misbruikt, en ongehuwde moeders van hun baby’s werden gescheiden en gedwongen te werk werden gesteld – en na excuses in Bolivia in 2015, voor de misdaden die door of uit naam van de Rooms-Katholieke Kerk zijn begaan tegen de inheemse bevolking tijdens de verovering van Latijns-Amerika, smeekte hij nu „nederig om vergiffenis” in Canada. Daar werden tussen 1850 en eind 1990 ongeveer 150.000 inheemse kinderen ondergebracht op kostscholen, met als doel hun inheemse identiteit uit te vlakken. Ze werden er lichamelijk, geestelijk en veelal seksueel misbruikt. Zeker vierduizend kinderen kwamen om het leven, als gevolg van onder meer ziektes en ondervoeding. De paus noemde het kostscholenbeleid maandag „catastrofaal”. Het heeft lang – te lang – geduurd voordat de Rooms-Katholieke Kerk erkende dat er iets grondig mis was binnen de eigen gelederen. Ook in Canada. Al in 2008 bood de Canadese regering excuses aan voor het kostscholenbeleid, net als de Anglicaanse en de Presbyteriaanse kerken. Een waarheids- en verzoeningscommissie riep in 2015 op tot een pauselijk sorry. Maar excuses van de Katholieke Kerk – verantwoordelijk voor 60 procent van de kostscholen – bleven uit. Pas nadat vorig jaar ruim tweehonderd ongemarkeerde kindergraven werden gevonden bij een voormalige kostschool in Kamloops, in de provincie British Columbia, kwam er beweging. Sindsdien zijn bij meer voormalige internaten menselijke resten gevonden van in totaal ongeveer 1.800 personen. Al was er een bezoek van inheemse leiders en slachtoffers aan het Vaticaan voor nodig om een eerste ‘sorry’ te horen.  Natuurlijk, beter laat dan nooit. Maandag zei paus Franciscus dat de Kerk „een serieus onderzoek naar de feiten” zal doen, en „hulp aan de overlevenden van de kostscholen” zal bieden. Dat kan tot gerechtigheid leiden. Alleen heeft de Katholieke Kerk tot nu toe slechts een fractie van de beloofde schadevergoeding betaald. Opening van álle archieven, toegang tot registers en documenten, zodat de Canadese waarheidscommissie grondig onderzoek kan doen naar het lot van de kinderen die nooit terugkeerden, is nog niet gebeurd. In zijn toespraak haalde Franciscus maandag de Joodse schrijver Elie Wiesel aan, en diens woorden over hoe „het tegenovergestelde van liefde niet haat is, maar onverschilligheid”. De paus zei dat veel van de aanwezigen wellicht niet wilden dat de herinneringen aan de kostschooltijd werden opgehaald. Hij noemde het „juist om te herinneren”: als iets „in de vergetelheid raakt, kan het tot onverschilligheid leiden”. Die woorden gelden ook voor de kerk zelf. Onverschilligheid, het geestelijk doof zijn voor wat je de ander aandoet, is ongepast. Als paus Franciscus echt een einde wil maken aan het historische patroon van ontkennen, afdekken en wegkijken, zoals hij in 2019 aangaf, dan hoort daar naast openbare boetedoening, ook de snélle erkenning van leed bij.  Gerechtigheid, compensatie en vooral transparantie.||https://www.nrc.nl//nieuws/2022/07/27/naast-excuses-zijn-ook-gerechtigheid-en-transparantie-nodig-a4137468
2022-07-27||UWV: kosten voor uitkeringen stijgen volgend jaar met 1,8 miljard euro|| De kosten van uitkeringen stijgen het komend jaar naar verwachting met 1,8 miljard euro.  Dat concludeert het UWV dinsdag in haar jaarlijkse ‘Juninota’. Het grootste deel van de stijging (1 miljard euro) komt door de verwachte toename van het aantal WIA-uitkeringen, voor arbeidsongeschikten. In 2022 was de totale kostenstijging van uitkeringen voor het UWV nog 93 miljoen euro. Het aantal WIA-uitkeringen stijgt naar verwachting met 57.200 nieuwe verstrekkingen. Het UWV heeft daar momenteel geen verklaring voor, maar zegt tegen dagblad Trouw onderzoek te doen en er na de zomer „meer over te kunnen zeggen”. UWV-voorzitter Maarten Camps liet in april aan NRC weten dat de behoefte van mensen aan medische beoordelingen bij het UWV blijft groeien. Dat komt volgens hem onder meer door de vergrijzing van de beroepsbevolking: naarmate mensen ouder worden, neemt de kans op arbeidsongeschiktheid toe. Door de stijgende AOW-leeftijd in 2023 – met drie maanden – neemt ook het absolute aantal werkenden toe, en daarmee ook de groep potentiële uitvallers. Ook onderbezetting bij het UWV speelt een rol. De overheidsinstantie verstrekt steeds vaker WIA-voorschotten omdat ze „minder claimbeoordelingen op tijd kan verrichten”, staat in de Juninota. Mensen hoeven deze voorschotten, als blijkt dat zij toch kunnen werken, niet terug te betalen. Camps zei in april dat het UWV „de vraag naar beoordelingen” vorig jaar al niet aankon. „En dan groeit die vraag ook nog eens.”  In januari bleek dat het UWV door het tekort aan verzekeringsartsen negentien arbeidsongeschiktheidsuitkeringen toekende zonder de beoordeling van een arts. Dat is tegen de wet. ||https://www.nrc.nl//nieuws/2022/07/27/arbeidsongeschikten-uwv-kosten-voor-uitkeringen-stijgen-volgend-jaar-met-18-miljard-euro-a4137461
2022-07-27||Column | Oorlog anno 2022: strijd in alle domeinen||Een kleine opluchting afgelopen week. Rusland leverde meer gas aan Europa en stemde in met een akkoord over graanexport vanuit de Zwarte Zee. Met het bombardement op Odessa en de afname van gasleveringen deze week is het de vraag of het land zich aan de afspraken zal houden. Bovendien zijn de crises op de energie- en voedselmarkt verre van opgelost.  Veel aan de oorlog in Oekraïne is klassiek militair. Energie en voedsel laten zien dat de oorlog ook op andere tonelen plaatsvindt. Hoe groot deze ontwikkelingen ook zijn – energietekorten later dit jaar en een mondiale hongersnood zijn realistische scenario’s –, zij zijn onderdeel van nog iets veel groters: geopolitiek conflict is onbegrensd geworden. Al langer kennen we termen als hybride oorlogsvoering en asymmetrische of non-lineaire oorlog. Op allerlei deelgebieden ontstaan steeds nieuwe woorden als cyberoorlog, infocalyps, mondkapjesdiplomatie en chiplomatie. Daar zit een groter fenomeen achter. De laatste jaren spreken Amerikaanse onderzoekers van ‘weaponization’, het tot wapen maken van allerlei domeinen, of in een enkel woord, ‘wapenisering’. Daarover kwam eerder dit jaar het prikkelende boek The Weaponization of Everything van Mark Galeotti uit. Natuurlijk is oorlog altijd op meerdere fronten gevoerd. Al eeuwenlang worden blokkades gebruikt om de vijand uit te hongeren en de geschiedenis van oorlogsvoering zit vol met misleiding, wat wij nu fake news zouden noemen.  Maar wat nu anders is zijn de schaal en de mogelijkheden. Nog nooit is de wereld zo verbonden geweest als nu: goederen, data, ideeën, mensen en kapitaal zijn vernetwerkt. Lang hoopten wij dat dit landsgrenzen en conflict onbelangrijk zou maken. Maar nu blijkt dat nationale conflicten op internationale netwerken worden uitgevochten. Al die zichtbare en onzichtbare verbindingen over de wereld bieden steeds weer nieuwe mogelijkheden voor ontwrichting. Laten we een aantal domeinen beschouwen. Allereerst is er de wapenisering van de economie: van voedsel- en energie-export tot het Swift-bankensysteem. Dit wordt ook wel geo-economie genoemd. Dat loopt over in het domein van de high-tech: er is strijd om datacenters en internetkabels, maar ook om geavanceerde chips die het Westen China wil ontzeggen. Daarmee verbonden: het domein van wetenschap en onderzoek. Rondom opkomende technologieën als quantum computing en biotechnologie vindt een mondiale machtsstrijd plaats. Een recente studie laat zien dat China complexe talentprogramma’s heeft zodat het niet de producten, maar de bedenkers ervan inkoopt.  Informatie: we kennen inmiddels veel voorbeelden van hoe data en algoritmes op sociale media worden gebruikt voor desinformatie om anderen te manipuleren en wantrouwen te verspreiden. Criminaliteit: van Noord-Koreaanse hackers die geld stelen van buitenlandse banken tot maffiagroepen die door Rusland getolereerd worden om in buurlanden informatie in te winnen en onrust te stoken. Wetgeving: in dit domein wordt gesproken van ‘lawfare’: het manipulatief gebruik van regels en het justitie-apparaat om strategische doelen te bereiken. Zo geeft Rusland paspoorten aan mensen in andere landen om vervolgens de bescherming van burgers als legitimatie voor acties te gebruiken. Migratie: het creëren van onrust in andere landen of dreigen met het doorlaten van migranten is ook een steeds belangrijker wapen geworden. De invloed van het Russische privéleger Wagner Group in Afrika is grote reden tot zorg. De lijst zouden we gemakkelijk kunnen uitbreiden. Op sommige gebieden hebben we beter zicht op de dreigingen dan op andere gebieden. Maar we hebben nog maar heel beperkt zicht op het fenomeen als geheel: hoe gaan we om met conflict op de netwerken die ons verbinden, netwerken die creatieve tegenstanders steeds op nieuwe manieren weten te wapeniseren? Dit brengt allerlei nieuwe vragen met zich mee. In contrast met klassieke militaire interventies of economische spionage, betreden we hier een grijs gebied waarover nog veel onduidelijk is. Wat is de verantwoordelijkheid van bedrijven in voedsel, energie en financiën, als staten een geopolitieke strijd voeren in hun sector? Hoe behouden wij de openheid van allerlei netwerken zonder dat anderen daar misbruik van maken? Denk aan de openheid van de wetenschap of vrije meningsuiting op sociale media. We moeten antwoord op dat soort vragen vinden, want in een wereld waarin netwerken tot wapens worden gemaakt is opluchting altijd maar van korte duur.||https://www.nrc.nl//nieuws/2022/07/27/oorlog-anno-2022-strijd-in-alle-domeinen-a4137449
2022-07-27||Sudoku||Een jaar of tien geleden wist ik niet waar ik het zoeken moest.  Als ik opstond, verlangde ik alweer naar de nacht. Ik ging naar een psychologe en vertelde over mijn rusteloze en tegelijk lusteloze stemming.  „Wat heb je nodig?”, vroeg ze. Op mijn teleurgestelde blik zei ze, een beetje verontschuldigend: „Dat is wat wij als psycholoog vragen in zo’n geval: wat heb je nodig.”  Ontgoocheld ging ik naar mijn zuster. „Wat heb je nodig”, zei ik schouderophalend. „Is dat alles wat anderhalve eeuw psychologie ons heeft opgeleverd? Ik wil weten wat de wereld nodig heeft van mij! Wat mijn aardse taak behelst!”  „Weet je wat jij nodig hebt?”, zei mijn zwager. „Een sudoku.” Ik sputterde tegen, maar hij hield voet bij stuk en onderwees me de eerste beginselen. Hij had een heel eigen notatiesysteem, met puntjes die de cijfers vertegenwoordigden, zoals op een dobbelsteen.  Binnen de kortste keren was ik verslaafd. Uren per dag lag ik op de bank sudoku’s op te lossen, tot afkeer van Thijs.  „En als ik elke dag een uur voor me zat uit te staren en het meditatie noemde?”, zei ik.  Na een jaar of vier zat ik op niveau zes, maar toen bereikte ik een grens. Mijn zwager was op niveau vijf blijven steken en verder kende ik niemand die sudoku’s maakte.  Verslagen borg ik mijn puzzelboekjes op.  Een tijdje geleden zei ik tegen Thijs: „Ik weet het niet, ik voel me zo, ja, hoe zal ik het noemen, opgejaagd en vermoeid tegelijk.” „Ga nog eens naar die psychologe”, zei Thijs. „Dat heeft indertijd zo goed geholpen.”  „Dat was die mooie tijd van de sudoku’s”, mijmerde ik. „Weet je nog die heerlijke reis door Canada?” „Ja, dat was verschrikkelijk. Je keek niet eens op om het Noorderlicht te zien.”  „Er moeten toch veel meer mensen zoals ik zijn”, zei ik. „In elke krant staan sudoku’s. Blijven die mensen eeuwig op hetzelfde niveau steken?”  „Kijk eens op internet”, zei Thijs.  Dat was een idee. ‘Solving difficult sudokus’, typte ik in. En voorwaar! Een aardige, Chinese meneer legde me in glashelder Engels de technieken van de X-wing, de Y-wing, de Bug en de Unique rectangle uit. Het kostte me maanden mij de formules eigen te maken, maar toen schoot ik door naar niveau negen, de zwarte band van de sudoku-kunde.  Dat scheelde een psycholoog, maar kostte me een vakantie.  „Ik ga een paar dagen naar Kew Gardens”, zei Thijs op een dag. „Maar ik ga alleen. Jij gaat toch alleen maar sudoku’s zitten maken.” Hij pakte zijn zonnehoed en zijn plantengids en vertrok.  Vrolijk en uitgerust kwam hij een paar dagen later thuis. „Er is iets met je”, zei hij, me op armslengte afstand houdend. „Ben je naar de kapper geweest? Nee, ik weet het: je hebt geen sudokuboekje in je hand!” Dat klopte. Ik was stukgelopen op de Swordfish en de Forcing chain.  O, om een zielsverwant te vinden en te praten over sudoku’s, tot lang na zonsondergang... Zouden er sudokupraatgroepen zijn?||https://www.nrc.nl//nieuws/2022/07/27/sudoku-a4137448
2022-07-27||Opinie | Biologisch||Ik fiets door het buitengebied. Jochies spelen op de weg met hun trekkers en stokken met rode boerenzakdoeken eraan gebonden. Ik maak een foto van ze. „Mevrouw, ben je voor of tegen de boeren?”  „Voor”, roep ik, „maar dan wel biologisch.”   „Wat is dat, biologisch?”  „Boeren, maar dan wat gezonder.” „O, dat doen wij ook want we eten heel veel groente.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/27/biologisch-a4137446
2022-07-27||Oerspelt en zomergroenten||Als tip voor de eetbare planten en kruiden geven Charlotte Marres en Olle Swets mee dat ze onder andere meidoorn, veldzuring, paardenbloem en rode klaver vonden.  Kook de spelt volgens de aanwijzingen op de verpakking. Giet af en laat afkoelen. Zet ondertussen een ruime pan op het vuur en breng gezouten water aan de kook voor de doperwten. Kook ze een minuut of 2 en schep ze met de schuimspaan uit het water in een kom om af te koelen. Gebruik hetzelfde water voor de sperziebonen, die mogen iets langer; proef en haal ze eruit als ze nog een fijne bite hebben. Na de sperziebonen kan het water weg. Zet de steelpan opnieuw op het vuur met een scheut olijfolie, bak de ui en wortel glazig en voeg dan de knoflook toe. Bak lichtbruin. Haalde pan van het vuur en laat alles een beetje afkoelen. Voeg de spelt, doperwten en sperziebonen bij de inhoud van de pan, schep alles goed door met een flinke scheut olijfolie en breng op smaak met chilipeper en zout. Rooster het mosterdzaad in de droge koekenpan totdat de zaadjes uit de pan lijken te springen, en schep ze door de groenten en spelt. Serveer het gerecht op een mooie ruime schaal en knip er de bloemen en kruiden overheen.  Voor 4 personen: Charlotte Marres en Olle Swets De Buitenkeuken Nijgh & Van Ditmar 256 blz. €32,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/27/thuiskok-oerspelt-en-zomergroenten-a4137435
2022-07-27||Sudoku van woensdag 27 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/27/sudoku-a4137430
2022-07-27||In het midden||Horizontaal:  1.  Religie 7.  Iemand iets toespelen 10.  Telefonistes met wisselende contacten 12.  Past na nacht of water 14.  Engheid 16.  Prehistorische schilderijenverzameling 18.  Dynamo Open __ 23.  __centrum 24.  ‘__ buigt diep op ‘strafbedevaart’ in Canada’ 27.  Schepster van Pippi en Ronja 29.  Drug 33.  Van het Reve, Coe en Franzen 34.  Past voor takel of koek 35.  ‘Aanval op __ legt kwetsbaarheid van graandeal bloot’    Verticaal:   1.  Aast sluw op de Tourwinst 2.  Laat maar 3.  Driemaal __ 4.  The __ Vic, Londens theater 5.  Clown Popov 6.  Gevederde kindervriend 7.  Opsteker 8.  Damstad in Egypte 9.  Onwaarschijnlijk geconcentreerd 11.  Puree 13.  ‘__ Amsterdam kan financiering vergeten na ‘hoerenspeech’ 15.  Traditionele dracht van 24 horizontaal 17.  Fuseerde met NPS en Teleac 19.  Ploegen 20.  Recreatief voedsel 21.  Vasthoudend dier 22.  Kan je drugs in vinden 25. West of Yates 26.  Populaire wijk in Londen 28.  Past na wapen of hoepel 30.  Amfibieroute 31.Tits ’N __, Golden Earring-album 32. ‘It’s time for __ and meet the wife’ (Beatles) Oplossing puzzel 26 juli. Horizontaal: 1. WATER 4. KUDDES 8. IN 9. LEF 10. SLALOM 12. NOMADE 14. REIN 16. OM 21. AD 22. REDE 24. KAMER 26. MYANMAR 28. AAS 30. RE 31. STARIK 32. ALERT   Verticaal: 1. WALDO 2. TIL 3. ENORM 4. KENNEDY 5. UFO 6. DRAMA 7. SJEIK 11. MEIR 13. MOP 15. ITEMS 17. YUKOS 18. SAMBA 19. EDE 20. RIANT 23. EARL 25. RAI 27. NEE 29. AK In het midden: YOSEMITE PARK   ||https://www.nrc.nl//nieuws/2022/07/27/in-het-midden-a4137429
2022-07-27||Euroscepsis van SGP en pragmatisme van ChristenUnie gaan niet meer samen|| De ChristenUnie en de SGP wilden in 2019 nog samen Europese politiek bedrijven, „geleid door het Woord dat al zoveel eeuwen Europa heeft gestempeld”. Dat stond in het – naar nu blijkt – laatste gezamenlijke verkiezingsprogramma. Bij de volgende Europese verkiezingen, in 2024, vormen de ChristenUnie en SGP niet langer een gezamenlijke lijst, maakten de twee partijen eerder deze maand bekend. Het is een besluit van de ChristenUnie: die vindt de inhoudelijke verschillen  te groot geworden. De SGP betreurt de breuk, ook omdat de partij op eigen kracht de enige Brusselse zetel wel eens zou kunnen verliezen. De breuk maakt een einde aan 38 jaar Europese samenwerking tussen ChristenUnie en SGP, en illustreert dat beide partijen  uit elkaar groeien. Het bericht maakt in beide partijen gemengde reacties los, van opluchting tot teleurstelling. Het einde van een politiek huwelijk is nooit iets om „over te juichen”, zegt oud-ChristenUnieleider Leen van Dijke, maar hij  steunt het besluit van harte. „Je moet niet iets bij elkaar willen houden wat niet meer bij elkaar hoort. De SGP is, zeker in Europa, een rechts-nationalistische koers gaan varen en blijft hangen in een oude groef van euroscepsis. Als je in deze tijd van oorlog en crises geen krachtig Europa wil, wanneer dan wel?”  Blijf vooral de overeenkomsten zien, zegt Rody van Heijst, voorzitter van jongerenclub SGPJ. „Het fundament van Europa, dat geloven we allebei, is het christendom, maar we leven op een continent dat steeds verder seculariseert. Dan heb je elkaar ondanks de verschillen gewoon heel hard nodig.”  Het einde van de Brusselse samenwerking komt niet onverwachts. Na de laatste verkiezingen in 2019 belandden de twee Europarlementariërs, Peter van Dalen (ChristenUnie) en Bert-Jan Ruissen (SGP), al in verschillende Europese fracties. Eerder zaten ze nog samen bij de Europese Conservatieven en Hervormers (ECR), maar toen Forum voor Democratie daarvan lid mocht worden vertrok Van Dalen. Hij ging naar de Europese Volkspartij (EVP), waar ook het CDA deel van uitmaakt. Het lijkt soms wel of de partij denkt: als je er maar genoeg geld tegenaan gooit, komt het goed Annelijn de Gier lid CU-jongerenorganisatie PerspectieF Ruissen bleef lid van de ECR. Het laat de verschillende houding van de twee partijen tegenover populisten zien, zegt filosoof Bas Hengstmengel, die over de ideologische geschiedenis van de ChristenUnie schreef in de bundel De Linkse Kerk. „De SGP heeft FVD verwelkomd als christendom-vriendelijke partij, en heeft ook in het Hongarije van Orbán goede connecties. De ChristenUnie heeft daar meer moeite mee.”  Volgens de ChristenUnie speelde  de fractievorming een rol, maar zijn de groeiende inhoudelijke verschillen met de SGP het belangrijkst. Vicevoorzitter Harmke Vlieg zegt dat vooral op het vlak van klimaat- en migratiebeleid „de verschillen echt groter zijn geworden”. Vlieg noemt ook het verschil in stemgedrag tussen Van Dalen en Ruissen „heel fors”: uit een data-analyse van het Nederlands Dagblad van 2.300 stemmingen in het eerste parlementsjaar bleek dat de twee politici zevenhonderd keer, oftewel in bijna een derde van de gevallen, verschillend stemden. Naast klimaat en migratie ging het om onderwerpen als het aanpakken van Polen en Hongarije of het Europees financieren van een coronaherstelfonds. Vooral de ChristenUnie is opgeschoven, zegt Hengstmengel. Volgens hem is de ChristenUnie niet zozeer linkser geworden, maar is de partij zich wel meer gaan profileren op onderwerpen die als progressief worden gezien, zoals klimaat. De partij is van „een heel eurokritische naar meer pragmatische houding gegaan”, zegt Hengstmengel.  Vicevoorzitter Vlieg beaamt dat. „Klimaat is geen onderwerp dat je als land alleen kunt oppakken, daarin zijn we opgeschoven naar een meer realistische koers.” Daarin speelt mee dat de ChristenUnie inmiddels al jaren regeringsverantwoordelijkheid draagt in Den Haag. De partij moet veel compromissen verdedigen en is binnen de coalitie ook gebonden aan Europese regels en afspraken. De SGP voert daar soms fel oppositie tegen, zeker als het om stikstof gaat. Tijdens het recente boerenprotest in Stroe deelde Kamerlid Roelof Bisschop het podium met BBB, PVV, JA21, FVD en Wybren van Haga. Binnen de ChristenUnie klinkt ook kritiek op de pragmatische koers van de partij. Annelijn de Gier, lid van jongerenorganisatie PerspectieF, betreurt de breuk met de SGP en vindt dat haar eigen partij rond bijvoorbeeld klimaat te veel meegaat in volgens haar naïef maakbaarheidsdenken. „Het lijkt soms wel of de partij denkt: als je er maar genoeg geld tegenaan gooit, komt het goed. Ik vind dat de SGP daar een meer nuchtere blik op heeft.” Uiteindelijk moeten de partijen elkaar op de Bijbelse opdracht van „een goede zorg voor de schepping” juist kunnen vinden, denkt De Gier. Lokaal gaat het tussen de twee partijen vaak nog heel goed, ziet SGP’er Arnoud Proos, die wethouder is namens de SGP én ChristenUnie  in Vlaardingen. Bij de gemeenteraadsverkiezingen in maart van dit jaar deden er in 34 gemeenten gecombineerde lijsten van ChristenUnie en SGP mee, iets minder dan in 2018. Proos was de afgelopen jaren ook al wethouder voor beide partijen in Barendrecht. „In het begin dacht ik: ik moet geen typische SGP-wethouder zijn, maar dat was niet moeilijk. Ik kwam een SGP’er tegen die heel erg gefocust was op armoede en voedselbanken, en iemand van de ChristenUnie die erg voor de zondagsrust pleitte. Dat had je landelijk andersom verwacht.”  Wat Proos ook vooral heel erg voelt is de verbondenheid als christenen. „Samen een vergadering starten met gebed is het mooiste wat er is.” Het zou ook zijn advies zijn aan de Brusselse teams, Proost betreurt het zeer dat er geen gezamenlijke lijst meer komt. „Onze drijfveren liggen ten diepste dicht bij elkaar. Ga een week wandelen en open weer samen die Bijbel. Probeer niet elkaars concurrent te worden.”  De ChristenUnie benadrukt dat afzonderlijke Europese lijsten een blijvende goede samenwerking niet in de weg hoeft te staan op thema’s als godsdienstvrijheid en steun aan Israël. Maar het gezamenlijke verhaal is „te dun geworden”, zegt vicevoorzitter Vlieg. „Het is goed om daar tegenover de kiezer eerlijk in te zijn.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/26/euroscepsis-van-sgp-en-pragmatisme-van-christenunie-gaan-niet-meer-samen-a4137478
2022-07-27||Arts redt stem van ‘nieuwe vriend’ Eddie Vedder||Ineens was Marco Franken (67 jaar) de beste arts van Nederland. Althans, volgens Pearl Jam-zanger Eddie Vedder. Die bedankte de kno-arts maandagavond tegenover duizenden fans in de Ziggo Dome voor zijn werk. Na zijn eerste nummer zei Vedder: „Ik heb een nieuwe vriend gemaakt.” Op de grote schermen verschenen twee foto’s van de zanger samen met de arts die hem zijn stem teruggaf. Franken, telefonisch achteraf: „Ik ben blij dat hij me niet het podium opriep. Maar als Eddie Vedder dat vraagt, dan  ga je.” Vorige week annuleerde de Amerikaanse rockband Pearl Jam — hun nummer ‘Alive’ heeft bijna 400 miljoen streams op Spotify — nog optredens in Wenen, Parijs en Praag omdat de stem van leadzanger Eddie Vedder niet goed functioneerde. Hetzelfde lot wachtte de Nederlandse fans die kaartjes hadden voor de aansluitende optredens van de band in Amsterdam, waar Pearl Jam zowel op zondag- als maandagavond zou spelen. Uiteindelijk ging  de show van zondag  op het laatst niet door.  Beelden die werden getoond tijdens het concert van Pearl Jam.  Beeld Twitter-account Stefan Raatgever De maandagshow kon dankzij de expertise van Franken — die vaker artiesten met stemproblemen bijstaat — wél doorgaan. De arts zat in de zaal „ook op verzoek van Pearl Jam”, omdat hij „verantwoordelijk” was,  en daarom bleef hij tot het slotnummer. Waar de zanger overduidelijk fan was van de „beste arts van Nederland”, was dat andersom niet het geval. Franken: „Ik kende heus wel een paar van zijn nummers. Ik was  blij verrast om erbij te zijn. Dat was gewoon een feestje.” Of hij de beste arts van Nederland is? „Natuurlijk niet.” Afgelopen vrijdagmorgen ging Frankens telefoon. Het was concertorganisator Mojo. Pearl Jam had net het concert in Praag afgezegd en Mojo wilde proberen de shows in Amsterdam te redden. Daar zou Pearl Jam zaterdagmiddag om 15.30 uur landen. „Ze vroegen of ik klaar kon staan om Eddie een uur later in het hotel op te vangen.” Daar trof Franken een „verdrietige Eddie Vedder” aan. Zijn focus op artiesten begon in 1995. Toen hielp Franken een artiest die een bijrol speelde in een musical van Joop van den Ende. Nadat die behandeling goed ging, deed mond-tot-mondreclame de rest. „Op een gegeven moment heb je twee zangers, totdat de spreekkamer vol zit.” Franken: „Als zangers in de steek worden gelaten door hun stem, is hun ziel, de reden waarom ze op aarde zijn, aangetast.” Wat er misging met de stem van Eddie Vedder  is beroepsgeheim, zegt de dokter. „Maar het is bij artiesten vaak een kwestie van overbelasting, soms in combinatie met infectie.” Om de vertrouwensband tussen de artiest en de stem terug te winnen, moet de stemdokter vooral laten zien dat zijn plan werkt. En snel een beetje: waar tijd de meeste stemproblemen heelt, levert Franken een „versnelde weg naar de uitgang”. Correctie (27 juli 2022): In een eerdere versie van dit artikel was de achternaam van Joop van den Ende verkeerd gespeld. Dat is hierboven aangepast.||https://www.nrc.nl//nieuws/2022/07/26/arts-redt-stem-van-nieuwe-vriend-eddie-vedder-a4137477
2022-07-27||Column | Atje voor de  sfeer||Het minst verrassende nieuws van de week: voor de ceo’s en landbestuurders van de toekomst zijn vrouwen niet meer dan „hoeren” en „sperma-emmers”. Dat betekent niet dat ik niet geschokt keek naar het filmpje van een ‘herendiner’ van het corps in Amsterdam, waar er blijkbaar drie gangen onversneden seksisme op het menu stond. En dan allemaal een atje voor de onveilige sfeer. Alsof dat nog niet waanzinnig genoeg was, kwam via een brief, ondertekend door 273 vrouwelijke leden, meer naar buiten over de speeches, die „ronduit beledigend, treurig en beschamend” werden genoemd. Vond ik nog een vriendelijke formulering. Zo zou er namelijk gesuggereerd zijn dat ze de „nekken van vrouwen zouden breken zodat ze hun lul erin konden stoppen”, wat niets minder is dan een misselijkmakende dreiging met verkrachting.  Nee, die cultuurverandering bij het corps, vorig jaar aan de buitenwereld beloofd na een reeks ontgroeningsincidenten, is nog geen succes. Maar was dat niet te verwachten? Premier Rutte beloofde voor poging IV ook bestuurlijk nieuw elan, maar hoe krijg je dat voor elkaar als je vist uit precies dezelfde vijver en slechts de vissen in een andere volgorde legt.  Net zo kun je een instituut als het Amsterdamse corps, dat al zoveel jaren zonder vergrootglas erop heeft kunnen rotten, niet zomaar veranderen. Het is namelijk niet zo alsof er opeens andere leden op afkomen. Het was niet dat ik nog verder bevestigd hoefde te worden in mijn intense afkeer van het corps, waar overigens enkele lieve vrienden en kennissen ondanks hun lidmaatschap toch heel goede mensen zijn geworden. Als ik gekleineerd wil worden, loop ik wel hand in hand met mijn vriend door een willekeurige stad – daar heb ik geen omhooggevallen 20-jarige zweetstropdas op benen voor nodig.  Wie heeft toch ooit bedacht dat vernedering een essentieel onderdeel is van het verenigingsleven? Je wordt er zo hard van! Het verbroedert! Eelt kweken voor de rest van je volwassen leven. Het punt is dat de mensen die bij het corps gaan, vaak niet de mensen zijn die dat eelt in de toekomst nodig hebben.  Mensen die dat wel kunnen gebruiken, zitten over het algemeen niet bij het corps. Mensen voor wie minachting geen studentenritueel is maar de dagelijkse realiteit.    Behalve vrouwen dus. Van wie sommigen tijdens dat bewuste diner in de bediening stonden en die drek live moesten verwerken. Ze zijn het geheel terecht zat. Inmiddels hebben de speechende mannen hun functie neergelegd, krijgt het Amsterdamse corps ook volgend jaar geen geld, laat het voorlopig geen nieuwe leden toe en doet burgemeester Femke Halsema onderzoek naar de vereniging.      Maar als ik dan nog eens naar dat filmpje kijk, en zie hoe werkelijk geen énkele man genoeg moed in zijn bretels heeft om weg te lopen of iets te zeggen, ben ik niet bepaald hoopvol voor de toekomst. ||https://www.nrc.nl//nieuws/2022/07/26/atje-voor-de-sfeer-a4137445
2022-07-27||Arbeidsmigrant is verdienmodel in Roosendaal en de burgemeester is machteloos||Hotel Merks was bijna honderd jaar een begrip in Roosendaal. Een groot wit gebouw, aan de Brugstraat, vlak bij het station. Het was altijd al  meer een hotel voor werkenden – zakenlieden, monteurs en bouwvakkers –  dan voor toeristen.  Sinds enkele jaren heeft het witte hoekpand  vooral bewoners met een niet-Nederlandse achtergrond:  Polen, Litouwers en Roemenen.     Tientallen arbeidsmigranten wonen in de hotelkamers. Sinds hun komst is de buurt veranderd, vertellen buurtbewoners. Ze zorgen niet voor veel overlast, maar het buurtgevoel in de wijk is afgenomen. Veel arbeidsmigranten wonen er maar tijdelijk, er is weinig contact met de andere buurtbewoners. De vele mannen ’s avonds op straat  geven bewoners een ongemakkelijk gevoel. Er worden drugs gedeald als het donker wordt, zo is te zien op camerabeelden.    Niet alleen de buurt verandert, de stad ook. Want plekken zoals Hotel Merks zijn er veel meer in het Brabantse Roosendaal. Arbeidsmigranten vind je er overal. Ze wonen op specifieke plekken in de stad: in de oude chique winkelstraten, in de rijtjeswoningen rond het centrum en in de kleine appartementen boven de winkelcentra in de buitenwijken. De gordijnen zijn vaak gesloten en de tuintjes verwaarloosd.    De Roosendaalse burgemeester Han van Midden (VVD) maakt zich zorgen over zijn stad. Hij ziet dat vastgoedondernemers panden opkopen om er arbeidsmigranten in te huisvesten. De stad verloedert daardoor volgens hem: de panden worden nauwelijks onderhouden, vaak wonen er te veel mensen in een woning en soms is er parkeeroverlast in de buurt, of is er sprake van openbare dronkenschap. In juni kondigden de politie en gemeentelijke handhavers aan extra te gaan handhaven tegen het gebruik van alcohol en drugs en het hangen in portieken. Van Midden: „We staan met de rug tegen de muur.”     Er is volgens de burgemeester een duidelijke oorzaak van de verloedering. Vastgoedondernemers die panden bezitten met als doel er arbeidsmigranten te vestigen, doen vaak weinig om die huizen te onderhouden. „We zien tochtige huizen, vol met schimmel. In straten met veel arbeidsmigranten is nauwelijks sprake van sociale cohesie, waardoor hele wijken achteruitgaan. En dat is weer de perfecte voedingsbodem voor illegale activiteiten.”     Van Midden zegt hierdoor  langzaam de controle over zijn eigen stad te verliezen. „Een klein aantal vastgoedondernemers in Roosendaal bezit panden met arbeidsmigranten. Dat is onwenselijk, want de baten zijn voor de ondernemers en de kosten voor de stad Roosendaal. Buurten veranderen en mensen in mijn stad leven momenteel ver beneden het niveau dat in Nederland de standaard moet zijn.” Vergeleken met de rest van Nederland hebben bewoners van Roosendaal gemiddeld minder te besteden, is de winkelleegstand dubbel zo hoog en neemt het aantal misdrijven de afgelopen vijf jaar toe, tegen de landelijke trend in.  Dat Roosendaal zo populair is voor arbeidshuisvesting is geen toeval. De Brabantse stad, die vlak bij de Belgische grens ligt, heeft een van de grotere bedrijventerreinen van de regio door de strategische ligging tussen de havens van Rotterdam en Antwerpen en de ligging aan spoor- en snelwegen. De stad (77.000 inwoners), die met relatief veel armoede en  drugsproblematiek kampt, dient als woonplaats voor duizenden arbeidsmigranten: in 2021 waren er 710 adressen bekend waar kamers worden verhuurd aan arbeidsmigranten in woonwijken. Daarvan kan de gemeente er jaarlijks  zo’n honderd  controleren, door de geringe capaciteit van de afdeling handhaving. Het echte aantal ligt vermoedelijk een stuk hoger, omdat veel arbeidsmigranten zich niet op een adres registreren.    Een vastgoedeigenaar die actief in Roosendaal probeert panden te bemachtigen om daar arbeidsmigranten te vestigen, is Vincent Omer Dasgüney (51). Hij bezit in Roosendaal ruim dertig panden, allemaal aangekocht in de afgelopen tien jaar.   De panden van Dasgüney lijken op elkaar. Ze ogen  hier en daar verloederd, in de tuinen staat onkruid en er staan auto’s met witte kentekens voor de deur. De deuren worden geopend door mensen uit Roemenië, Polen, Hongarije of Litouwen.     Niet iedereen weet wie de eigenaar van de panden is, blijkt uit een rondgang langs zes panden. Een jonge Roemeense arbeidsmigrant, die aan de rand van het centrum woont, wel.  „Jazeker, Vincent”, zegt hij. Een stukje verderop vertelt een man uit het Roemeense Timisoara samen met zijn vier huisgenoten zo’n 2.500 euro per maand huur te betalen, voor een huis van nog geen 150 vierkante meter dat twee ton waard is. Het zijn dezelfde huurprijzen die de bewoners van de andere huizen ook betalen: zo’n 400 of 500 euro maandelijks per persoon, het varieert per huis hoeveel mensen er wonen.   In de gang van de huizen hangt een informatiekaart van uitzendbureau AllinFlex, dat zoals veel uitzendbureaus voor arbeidsmigranten ook hun huisvesting verzorgt. Dasgüney leidde dat bedrijf van 2004 tot 2019.  Hij was ook vennoot van een ander uitzendbureau: Interim Jobs. Het zijn twee middelgrote bureaus met honderden veelal Oost-Europese werknemers, die voornamelijk werken in distributiecentra en de vleesverwerkende industrie in en rondom Roosendaal.   Inmiddels werkt Dasgüney niet meer in de uitzendwereld: sinds 2019 is hij eigenaar van een zonnepanelenbedrijf en beheert hij vastgoed. „Ik wilde altijd al vanaf mijn vijftigste rustig aan doen en in het vastgoed en de energiewereld stappen.”   AllinFlex huurt nu de panden van Dasgüney. Het uitzendbureau is verantwoordelijk voor de huisvesting van de arbeidsmigranten. Volgens AllinFlex-directeur Ben Rommens houdt het bedrijf zich wat betreft kosten voor die huisvesting aan de wettelijk vastgestelde inhouding van maximaal 25 procent van het brutoloon. Dasgüney zegt niet te weten wat de arbeidsmigranten betalen voor hun woning. „Ik krijg van de uitzendbureaus, die de panden huren, tussen de 900 en 1.500 euro per woning.”   Dasgüney wil NRC graag meenemen  langs door hem geselecteerde woningen.  Geflankeerd door zijn accountant, Jean-Pierre Veraart, loopt hij twee bewoonde woningen binnen, zonder aan te bellen, hij heeft een sleutel. „Ik heb toestemming gevraagd”, zegt hij. Van binnen zijn de bovenwoningen opgeknapt en netjes opgeruimd. In de berging liggen open afvalzakken en op de brievenbussen staan geen huisnummers of namen. „Goed gezien, dat gaan we aanpassen”, reageert Dasgüney. Over het onderhoud zegt hij: „Als er tuinen vol onkruid staan, is dat de verantwoordelijkheid van de huurder.”   Een van de panden van Dasgüney is Hotel Merks, dat niet meer wordt gebruikt als hotel, aan de Brugstraat op loopafstand van het Roosendaalse treinstation. Sinds 2017 is Dasgüney eigenaar van het pand waarin ook een Italiaans restaurant zit. Het hotel heeft plaats voor zeventig arbeidsmigranten, maar volgens Dasgüney wonen er niet meer dan zo’n vijftig mensen. De verbouwing van het pand leidde tot frictie met de buurtbewoners, die meenden dat hij niet  de juiste vergunning had om te verbouwen.    Dasgüney verhuurt ook een klein grijs gebouw vlak bij een winkelcentrum aan de FNV. Die strijdt tegen uitzendbureaus die tegelijkertijd werkgever en huisbaas zijn, omdat het de afhankelijkheid van de arbeidsmigranten te groot maakt. Toch huurt de vakbond van een pandeigenaar die arbeidsmigranten huisvest die juist via zo’n constructie werken.    De FNV zegt  dat  het vakbondshuis sinds 2017 te huren van Dasgüney: „Op het moment van het aangaan tot de huur van dit pand waren er geen negatieve signalen over deze meneer bij ons bekend.” Wel zegt de vakbond in het vervolg bij verhuurders extra aandacht te hebben voor „mogelijke uitbuiting door de verhuurder”. Maar in Roosendaal zit de FNV nog tot 2027 vast aan het verhuurcontract met Dasgüney.    Bewoners zeggen dat ze niet tegen de aanwezigheid van arbeidsmigranten zijn, maar ze zien sinds hun komst  dingen waardoor ze zich minder prettig voelen in hun straat. In een appgroep waarschuwen ze elkaar voor rondzwervende vreemden in de buurt. De arbeidsmigranten zitten met meerdere mensen op een kamer, en zijn daarom veel buiten. Enkele jaren geleden zagen buurtbewoners hoe één van hen met een laken probeerde weg te komen uit het raam, en viel. Een stel in de straat herinnert zich een arbeidsmigrant die aan de deur kwam, met de vraag of hij 50 euro kon lenen, omdat hij honger had. Ze hebben hem een zakje eten meegegeven.    De oud-eigenaar van het Italiaanse restaurant onder Hotel Merks, Nico Lagerweij, herinnert zich dat de energierekening van het migrantenhotel op rekening kwam van het restaurant dat hij runde. Bovendien lag er volgens Lagerweij vuilnis rond het hele pand:  „Ze moesten de bewoners er een week uithalen, zodat een bedrijfje het ongedierte kon verjagen, zo vies was het.”    Dasgüney erkent dat er kakkerlakken rondliepen in het migrantenhotel. Die heeft hij bij de verbouwing in 2019 weg laten halen door een ongediertebestrijder. Het gaat om één pand, zegt Dasgüney, dus is er één energierekening die het restaurant moet betalen. Hij zegt dat hij de kosten aan het eind van het jaar zou vergoeden, maar omdat Lagerweij een huurschuld  had bij Dasgüney, is dat niet gebeurd. Veel bewoners of (oud-)medewerkers van Dasgüney die NRC sprak, zeggen uit angst voor hem niet met naam genoemd te willen worden. Iedereen kent Dasgüney, maar hardop over hem spreken willen de meesten alleen in achterkamers of achter de gesloten voordeur. Meerdere betrokkenen vertellen hoe er geïntimideerd wordt. Een bewoonster die klaagde over het gangetje waar arbeidsmigranten in en uit lopen, terwijl het officieel geen onderdeel van het oude hotel is, kreeg van Dasgüney te horen: „Ik zou het zo laten als ik jou was.”   Foto Merlin Daleman
 Nico Lagerweij herinnert zich dat toen hij de huurschuld niet meer kon betalen, Dasgüney belde dat hij wel wat mannetjes zou langsturen, die later ook langskwamen om het kasgeld op te halen. „Twee grote kerels, dat was wel intimiderend.”    Dasgüney erkent dat toen hij het hotel overnam er veel „gezeik” was met de buurt. Hij heeft zelf de indruk dat de verhoudingen weer goed zijn. „De intimidatie herken ik totaal niet, iedereen is welkom bij mij.” Er zijn volgens Dasgüney nooit mannen op Lagerweij afgestuurd: „Het is hier geen Texas toch?”   Inmiddels is Lagerweij vertrokken uit het restaurant. Hij wil geen zaken meer doen met Dasgüney. „Dit zaakje klopte gewoon niet. Maar Dasgüney zei vaak tegen mij: ik bepaal wat er in Roosendaal gebeurt, en niemand anders.” Volgens Dasgüney is dat nooit gezegd.  Ook op het gemeentehuis in Roosendaal worden de activiteiten van Dasgüney met argusogen gevolgd, zo bevestigen betrokkenen, omdat straten waarin hij panden koopt vaak verloederen. Op het gemeentehuis leeft de gedachte dat zijn groeiende vastgoedportefeuille hem een machtige positie aan tafel met de gemeente kan opleveren. Hij vertelde aan een ambtenaar en aan buurtbewoners dat hij de echte burgemeester van de stad is. Dasgüney ontkent dat met klem.    Dasgüney probeert  nieuw vastgoed in Roosendaal te bemachtigen om  arbeidsmigranten te vestigen. Hij is geïnteresseerd in hotels, omdat daar al een vergunning op zit waardoor je mensen makkelijk kunt huisvesten. Toen een hotel vlak bij het station te koop stond, en er al een akkoord was met een andere ondernemer, heeft Dasgüney alsnog geprobeerd het te kopen, vertellen betrokkenen.    Dasgüney zelf zegt dat hij van die aankoop heeft afgezien na een gesprek met de gemeente: „Ze beloofden mij een locatie voor arbeidsmigranten buiten Roosendaal.” Maar die kwam er nooit. „Ik heb spijt dat ik het hotel niet heb gekocht, want daar ben ik veel geld mee misgelopen.”     Ook zijn plannen om een ‘resort’ voor arbeidsmigranten met vijfhonderd slaapplekken, een fitnesscentrum, bioscoop en bowlingbaan te bouwen buiten het stadscentrum kreeg nul op het rekest van de gemeente. „Ik wil graag buiten de stad bouwen, maar al mijn plannen worden afgewezen en zelf komt de gemeente niet met alternatieve locaties.”   Een woordvoerder van de gemeente Roosendaal zegt dat zij niet bekend is met formele toezeggingen die over een andere locatie in de gemeente Roosendaal gedaan zouden zijn.   Wethouder René van Ginderen (CDA) zegt „liever niet meer te willen” dat er in Roosendaal panden worden opgekocht door beleggers om  arbeidsmigranten te huisvesten, mede vanwege de gevolgen in de wijken. Daarom wordt  gewerkt aan grote opvanglocaties voor arbeidsmigranten aan de rand van de stad. Hij noemt het voorbeeld van een migrantenhotel aan het spoor in het noorden van de stad, waar „tevredenheid alom” over zou zijn: ruime kamers en goede voorzieningen.     Burgemeester Han van Midden zegt  dat hij niet kan ingaan op individuele gevallen. Wel zegt hij „geschrokken maar niet verbaasd te zijn” over de verhalen over vastgoedondernemer Dasgüney. „Wij zullen als gemeente een krachtig weerwoord moeten  bieden en dat doen we nu te weinig. Ik moedig mensen aan om aangifte te doen als sprake is van intimidatie.”       Van Midden benadrukt dat het „onwenselijk” is dat individuele vastgoedondernemers tientallen panden opkopen om er arbeidsmigranten te huisvesten, omdat de leefbaarheid van de stad erdoor onder druk komt te staan. Hij zegt dat hij hulp nodig heeft van het Rijk om de problemen met investeerders die panden opkopen echt aan te pakken. Hij wil meer bevoegdheden om panden die verloederd zijn, of waar sprake is van overbewoning of oneigenlijke bewoning, verplicht te laten opknappen of anders te onteigenen. „De Huisvestingswet biedt nauwelijks handvatten voor een gemeente om op te treden. Dat moet veranderen, gemeenten moeten meer bevoegdheden krijgen, anders kunnen we geen vuist maken tegen dit soort vastgoedondernemers.”    Als „noodrem op de woningmarkt” wil de burgemeester zelfs een verkoopstop in kwetsbare wijken kunnen uitvaardigen. „Dat is bijna communistisch, maar ik ben nu zo ver dat we dat in Roosendaal echt nodig hebben om  de problemen aan te pakken.”   Correctie (27 juli 2022): In een eerdere versie van dit artikel werd Ben Rommens eigenaar  van AllinFlex genoemd. Hij is directeur. Dat is hierboven aangepast. NRC sprak voor dit verhaal met bewoners van Roosendaalse wijken, (oud)-medewerkers van Dasgüney, en andere direct betrokkenen. Veel mensen zeggen uit angst voor Dasgüney niet met naam genoemd te willen worden. Vincent Omer Dasgüney is door middel van een uitgebreide vragenlijst om een reactie gevraagd, wat resulteerde in een lang telefoongesprek, een gesprek op kantoor en een rondleiding langs door hem geselecteerde panden. De reactie van Dasgüney is in de tekst verwerkt.  ||https://www.nrc.nl//nieuws/2022/07/26/arbeidsmigrant-is-verdienmodel-in-roosendaal-en-de-kosten-zijn-voor-de-gemeente-a4137476
2022-07-27||‘Met deze grondwet houdt de president  Tunesiërs voor de gek’|| Elf jaar geleden keerde Rached Ghannouchi terug uit ballingschap om zijn islamitische partij Ennahdha aan de macht te brengen in een vrij Tunesië. Vandaag staat Ennahdha opnieuw buiten spel in een nieuw, autocratisch Tunesië. „Hoe wilt u dat ik het anders omschrijf dan als een dictatuur?”, vraagt de 81-jarige  Ghannouchi dinsdag in zijn kantoor in het hoofdkwartier van  Ennahdha, in het centrum van Tunis. „De nieuwe grondwet verenigt alle macht in één persoon,  van president Kais Saied.”  De dag tevoren heeft Tunesië met 92,3 procent ingestemd met de nieuwe grondwet waarmee president Kais Saied (64) zijn coup van een jaar geleden legitimiteit wil geven. Tenminste: die Tunesiërs die zijn gaan stemmen, want de opkomst was met minder dan 28 procent bijzonder laag voor zo’n ingrijpende verandering. De oppositie, waaronder Ennahdha, had opgeroepen om het referendum te boycotten. Maar omdat er geen minimale opkomst geldt,  is de nieuwe grondwet nu aangenomen. Rached Ghannouchi (1941) is afkomstig uit een arm boerengezin in de buurt van de zuidelijke Tunesische stad Gabes. Hij studeerde aan een islamitische universiteit in Tunis, een landbouwkundige universiteit in Caïro en filosofie in Damascus. In 1981 was hij mede-oprichter van de islamitische beweging, Ennahdha (Wedergeboorte), geïnspireerd door de Iraanse revolutie van imam Khomeini en de Egyptische Moslimbroederschap. Ghannouchi en partijgenoten werden gearresteerd en gemarteld. Ghannouchi werd in 1987 tot levenslang veroordeeld, maar kwam een jaar later vrij. Hij week uit  naar het VK, waar hij 22 jaar in ballingschap verbleef. Eind januari 2011, na de revolutie en de verdrijving van de autocraat Zine El-Abidine Ben Ali keerde Ghannouchi  terug. Zijn partij werd de grootste bij de eerste vrije verkiezingen in Tunesië. Ghannouchi ontpopte zich als een gematigd moslim-politicus. Daarmee komt een voorlopig einde aan ‘het enige succesverhaal van de Arabische Lente’ zoals Tunesië vaak is omschreven. Met de nieuwe grondwet gaat het  van een parlementair systeem naar wat in het beste geval een hyperpresidentieel systeem kan genoemd worden, en in het slechtste geval een dictatuur in wording.   De president kan nu ministers én rechters naar believen benoemen en ontslaan. Hij kan het parlement ontbinden, maar omgekeerd is er geen procedure om de president uit zijn ambt te ontheffen. Saied (die in 2019 democratisch werd verkozen) mag in principe twee ambtstermijnen van vijf jaar aanblijven, maar hij kan die op elk moment verlengen door het land in  ‘imminent gevaar’ te verklaren.   Toen president Kais Saied op 25 juli vorig jaar het parlement buiten spel zette, werd dat door veel Tunesiërs toegejuicht. Begrijpt u waarom? Rached Ghannouchi: „Het is waar dat veel mensen de coup hebben gevierd vorig jaar. Volgens de peilingen stond zo’n 90 procent achter Saied. Maar het referendum laat juist zien hoe hij die steun op korte tijd is kwijtgespeeld: een jaar later staat nog slechts een kwart van de bevolking achter hem. De Tunesiërs hebben even geloofd in het fabeltje van Saied, dat hij hen kwam verlossen na een ‘donker decennium’ onder Ennahdha. Nu zeggen de Tunesiërs: geef ons één dag van dat donkere decennium terug zodat we tenminste inkopen kunnen doen.”  Dat is niet wat je op straat hoort. Niemand wil terug naar de periode voor de coup, met zijn ruziënde parlementariërs die weinig of geen verbetering hebben gebracht in het leven van de Tunesiër.   „Gedurende dat decennium hebben de Tunesiërs wel dezelfde vrijheden genoten als in Amsterdam, Brussel of Parijs. Tunesië heeft daar in 2015 de Nobelprijs voor de Vrede gekregen. Er werden in die tijd geen journalisten gearresteerd, of burgers vervolgd voor militaire rechtbanken.”  Uw eigen partij wordt verweten dat zij zichzelf heeft verrijkt, en de eigen leden heeft beloond met al dan niet fictieve banen in de openbare sector. „Er zijn fouten gemaakt, dat geven wij grif toe. Wij zijn ook niet tevreden over onze prestaties van de voorbije tien jaar. Maar vergeet niet dat wij niet alleen geregeerd hebben, we hebben dat samen met andere partijen gedaan. Natuurlijk zijn er problemen geweest, maar dat is normaal voor een land in transitie. Kijk naar de andere landen van de Arabische Lente: daar is het oorlog of is de democratie teruggeschroefd.  Het referendum over de grondwet was illegaal, dus alles wat eruit voortvloeit ook „Het parlement wordt al jaren gedemoniseerd door de contrarevolutionaire krachten. De media hebben het gedrag van enkelingen uitvergroot om het hele parlement in een slecht daglicht te plaatsen. Maar wij hebben wel degelijk veel belangrijk wetgevend werk verricht.”  U wordt ook persoonlijk beschuldigd van corruptie en financiering van terrorisme. „Dat zijn allemaal leugens verspreid door aanhangers van president Saied. Vorige week ben ik door het gerecht verhoord over beschuldigingen van corruptie én financiering van terrorisme. Het openbaar ministerie eiste mijn aanhouding. Maar de rechter heeft mij laten gaan, want de Tunesische magistratuur heeft nog een stuk onafhankelijkheid. Nu nog, want president Saied heeft al 57 rechters ontslagen omdat zij niet naar hem wilden luisteren. Een aantal van hen is in hongerstaking tegen die beslissing.”  Vreest u dat u, nu de grondwet is goedgekeurd, alsnog wordt gearresteerd?  „Dat ligt in de lijn van de verwachtingen, ja.”  In december zijn er verkiezingen voor een nieuw parlement. Gaat uw partij mee in dat proces?   „Nee, wij boycotten het hele proces. Het referendum over de nieuwe grondwet was illegaal, dus alles wat eruit voortvloeit beschouwen wij ook als illegaal.”  Hoe ziet u de nabije toekomst van Tunesië?  „Dit is een fase. De grondwet van Kais Saied is geen langer leven beschoren dan zijn eigen presidentschap. Het Tunesische volk heeft van de vrijheid geproefd. Dat krijg je niet terug in de fles.  „Elke dag gaan meer mensen beseffen dat zij voor de gek zijn gehouden. En als Saied straks ook de vrijheid van meningsuiting aan banden gaat leggen, zoals te verwachten valt, dan gaat dat het einde van zijn regime alleen bespoedigen.” ||https://www.nrc.nl//nieuws/2022/07/26/met-deze-grondwet-houdt-de-president-tunesiers-voor-de-gek-a4137475
2022-07-27||Al veertig jaar wachten op een eigen plek in Suriname|| Begin jaren tachtig, toen Muriel Zarks (61) nog een jonge verpleegster was, schreef ze zich in voor een stukje grond. Ze registreerde zich bij de overheid, kreeg een strookje en wachtte af. Een jaar, twee jaar, tientallen jaren. „Ik informeerde vaak of ik al in aanmerking kwam voor een perceel. Maar ik werd van het kastje naar de muur gestuurd. Uiteindelijk kreeg ik te horen: ‘Mevrouw we hebben alle stukken grond al weggegeven aan anderen’. Ik moest weer van voren af aan beginnen met inschrijven. Tot nu  wacht ik op grond”, vertelt ze teleurgesteld aan de telefoon vanuit Paramaribo.  Het is een roerige week in haar woonplaats waar al anderhalve week  dagelijks geprotesteerd wordt tegen het beleid van de regering van president Chan Santokhi. Dat is veelzeggend, want zo vaak wordt er niet gedemonstreerd in Suriname. En zeker niet dagenlang. Maar de nood is hoog onder de bevolking. Behalve de economische crisis waar veel onvrede over is, stijgen de prijzen en is er een crisis in de gezondheidszorg.  Maar de Surinamers zijn vooral ook de diepgewortelde corruptie zat. Zo wordt er veel aan vriendjespolitiek gedaan rondom de uitgifte van gronden. Volgens de Surinaamse wet heeft iedere Surinamer van boven de 21 jaar recht op een eigen stukje gratis grond. Er is genoeg ruimte en genoeg domeingrond: Suriname is vijf keer groter dan Nederland en er wonen maar zeshonderdduizend mensen.  Een kleine groep mensen bezit hier grote lappen grond. En wij hebben niets Muriel Zarks (61) inwoner van Paramaribo Toch wachten tienduizenden mensen zoals Muriel Zarks jarenlang op een stukje grond.  Politici, hun vrienden en familieleden daarentegen krijgen wel snel percelen in handen. „Een kleine groep invloedrijke mensen bezit hier grote lappen grond. En wij hebben niets. Het is zo oneerlijk”, zegt Zarks met een brok in haar keel. Op de achtergrond kirt een baby. Het is haar kleindochtertje met wie ze, samen met haar twee dochters in een huisje woont in Ephraimzegen, een volkswijk in Paramaribo. Een eigen plek heeft ze na veertig jaar nog steeds niet kunnen bemachtigen. Ze woont al tien jaar in dit  huis van een oudoom.  President  Santokhi – oud-politieagent en ex-minister van Justitie is inmiddels twee jaar aan de macht. Hij beloofde de vriendjespolitiek en corruptie waar opeenvolgende regeringen zich schuldig aan maakte radicaal aan te pakken. Vooral onder zijn voorganger Desi  Bouterse liep het de spuigaten uit. „Laten we hebzucht, de drang naar macht en het eigenbelang aan de kant zetten!”, zei Santokhi overtuigend tijdens zijn inauguratiespeech in juli 2020.  „Maar we zien dat ook nu weer familieleden en vrienden van Santokhi alle privileges genieten, banen krijgen en zich grond toe-eigenen. Terwijl we juist hadden gehoopt dat  met zijn aantreden, alles nu eens echt zou veranderen”, zegt Dave van Aerde, ondernemer en schrijver,  en een van de protestleiders van de demonstraties. Hij doelt onder meer  op het omstreden Sabaku-project in het noorden van Paramaribo, waarbij percelen zouden worden gegeven aan burgers. Uitgelekte documenten, gepubliceerd in de krant Suriname Herald, laten zien dat veel van de percelen van het Sabaku-project ook naar politici gelieerd aan de regering-Santokhi zijn gegaan, en hun familieleden. Sommige parlementariërs staan zelfs met twee stukken grond op de lijst.  Het schandaal veroorzaakte grote commotie in de Surinaamse samenleving en is een van de redenen voor de aanhoudende protesten. Ook Muriel Zarks’  zoon Kurt doet mee aan de demonstraties. Hij is boos en geëmotioneerd.  „Deze grond was bestemd voor gewone burgers, zoals mijn moeder en nu gaat het alweer naar parlementariërs!”, roept hij uit.  „Wij jongeren willen dat dit stopt, want wat voor toekomst hebben wij als dit zo gaat? Waarom moet mijn moeder al veertig jaar  wachten, dit is te gek voor woorden.” Je moet het vraagstuk van grond uit de politiek halen, anders houd je de corruptie Chequita Akkal-Ramautar onderzoeker Vriendjespolitiek rondom grond in Suriname gaat ver terug. Tot de koloniale tijd. „De grond werd uitgegeven aan plantagehouders onder verschillende voorwaarden. Was je goed bevriend met de gouverneur, dan kon je makkelijker grond krijgen”, zegt de Surinaamse onderzoeker en jurist Chequita Akkal-Ramautar.  Akkal-Ramautar deed onderzoek aan de Open Universiteit van Heerlen rondom boedel- en grondkwesties in Suriname. Boedelkwesties, waarbij grond in handen is van verschillende families en er niet één eigenaar is, veroorzaakt ook grote problemen in Suriname. „Ik ben een voorstander van een onafhankelijk grondinstituut dat bemand wordt door integere  en capabele mensen. Je moet het vraagstuk van grond uit de politiek halen, anders houd je de corruptie”, zegt ze. Vorige week zei president Santokhi naar aanleiding van de onrust en de protesten dat hij de uitgifte van percelen in het Sabaku-project goed wil laten onderzoeken. „Mensen die onrechtmatig een stuk grond hebben gekregen, moeten dat teruggeven. Dat geldt ook voor mensen die twee stukken grond hebben gekregen”, zei hij. Het geeft mensen zoals Muriel Zarks weer een klein beetje hoop dat  onder druk van de demonstranten  misschien nu wel meer naar de noden van burgers wordt geluisterd. Daar is haast bij, want ze heeft onlangs te horen gekregen dat ze haar huis uit moet. Ze is niet de rechthebbende van de woning van haar oudoom. „Daarom wil ik ook echt mijn eigen plek. Ik blijf toch hoop houden. Ik ben niet de enige in deze situatie. Er moet eindelijk toch naar ons geluisterd worden.”||https://www.nrc.nl//nieuws/2022/07/26/al-veertig-jaar-wachten-op-een-eigen-plek-a4137474
2022-07-27||In Maastricht studeren  betekent nog niet in Maastricht wonen||Stretchers neerzetten waar kortgeleden nog de musical Dagboek van een Herdershond en de kostbaarheden van de prestigieuze kunstbeurs Tefaf te zien waren.  Dit scenario voor noodopvang in het congrescentrum MECC is al eens ter sprake gekomen.  „Alles beter dan mensen onder een brug laten slapen”, zegt Maurice Evers, hoofd studentenhuisvesting van de Universiteit Maastricht (UM). „Tot nu toe hebben we er vanaf gezien. Het is een dure oplossing. Bovendien gedraagt niet iedereen zich in zo’n situatie even voorbeeldig.” Mede om te voorkomen dat dit draaiboek aan het begin van komend studiejaar alsnog uit de kast moet, heeft de UM internationale studenten onlangs duidelijk gemaakt dat ze niet moeten komen, als ze niet over woonruimte beschikken.  Universiteiten in Amsterdam, Utrecht en Eindhoven deden de afgelopen weken hetzelfde. De UM heeft het hoogste aandeel buitenlandse studenten van alle universiteiten: van de 22.383 studenten in 2021 was 56 procent afkomstig van elders, 129 nationaliteiten in totaal. In het strategisch programma staat de ambitie om “dé Europese universiteit van Nederland” te zijn.  Een groot aantal buitenlandse studenten past bij de stad waar in 1992 het Verdrag van Maastricht werd getekend. Het heeft simpelweg ook te maken met ligging. België grenst direct aan de gemeente. Voor jongeren uit Noordrijn-Westfalen is de UM alleen al vanwege de nabijheid een optie. Duitsers vormen dan ook de grootste groep onder de internationale studenten. Nog een bijzonderheid ten opzichte van andere universiteitssteden: maar een derde van het aanbod van studentenhuisvesting komt voor rekening van woningbouwverenigingen. De rest is in handen van particulieren. Sommige nieuwkomers  hebben een onderkomen. Luis Medalla (18) komt van de Filippijnen en volgde de laatste jaren van het middelbaar onderwijs in Japan. „Maastricht bood een business school die én internationaal én betaalbaar is.” Drie maanden geleden begon hij al met zoeken via social media. En via vrienden die al hun ingangen hadden is het gelukt. Een kamer met gedeelde keuken en badkamer. Een zorg minder, met het in orde maken van de rest van de  papierwinkel „ben ik de komende tijd nog even zoet”. Victoria de Jonghe (21), afkomstig uit Vlaams Brabant, twijfelde lang waar ze haar tweede master zou gaan volgen. Toen duidelijk was dat het strategic marketing op de UM zou worden, vond ze via Facebook vrij snel een gemeubileerde kamer. „Ik heb echt chance gehad. Het helpt dat ik Nederlands spreek. Bij veel aanbod staat die wens erbij. En ik ben een meisje. Veel huisbazen geven daar de voorkeur aan. Omgekeerde genderdiscriminatie. Maar allez, dan heb ik daar ook eens voordeel van.” Tegenover Luis en Victoria staan tal van aankomende studenten die nog driftig op zoek zijn. Op sites prijzen velen zichzelf aan als „netjes”, „rustig” en „sociaal”. Een of meerdere foto’s moeten de goede indruk versterken. Soms duikt  al het bijvoeglijk naamwoord „wanhopig” op.  Sittard en Heerlen zijn ook in beeld:  kwartiertje per trein Tegenover veel vraag op de sites staat wel enig aanbod: vaak in de hogere prijsklassen en/of buiten de stad. Belgische grensdorpen vormen al jaren een overloopgebied voor studenten die in Maastricht niks kunnen vinden. Een kamercomplex in Smeermaas roemt de fietsafstand als besparing op een sportschoolabonnement. Gemeente en universiteit kijken inmiddels nog verder. Evers: „Sommige studenten van de UM wonen inmiddels in Katzensprung, een project in Vaals dat is neergezet voor studenten van de universiteit in Aken, daar net over de grens. Vanuit Maastricht is het wel even bussen door het Heuvelland, maar het is het te doen. Sittard en Heerlen zijn ook bij ons in beeld. Die liggen op een kwartier treinen van Maastricht.” Voorspellen van studentenaantallen is lastig, legt Evers uit. „Zelfs nu weten we niet hoeveel mensen in september beginnen. Een toename van 2 procent is het beeld. Dat is een indicatie. Veel Duitse studenten staan hier bijvoorbeeld wel ingeschreven, maar kunnen zich nog terugtrekken als ze alsnog bij een Duitse universiteit van voorkeur worden aangenomen.” Met de gemeente en andere hogeronderwijsinstellingen maakt de UM planningen voor een termijn van tien, vijftien jaar. „Daarbij  gaan we uit van een jaarlijkse groei van drie procent. Dat zijn steeds weer opnieuw 500 nieuwe wooneenheden.” Een fors aantal, in een stad met zo’n 65.000 adressen. Voor het creëren van nieuwe kamers en appartementen binnen de gemeente gelden quota waardoor relatief weinig woningen worden verkamerd voor studenten.  Dat is het beleid na toenemende klachten uit  Maastrichtse wijken dat buurten onherkenbaar veranderden doordat ze min of meer werden overgenomen door studenten. De meeste nieuwe woonruimte moet komen van ontwikkeling van campussen, die Maastricht nu nauwelijks heeft. Evers: „Na de oprichting van de universiteit ontstond al gauw het idee dat de binnenstad als een soort campus kon dienen.” Begin deze eeuw wilde woningbouwvereniging Servatius daar onder leiding van een ambitieuze directeur verandering in brengen met een spectaculaire campus, ontworpen door de wereldberoemde architect Santiago Calatrava. Tijdens de economische crisis in 2009 werd het project wegens oplopende kosten stilgelegd, toen al zo’n  80 miljoen euro. Nieuwe campussen worden met meer voorzichtigheid gepland en gebouwd. Afgelopen januari werd al duidelijk dat de 500 nieuwe eenheden voor komend studiejaar niet gehaald gaan worden. „Vanwege de bouwcrisis en de tekorten aan materialen. Van de tijdelijke containerwoningen kunnen we er toch 250 à 300 van de beoogde 600 plaatsen, waar ooit de Calatrava-campus was gepland. Het tijdelijk plaatsen van studenten op vakantieparken gaat nu niet lukken. Dat kon vorig jaar vanwege corona. Maar die zitten nu gewoon vol.” Het wordt spannend in september, denkt Evers. Maar met de huidige prognose zal het waarschijnlijk net gaan.||https://www.nrc.nl//nieuws/2022/07/26/hier-studeren-is-nog-niet-hier-wonen-a4137473
2022-07-27||In Afrika is Rusland  geen paria|| De Oekraïense president Volodymyr Zelensky mag dan de harten van het Westen hebben gestolen, op het Afrikaanse continent schudt men lachend de hand van zijn vijand.  De Russische minister van Buitenlandse Zaken Sergej Lavrov  doet deze week een aantal Afrikaanse landen aan en overal wordt  hij allerhartelijkst ontvangen – ondanks het klemmende verzoek van westerse landen om het enthousiasme wat te temperen.   Lavrovs meerdaagse bezoek begon in Egypte, Ruslands grootste economische partner in Afrika, en ging via  Congo naar Oeganda, om woensdag te eindigen in Ethiopië. Het officiële doel van de ontmoetingen met de Afrikaanse regeringsleiders is om de ‘samenwerking’ te versterken, zo staat te lezen in een uitnodiging van de Russische ambassadeur bij de Afrikaanse Unie, die is ingezien door persbureau Reuters. De timing van Lavrovs reis is echter niet toevallig: nu Rusland in grote delen van de wereld een paria is geworden, koestert Moskou zijn vrienden. Westerse landen zijn ook niet zuiver, zo is het sentiment. Ze hebben mooie praatjes, terwijl ze zich zelf ook schuldig maken aan uitbuiting Erik van der Zanden Afrikanist Aan de vooravond van  Lavrovs ‘Afrikaanse tournee’ (de term komt van de Russische staatspersbureaus) publiceerden kranten in vier landen een ingezonden brief van Lavrov, waarin de minister de animositeit tegen het ‘koloniale’ Westen probeerde op te poken. Lavrov prees Afrika voor het verzet tegen „westerse pogingen om een unipolaire wereldorde op te leggen”. Rusland en Afrika, zo was de boodschap, zijn bondgenoten in een gezamenlijke strijd tegen westerse suprematie.  De Oegandese president Yoweri Museveni haakte hier dinsdag meteen op in. „We willen onze eigen vijanden maken, niet vechten tegen de vijanden van anderen”, zei hij. Veel landen op het continent  hebben oude banden met Moskou, die teruggaan tot de Koude Oorlog, toen de Sovjet-Unie jonge regeringen met een socialistische signatuur ondersteunde met wapens en kredieten. Ook de regering-Poetin ziet het Afrikaanse continent inmiddels als een arena waarin hij het Westen kan uitdagen. In 2019 organiseerde Rusland een grote Afrika-top in Moskou, die druk werd bezocht. Veel Afrikaanse landen zijn geïnteresseerd in de Russische knowhow op het gebied van energie en in Russische wapens en instructeurs – niet zelden in de vorm van huurlingen van de firma Wagner.  Autocratische Afrikaanse regeringen werken bovendien graag samen met het repressieve Poetin-regime, dat niet komt zeuren over mensenrechten of democratie, zo zegt Afrikanist Erik van der Zanden. „Westerse landen zijn ook niet zuiver, zo is het sentiment. Ze hebben  mooie praatjes, terwijl ze zich zelf ook schuldig maken aan uitbuiting.”  Flirten met Poetin is ook een uitstekend middel om westerse leiders onder druk te zetten en zo meer economische hulp af te dwingen, aldus Van der Zanden: „Als jullie niet met ons willen samenwerken, gaan we naar Rusland, zo is de boodschap.” Al eerder heeft Ruslands Afrikapolitiek vruchten afgeworpen. Afgelopen maart weigerde ongeveer de helft van de Afrikaanse landen om tijdens een Algemene Vergadering van de Verenigde Naties in te stemmen met een motie die de Russische invasie in Oekraïne veroordeelde. Geen enkel Afrikaans land heeft zich aangesloten bij de sancties tegen Rusland. En hoewel de oorlog in Oekraïne enorme gevolgen heeft voor de voedsel- en benzineprijzen in Afrikaanse landen, rekenen lang niet alle Afrikanen dat Moskou aan.  „De voedselprijzen stegen al voor de oorlog en de Oegandese bevolking leeft al 36 jaar in armoede”, zegt de Oegandese politiek commentator en onderzoeker Yusuf Serunkuma telefonisch. Dat Rusland oorlogsmisdaden begaat en een soeverein land is binnengevallen, interesseert Oegandezen niet volgens hem. „Het is Europa’s oorlog, niet onze oorlog. Wij zien elke dag Afrikanen lijden.” Maar de landen hebben het Westen wel nodig,  zo’n 50 procent van het nationale budget van Oeganda komt van buitenlandse donors, het meeste daarvan uit het Westen. Serunkuma: „Door deze samenwerking met Rusland aan te gaan  spelen de regeringsleiders met vuur.”  Terwijl de Russische buitenlandminister Sergej Lavrov Egypte, Congo, Oeganda en Ethiopië doortrekt, is ook een ander bekend gezicht geland op het Afrikaanse continent. De Franse president Emmanuel Macron bezoekt deze week Kameroen, Benin en Guinee-Bissau. Macron zal met  regeringsleiders net als Lavrov spreken over de voedselcrisis als gevolg van de oorlog in Oekraïne en mogelijk graandeals sluiten. Maar hij  heeft  grotere doelen: de president wil de banden met oud-koloniën en andere Afrikaanse landen nieuw leven inblazen. Hiertoe is hij genoodzaakt  vanwege de groeiende militaire en economische invloed van Rusland maar ook China en India op het continent de afgelopen jaren. Intussen nam  het anti-Franse sentiment vooral  in oud-koloniën fors toe  en is Frankrijk economisch gezien achteruitgegaan.  In Kameroen is het marktaandeel van Franse bedrijven bijvoorbeeld nog maar 10 procent, tegenover 40 procent in de jaren negentig. Macrons bezoek aan Kameroen wekt ook de meeste interesse.  President Paul Biya regeert dat land, waarvan grote delen decennialang gekoloniseerd waren door Frankrijk, al veertig jaar met harde hand en er vinden geregeld mensenrechtenschendingen plaats. Macron heeft zich hier eerder  tegen uitgesproken, maar ziet zich nu genoodzaakt voor realpolitik te kiezen en de banden weer aan te halen. Te meer omdat ook hier Rusland in de nek ademt: dat sloot afgelopen april nog een militair akkoord met Kameroen. Floor Bouma||https://www.nrc.nl//nieuws/2022/07/26/in-afrika-is-rusland-geen-paria-a4137458
2022-07-27||Het schrijnend arme Oost-Congo wordt langzaam maar zeker ontdaan van zijn goud||De wederopstanding van  rebellengroep M23 zorgt voor nieuwe spanningen in een van Afrika’s meest instabiele regio’s van de afgelopen 25 jaar. Onlangs heeft de Congolese rebellenbeweging  strategische stadjes ingenomen langs de grens met Oeganda en Rwanda. Tienduizenden burgers zijn op de vlucht geslagen en er vinden uiterst wrede slachtpartijen plaats. Uit onvrede bestormden woedende Congolezen maandag het hoofdkwartier van de VN-vredestroepen in de oostelijke stad Goma, waarbij zeker twaalf Congolezen werden gedood door blauwhelmen. Drie VN-medewerkers werden doodgeschoten door demonstranten. Grensregio in  Grote Merengebied is inzet van strijd
 „Ik vrees voor een escalatie”, zegt Nelleke van de Walle, hoofd van het project Grote Meren van de Internationale Crisisgroep, een denktank  voor vredeszaken in Nairobi. „Het zou ertoe kunnen leiden dat de Rwandese president Paul Kagame troepen Congo instuurt.” Bintou Keita, hoofd van de VN-operatie van achttienduizend man in Congo, waarschuwde de VN-Veiligheidsraad vorige maand al dat M23 steeds meer opereert als een professioneel leger, wat zou kunnen wijzen op buitenlandse steun voor de groep. „Ik hoor vanuit het gebied dat M23 steeds meer geavanceerde wapens ontvangt”, zegt Van de Walle.  Congo is vier keer zo groot als Frankrijk, maar heeft minder verharde wegen dan Luxemburg. De 90 miljoen Congolezen zijn schrijnend arm – slechts een op de zeven verdient meer dan 1,25 euro per dag – en de helft is jonger dan veertien. Het leger is corrupt,  in het oosten zitten meer dan honderd milities, en  buurlanden zijn hebberig. Voor zowel Rwanda als Oeganda is goud de afgelopen jaren het belangrijkste exportproduct geworden, terwijl beide landen eigenlijk geen goudvoorraden hebben Nelleke van de Walle projectleider Internationale Crisisgroep Tegelijk kent Congo een grote rijkdom aan grondstoffen. Het wordt echter leeggeplunderd door zakenlui, politici en krijgsheren. Ongeveer 90 procent van het Congolese goud wordt naar buurlanden gesmokkeld. „Voor zowel Rwanda als Oeganda is goud de afgelopen jaren het belangrijkste exportproduct geworden, terwijl beide landen eigenlijk geen goudvoorraden hebben. Iedereen weet dat het goud uit Congo komt”, zegt Van der Walle. Antagonisme tussen de hanige presidenten Kagame van Rwanda en Yoweri Museveni van Oeganda deed vaak conflicten ontvlammen in het gebied: ieder probeert er zijn hegemonie te vestigen. M23 was altijd de handlanger van Rwanda in Congo, en soms ook van Oeganda. De groep verdedigde de belangen van de Tutsi’s in Congo en nam in 2012 kort de regionale hoofdstad Goma in, tot M23 door VN-soldaten werd verdreven en zich terugtrok in de beide buurlanden. In november liet M23 plots weer van zich horen, toen het een legerkamp aanviel en een VN-helikopter neerhaalde. Van de Walle noemt er nog een: „Tshisekedi liet in november duizenden Oegandese regeringssoldaten toe tot Oost-Congo om een andere rebellengroep te bestrijden, de Geallieerde Democratische Strijdkrachten (ADF). Rwanda voelt zich  gemarginaliseerd, het wil voorkomen dat Oeganda te veel invloed krijgt en greep  daarom terug op zijn oude partner, M23.” Oeganda begon vorig jaar met het opzetten van een wegennetwerk in Oost-Congo om handelsroutes te openen. Het richtte  het bedrijf Dott Services op, waarin Salim Saleh, de broer van president Museveni, aandelen bezit. President Kagame stelt dat   de Oegandese militaire interventie dat het niet zozeer het ADF bestrijdt, maar bescherming geeft aan Dott Services.  In de provincie Ituri onderscheiden het ADF, met vermeende banden met de Islamitische Staat, en de etnische militie Codeco zich door extreme misdaden tegen de bevolking. „Het ADF  viel vorige week een kraamkliniek aan  waarbij het zwangere vrouwen doodde en in brand stak. Er bestaat een ongekende wreedheid in Oost-Congo. En het gaat maar door.” Ook oude demonen van de Rwandese genocide van 1994 steken weer de kop op. „Kagame zegt dat M23 wordt bevochten door het Congolese leger, in samenwerking met het FDLR. Dat bestaat uit Rwandezen die na 1994 naar Congo uitweken omdat ze een aandeel hadden in de genocide. En ik begrijp dat zich inderdaad FDLR-leden in kampen in Congo bevinden om te vechten tegen M23.” Dit artikel is op 27 juli 2022 geactualiseerd met de laatste cijfers van het aantal doden||https://www.nrc.nl//nieuws/2022/07/26/het-schrijnend-arme-oost-congo-wordt-langzaam-maar-zeker-ontdaan-van-zijn-goud-a4137457
2022-07-27||Satellietbedrijven fuseren om vuist te maken tegen Musk en Bezos|| Tientallen satellieten schiet Elon Musk elke maand de ruimte in. Zondag lanceerde SpaceX, het ruimtevaartbedrijf van de Tesla-oprichter en miljardair, opnieuw een raket die bijna vijftig satellieten zo groot als een flinke eettafel in een baan om de aarde bracht. De lancering in Florida was de vijfde in juli en de 33ste in 2022. Zo bouwt Musk in rap tempo aan een netwerk van duizenden satellieten genaamd Starlink. Inmiddels zit hij op 2.700. Samen moeten die breedbandinternet bieden op afgelegen plaatsen. Denk aan: videobellen op de noordpool, in de woestijn, op volle zee.  Musk is niet de enige miljardair die zo’n ‘megaconstellatie’ wil bouwen. Ook Amazon-oprichter Jeff Bezos heeft dat plan. Hij noemde zijn project Kuiper Systems, naar de Nederlands-Amerikaanse astronoom Gerard Kuiper (1905-1973).  Tegen die achtergrond van immense investeringen door techmiljardairs fuseren de Franse satellietaanbieder Eutelsat en de Britse concurrent OneWeb. Dinsdag maakten beide bedrijven bekend hoe zij precies willen fuseren.  Eutelsat betaalt de eigenaren van OneWeb in aandelen. Dat zijn onder meer de Britse staat – die OneWeb in 2020 redde van een faillissement – en de Indiase miljardair Sunil Bharti Mittal. Eutelsat is deels van de Franse staat; een Chinees staatsfonds heeft een kleiner belang. Het fusiebedrijf komt voor 50 procent in handen van de OneWeb-eigenaren en voor 50 procent van de Eutelsat-aandeelhouders. De Britse regering  meldde dinsdag dat het garanties heeft bedongen bij de overname met betrekking tot de staatsveiligheid – Chinese toegang tot westerse technologie, de werkgelegenheid en de vestiging van een hoofdkantoor in Londen. Volgens Eutelsat (1.200 medewerkers) en OneWeb (600) haalt het fusiebedrijf in 2022-2023 een omzet van 1,2 miljard euro en een bruto resultaat van 700 miljoen.  De naam van Elon Musk staat nergens in de aankondiging van Eutelsat en OneWeb, maar de hele deal ademt de wens samen sterker te staan tegenover Starlink en andere concurrenten.  Eén manier is door de twee vormen van satellietcommunicatie die de Fransen en Britten leveren slim te combineren. Als een van de weinige aanbieders beschikt het fusiebedrijf over zogeheten GEO- én LEO-satellieten.  Eutelsat heeft 36 grotere satellieten die zich op pakweg 35.000 kilometer van de aarde bevinden. Dat zijn de GEO-satellieten: ze volgen een geostationaire baan. Ze draaien mee met de aarde en staan op een vaste plek boven het aardoppervlak. Eutelsat geeft zo onder meer zevenduizend tv-kanalen door aan 1 miljard tv-kijkers.  Het Brits-Franse bedrijf moet snel investeren in moderne  ‘lage’ satellieten om aan te haken bij de techmiljardairs  Waar Eutelsat GEO-satellieten bezit, heeft OneWeb satellieten die dichter bij de aarde staan. Deze low earth orbit (LEO) draaien een baan rond de planeet – soms om de polen, soms om de evenaar – op een paar honderd tot 1.200 kilometer hoogte. Door de kleinere afstand kennen de LEO-satellieten veel minder vertraging in de communicatie. Je hebt er wel veel meer van nodig om een netwerk te bouwen dat de aarde kan omspannen. SpaceX en Kuiper Systems maken ook gebruik van LEO-satellieten.  OneWeb heeft 428 LEO-satellieten in de ruimte. Dat hadden er een kleine 500 moeten zijn. In maart werd echter op het laatste moment de lancering van een Russische raket met OneWeb-satellieten vanaf basis Baikonoer in Kazachstan geannuleerd. OneWeb zag dat als straf voor de Britse steun aan Oekraïne. De satellieten worden nu eind dit jaar gelanceerd door concurrent SpaceX. Het kost OneWeb tijd die het eigenlijk niet heeft. De vloot is relatief oud. Moderniseren om bij te blijven is noodzaak. Partner Eutelsat ziet dat: het zou 3 tot 5 miljard euro willen investeren in de LEO-vloot. Eutelsat heeft al gezegd  de komende twee jaar geen dividend uit te keren.  Beleggers in Eutelsat waren maandag en dinsdag not amused over de acquisitie. Op de beurs van Parijs kelderde het aandeel van 10,41 euro (slotkoers vrijdag) naar rond 7 euro op dinsdag.||https://www.nrc.nl//nieuws/2022/07/26/satellietbedrijven-fuseren-om-vuist-te-maken-tegen-musk-en-bezos-a4137456
2022-07-27||Deze cursus goedkoop koken helpt Britten rondkomen in tijden van inflatie||Op het menu vandaag: roergebakken noedels met groenten. „Alle groenten die je lekker vindt of die je  te pakken kunt krijgen”, luidt het recept dat de cursisten volgen. Wortel, broccoli, paprika, kool. Plus drie tenen knoflook en eventueel sesamzaadjes voor de garnering. Brenda Bridges – schort om, haar in vlechtjes – houdt een handvol taugé boven haar pannetje terwijl ze vragend naar de docent kijkt. Dit er gewoon bij gooien? „Ja, en goed blijven roeren op hoog vuur”, zegt de docent, Amandeep Verdding.  Met zo’n tien anderen, allemaal druk achter hun eigen kleine kookeilandje, volgt Bridges een cursus goedkoop en gezond koken. Organisator is Made in Hackney, een veganistische kookschool die inwoners van Oost-Londen gratis cursussen en maaltijden aanbiedt. Doel is meer Britten kennis te laten maken met plantaardig eten en zo twee vliegen in één klap te slaan: klimaatverandering remmen en armoede bestrijden. Van de noedels die Bridges klaarmaakt, kunnen twee tot drie mensen eten, voor samen zo’n 3,50 pond (4,10 euro).  Deze cursus kwam precies op het goede moment, zegt Bridges, want ze moet zuinig aan doen. Ze heeft vier kinderen thuis en ziet de kosten van het dagelijks leven hard stijgen. Ze wijst naar de fles olijfolie op het aanrecht. Een paar maanden geleden zou ze er omgerekend nog geen 2,50 euro voor betaald hebben, nu meer dan 4 euro. Naar de goedkoopste supermarkten gaat ze allang, de prijzen kent ze zo’n beetje uit haar hoofd. „Waarom zou ik ergens een pond betalen voor een zak wortels als ik er bij de Aldi 29 cent voor betaal?” In het Verenigd Koninkrijk stijgen de prijzen harder dan in de meeste andere Europese landen en de Verenigde Staten, vanwege een combinatie aan negatieve factoren. Het VK heeft – net als de EU – last van hoge energieprijzen en van – net als de VS –  een buitengewoon krappe arbeidsmarkt. Daardoor stijgen de lonen en dat werkt inflatie weer in de hand. De prijzen in het VK lagen in juni 9,4 procent hoger dan een jaar terug. Consumenten passen zich  aan en geven minder geld uit aan spullen die ze niet meteen nodig hebben. Naar schatting 4,4 miljoen Britse huishoudens, een op de zes, hebben grote moeite rond te komen.  Foto’s Justin Griffiths-Williams Brenda Bridges vindt de gerechten die ze bij Made in Hackney leert kennen geweldig. „Vooral dat je eigenlijk alles zonder pakjes en zakjes kunt maken.” Ze gaat nu op een andere manier om met voedsel, zegt ze ook, vroeger gooide ze best veel weg. „Hier heb ik geleerd dat je bijna alles kunt invriezen. Bananen, groenten, kruiden. Kruiden kun je bijvoorbeeld in zo’n bakje voor ijsklontjes doen en er steeds uitpakken wat je nodig hebt.”  De deelnemers van de cursus zijn vooral bang voor oktober, als de verwarming weer aan gaat en de energieprijzen opnieuw zullen stijgen. De Britse toezichthouder mag twee keer per jaar het maximumbedrag aanpassen dat consumenten betalen voor gas en elektriciteit. In april ging dat al met 700 pond omhoog naar bijna 2.000 pond (2.375 euro) per jaar, in oktober komt daar door de hoge gasprijzen  waarschijnlijk 1.200 pond bij, meer dan 1.400 euro. Deze uitgestelde verhogingen wegen zwaar mee in de voorspelling dat het VK nog lang te maken zal hebben met hoge inflatie. Cursist Oleander Agbetu probeert alvast wat te sparen, maar dat gaat haar niet makkelijk af. Tijdens de coronacrisis moest ze stoppen met haar onderneminkje – ze bood knutselcursussen aan die online niet werkten. „We overleefden alleen dankzij de voedselbank en Made in Hackney.” Bij de cursus vond ze de beste tip: kook in grote hoeveelheden. „De rest eet je een paar dagen later of stop je in de vriezer.” Ze heeft de noedels in bakjes meegenomen voor thuis. Haar puberzoon heeft sikkelcelziekte, een ernstige vorm van bloedarmoede. „Hij moet warm blijven, anders worden zijn klachten erger. Dus dat betekent hoge energiekosten.” Op school houdt hij als enige in de klas zijn jas aan. Gelukkig heeft Agbetu nu een deeltijdbaan gevonden als sociaal ondersteuner bij een huisartsenkliniek, maar een vetpot is het niet.   Duidelijk is dat de pandemie Agbetu’s situatie heeft verergerd. Maar de Britse economie heeft een structureler probleem dan Covid-19 – én de Brexit, zo wordt er vaak in één adem aan toegevoegd. De gevolgen van de Britse uittreding uit de Europese Unie zijn door de coronacrisis lastig te becijferen, maar dat er nadelige effecten zijn, is zeker.  Denktank Resolution Foundation presenteerde  deze maand een onderzoek naar de Britse levensstandaard waaruit blijkt dat de inkomsten van huishoudens in het VK achterblijven bij die in bijvoorbeeld Frankrijk of Duitsland: „Zonder twijfel is het VK wereldwijd gezien een rijk land, maar er is een grote achterstand ontstaan op de levensstandaard van vergelijkbare landen.” Van de meeste armere huishoudens stagneren de inkomsten al sinds 2005 – dus ver voor de Brexit. De jaarlijkse toename bedraagt slechts 0,1 procent. Iets meer dan een kwart van de Britten zou het geen maand kunnen bolwerken als hun salaris stopte.  De onderzoekers waarschuwen voor het „giftige mengsel van lage economische groei en aanhoudend grote inkomensongelijkheid”. Ze stellen vast dat groei van inkomsten hard nodig is, vooral voor de lage middeninkomens en wat daaronder zit. Een belastingverlaging alleen, nu inzet van de strijd tussen de twee kandidaten voor het leiderschap van de Conservatieve Partij, zal niet genoeg zijn. Ook de Britse rekenkamer, het National Audit Office, bepleit een bredere strategie om de productiviteit te verhogen. Zo zouden werknemers betere opleidingsmogelijkheden moeten krijgen. Deze conclusies bevestigen het beeld van Amandeep Verdding, van Made in Hackney, over de mensen die aankloppen voor hulp. „Dat zijn zeker niet alleen arme mensen zonder inkomen. Mensen met werk weten evengoed niet hoe ze moeten rondkomen.” Britse media noemen de voedselbanken al „de nieuwe eerstehulpdiensten”.  Verdding hoort politici die tips geven om te besparen op boodschappen meewarig aan. Zo zei een Conservatief Lagerhuislid onlangs dat Britten misschien geen A-merken meer moeten kopen, maar goedkopere huismerken van de supermarkt. Een ander zei dat voedselbanken niet nodig zijn als mensen maar goed zouden leren koken. Het zou gepaster zijn, zegt Verdding, als de overheid meer steun biedt bij de ontwikkeling van een gezond eetpatroon, bijvoorbeeld met cursussen zoals Made in Hackney die geeft. „Een suikerbelasting zou ook helpen. In veel supermarkten is ongezonde troep goedkoper dan de gezonde keuzes.” ||https://www.nrc.nl//nieuws/2022/07/26/deze-cursus-goedkoop-koken-helpt-britten-rondkomen-in-tijden-van-inflatie-a4137455
2022-07-27||Advocaat mag geen dubbele pet meer op: tuchtrechter legt lucratieve onderzoeken aan banden|| Komt er een einde aan de lucratieve onafhankelijke feitenonderzoeken die advocatenkantoren uitvoeren? Een uitspraak van de Raad van Discipline, de tuchtrechter van de advocatuur, maandag, heeft verstrekkende gevolgen voor veel Zuidas-kantoren en hun onderzoekspraktijk. Kortweg komt het er op neer dat advocaten niet in alle gevallen nog onderzoek mogen doen voor cliënten die ze ook juridisch bijstaan.  Wat is er aan de hand? De Raad van Discipline oordeelde maandag in een door de deken van de Amsterdamse Orde van Advocaten ingediend bezwaar. De toezichthouder wilde meer duidelijkheid over de rol van advocaat als feitenonderzoeker naar misstanden voor dezelfde cliënt.  Concrete aanleiding was een onderzoek door advocatenkantoor NautaDutilh in opdracht van het internationale advies- en accountantskantoor Baker Tilly. De laatste adviseerde in 2006 behangondernemer Coen Klawer een complexe fiscale truststructuur op te zetten via onder meer Nederland en Cyprus. Door merkrechten op zijn behang onder te brengen op Cyprus en daar vervolgens vanuit Nederland voor te betalen, wist hij zijn eigen belastbare winst flink te drukken.  Toen de Belastingdienst de verboden truststructuur op het spoor kwam, schakelde Baker Tilly NautaDutilh in voor een onafhankelijk onderzoek naar de Cyprus-route. De uitkomsten gingen eind 2014 naar de  Autoriteit Financiële Markten en de FIOD. Uiteindelijk kreeg ondernemer Klawer zo’n 800.000 euro aan navorderingen opgelegd. Baker Tilly schikte voor 20.000 euro. Het OM stelde dat de straf passend is omdat het kantoor „zichzelf heeft gemeld bij het OM, de feiten erkent en maatregelen genomen heeft”. Maar NautaDutilh stond Baker Tilly ook bij met juridisch advies over de afhandeling van de kwestie. Kan het onderzoek dat met de AFM en FIOD werd gedeeld daarom wel onafhankelijk genoemd worden? De Raad van Discipline oordeelt nu van niet. Het juridisch adviseren van een betrokken partij is „niet verenigbaar” met het doen van „als onafhankelijk te presenteren onderzoek”. De onderzoekers – Leon Wijsman en Joost Italianer – hebben een waarschuwing gekregen.  De uitspraak heeft ook gevolgen voor de onafhankelijke feitenonderzoeken van andere advocatenkantoren.  Grote spelers als De Brauw, NautaDutilh, Houthoff, Stibbe en Allen & Overy  voeren de laatste jaren steeds vaker dit soort onderzoeken uit in opdracht van cliënten, naar bijvoorbeeld fraude en andere  misstanden. Het zijn aantrekkelijke opdrachten: tegen hoge tarieven kunnen  in korte tijd veel uren worden geschreven. Op de onderzoeken is al jarenlang kritiek; ze zouden niet onafhankelijk zijn. Wie in opdracht onderzoek doet, vermijdt mogelijk onwelgevallige uitkomsten.   Zo huurde producent ITV het kantoor  Van Doorne in om onderzoek te doen naar grensoverschrijdend gedrag bij het tv-programma The Voice of Holland. Maar, zo vroegen betrokkenen zich afgelopen maanden af, hoe kan Van Doorne onafhankelijk onderzoek doen als het door ITV wordt ingehuurd? Van Doorne zelf bezwoer dat dat het geval was.   Tegen hoge tarieven kunnen in korte tijd veel uren worden geschreven De Raad van Discipline verbiedt met haar uitspraak maandag niet dat kantoren nog onderzoek mogen doen voor klanten. Maar de „zorgvuldigheidsverplichtingen” liggen hoger voor een rapport dat met een externe partij als de AFM of het OM wordt gedeeld. Die zijn „zwaarder (…) dan de normen die gelden voor een uitsluitend voor intern gebruik bedoeld rapport”.    Zo vond er in het Baker Tilly-onderzoek geen wederhoor plaats bij ondernemer Klawer, was er geen onderzoeksprotocol gebruikt en werden niet alle feiten gedeeld in het rapport. Dat kon daardoor „aanleiding geven tot misverstanden”.  Als een advocaat een cliënt al bijstaat, kan die niet ook nog eens feitenonderzoek doen voor extern gebruik, staat in de beslissing. „Indien een advocaat eenmaal over de betreffende kwesties heeft geadviseerd, adviseert of gaat adviseren kan hij het onderzoek niet in onafhankelijkheid van zijn cliënt uitvoeren”, schrijft de raad. En kan het dan „dus ook niet als zodanig extern, aan derden, presenteren”.    Vorige maand oordeelde de Raad van Discipline na een dekenbezwaar ook al dat deze dubbele pet van een advocaat „onwenselijk” is. Dat gebeurde omdat  advocate Maartje Govaert (destijds werkzaam bij Norton Rose Fulbright, sinds 1 juli bij NautaDutilh) namens accountantsorganisatie NBA onderzoek deed naar  NBA-directeur Harm Mannak. Die was niet transparant geweest over een belang in een bedrijf van een voor fraude veroordeelde ex-topman van het inmiddels failliete energiebedrijf Enron. Advocate Govaert gaf de NBA echter  ook advies rond de schorsing en latere ontslag van Mannak.  Eind mei legde de Raad van Discipline advocaat Aldo Verbruggen (Lumen Lawyers) een voorwaardelijke schorsing van vier weken op omdat hij in opdracht van miljardair Gerard Sanderink  onderzoek deed naar diens ex-vriendin. Zij zou volgens Sanderink geld hebben werggesluisd bij een van zijn bedrijven. Volgens de Raad van Discipline was van onafhankelijk feitenonderzoek naar fraudebeschuldigingen tegen Sanderinks ex-vriendin geen sprake. Verbruggen stond Sanderink en zijn bedrijven op dat moment bij in rechtszaken.   Deken Evert-Jan Henrichs stelt in een reactie op de uitspraak van maandag dat de advocatuur „behoefte had aan meer duidelijkheid”. „En die is er nu. De Raad maakt duidelijk welke verplichtingen er zijn bij onderzoeken voor intern en extern gebruik, en wanneer sprake is van extern gebruik. En ook dat je als advocaat die onafhankelijk onderzoek doet moet wegblijven bij betrokkenheid bij diezelfde zaak als advocaat.”  „Een heldere en verstrekkende uitspraak van de tuchtrechter”, vindt Guido de Bont, advocaat en hoogleraar fiscaal strafrecht aan de Rotterdamse Erasmus Universiteit. „Een van de gedragsregels van de advocatuur was al dat je bekend moet maken voor wie je optreedt. Dat is nu verder aangescherpt, wat goed is voor de integriteit naar de buitenwereld toe. Maar wat de raad tot mijn verbazing doet, is als het ware een nieuw soort advocaat creëren: de onafhankelijke advocaat-onderzoeker, met specifieke verplichtingen.”   ||https://www.nrc.nl//nieuws/2022/07/26/advocaat-mag-geen-dubbele-pet-meer-op-a4137454
2022-07-27||Zit er nog leven in de sloot?||Plons! Een hark, vastgemaakt aan een oranje touw, verdwijnt in de Utrechtse Singel. Het blauwe uiteinde is snel opgeslokt door het troebele water. Het zicht strekt slechts iets verder dan een halve meter. Als de hark naar boven wordt gehaald, hangt er één miezerig waterplantje aan. Een duistere voorbode. Zonder licht geen waterplanten. Zonder planten geen zuurstof. En zonder zuurstof geen leven. Onder water is het dodelijk stil.  Het gaat slecht met de Nederlandse waterkwaliteit. Zo slecht, dat Nederland helemaal onderaan staat op de Europese ranglijst. Slechts 1 procent van het water kreeg het label ‘goed’ in 2019.  In 2027 moet Nederland voldoen aan de Kaderrichtlijn Water (KRW), een verzameling Europese doelstellingen voor de ecologische en chemische waardes van watersystemen. Op het huidige tempo is dat doel nog lang niet in zicht, waarschuwen experts. Terwijl volgens de richtlijn de waterkwaliteit niet mag verslechteren, is dat in Nederland bij ruim 60 procent van de wateren wel gebeurd, bleek eerder deze week uit data-onderzoek van NRC.  De Europese richtlijnen golden oorspronkelijk voor 2015, maar zijn destijds, op verzoek van Nederland, uitgesteld tot 2027. Als het Nederlandse water dan nog steeds niet aan de kwaliteitseisen voldoet, dan kan de EU dwingende maatregelen en boetes opleggen. Projecten kunnen worden stilgelegd, bouwvergunningen ingetrokken en dwangsommen kunnen oplopen tot 300.000 euro per dag. Voor de Europese doelstellingen wordt structureel het water in zo’n 750 grote meren en rivieren gemeten. Hoe het zit  met de kwaliteit van het water in kleinere sloten en singels, grachten en geulen, vennen en vijvers, is lastiger te achterhalen.  Dat was een van de redenen om ‘burgerwetenschappers’ in te schakelen. Dit jaar is voor de vierde keer ‘Vang de Watermonsters’ van start gegaan, een samenwerking tussen onder andere milieuorganisatie Natuur & Milieu en het Nederlands Instituut voor Ecologie (NIOO-KNAW). Met de slagzin ‘Nomineer een sloot’ vroeg Natuur & Milieu mensen om sloten aan te wijzen die de burgerwetenschappers kunnen onderzoeken. Inmiddels zijn bijna drieduizend kleine waterlichamen genomineerd: van een meertje langs de Limburgse grens met Duitsland tot een plas in het midden van Ameland. Meer dan 850 vrijwilligers meten deze zomer de waterkwaliteit.   Vandaag neemt ecoloog Sven Teurlincx zo’n dertig burgerwetenschappers in spe mee naar de Singel in Utrecht voor een training. Het heeft iets weg van een schoolklasuitje. De  groep op een houten vlonder aan de kade is uitgerust met schepnetten, touwen, harken en emmers.  Onder hen Hans Donkhorst. Hij woont met zijn gezin in het waterrijke Leidsche Rijn („Mijn kinderen gaan vaak kanoën, maar als ze erin springen, moeten ze thuis gelijk onder de douche”). Guus Löhlefink studeerde af als biochemicus maar ging daarna het bedrijfsleven in („In de jaren tachtig had niemand behoefte aan natuurwetenschappers”). En Jitske Hallema,  natuurjuf op verschillende Amsterdamse basisscholen („Ik wil alle kinderen graag een fijne wereld doorgeven”). De  larve van de mug is rood. Een slecht teken  Secuur wordt een schepnetje langs de betonnen waterrand gehaald. De vangst wordt in de witte bak gedeponeerd. Teurlincx hurkt ernaast en een tiental burgerwetenschappers verzamelen zich om hem heen. Hij is blij verrast dat  hij een klein waterplantje vindt, de kleine egelskop. Hij houdt het omhoog. Het slappe plantje valt levenloos langs zijn duim omlaag.  „Hiermee gaan we de oorlog niet winnen.” Hier beweegt iets, zegt iemand hoopvol, wijzend naar de bak. Snel wordt de ‘zoekkaart waterdieren’ erbij gehaald. Een vlokreeftje, een muggenlarve en een paar schaatsenrijders worden geïdentificeerd. Juist soorten die kunnen overleven in water van slechte kwaliteit. De muggenlarve is rood. Dat is een noodsignaal: de larves verkleuren alleen bij weinig zuurstof.  De 79-jarige Rudolf van Hengel kijkt met een zweem van teleurstelling naar de plastic bak. Hij  heeft de waterkwaliteit achteruit zien gaan. Twintig jaar geleden bezocht hij met zijn zoon allerlei sloten in de omgeving van Bilthoven voor het aquarium dat ze samen aanlegden, nu zijn die sloten vervuild en vol met algen. „Bovendien is het waterpeil sinds mijn jeugd meters gedaald”, zegt Van Hengel. Hij heeft een strohoed op en draagt sokken in zijn bruine sandalen. „Waar vroeger bij de Soesterduinen moerasjes waren, is het nu kurkdroog.” Maar waarom is ons water zo vuil? De landbouw blijft een grote vervuiler met het gebruik van diverse bestrijdingsmiddelen. Maar ook bemeste tuintjes, hondenpoep en riooloverstorten zorgen voor een overschot aan voedingsstoffen in het water. Algen en kroos kunnen zo de sloten bedekken en het water vertroebelen, waardoor zonlicht de bodem niet bereikt. Ook pfas, verfresten en plasticafval veroorzaken een onleefbaar klimaat. Ook  medicijnresten, die via het riool in het water terechtkomen, verstoren de ecosystemen.  Deze zomer gaan de burgerwetenschappers zelf naar verschillende sloten, riviertjes en beken. Ze meten de waterdiepte, bepalen de waterhelderheid en identificeren waterplanten. Met een bak of emmer scheppen ze water uit de sloot en noteren ze welke waterdieren ze zien. Ook nemen ze met een reageerbuisje een watermonster af, dat naar een lab wordt gestuurd voor een meting op stikstof en fosfor. Alle meetgegevens komen terecht op een online platform. Tot 1 augustus kunnen mensen sloten nomineren, na de zomer publiceert Natuur & Milieu de resultaten.  Boven de grond bij de Singel bruist het: hobbybootjes varen langs, mensen picknicken langs de oever, een paar suppers duwen zich voort met hun peddels. Een scherp contrast met het leven onder water. Teurlincx schetst een beeld: op de bodem is het donker. Er is weinig structuurvariatie: geen riet waar jonge vissen kunnen schuilen, geen diepteverschil in het water voor verschillende vegetatie. Er roesten een paar fietswrakken. De Amerikaanse rivierkreeft – een ongewenste exoot – schuifelt langs en knipt de zeldzame waterplanten weg.  „Stel, je bent een plantje en je komt net op, voor je het weet ben je weer weg als er een bootschroef voorbijkomt.” De ecoloog vergelijkt het onderwaterleven met een flatgebouw. „Alle woningen zijn kaal opgeleverd en de IKEA is dicht. Kan je er leven? Ja, want er is stroom, water en een toilet. Maar het is geen prettig leven.” Volgens Teurlincx ligt er in Nederland veel druk op kleine wateren, zoals de Singel: het moet zowel de bron van ons drinkwater zijn, een plek bieden voor biodiversiteit én eindeloze recreatiefuncties vervullen.   Karen Eilers is een van de initiatiefnemers van ‘Vang de Watermonsters’ en programmaleider bij Natuur & Milieu. „De enige trend die ik de afgelopen vier jaar heb kunnen zien, is dat het slecht blijft”, zegt Eilers aan de telefoon. Ze is er zeker van: op dit tempo voldoen we in 2027 nog steeds niet aan de richtlijnen. Een vergelijking met de stikstofcrisis  is daarom volgens haar  niet vergezocht. „Het is geen vrees meer, maar iets waar we rekening mee moeten gaan houden.”  Eilers moet denken aan ‘De biologie van de sloot’, een oude schoolplaat. De tekening schetst een rijk boven-en onderwaterleven in pastelgroene tinten. Een kikker houdt zich schuil tussen de rijke vegetatie langs de oever. Een salamander neemt een duik in het heldere water. Mensen vinden deze plaat ouderwets, zegt Eilers, omdat ze zo’n sloot niet meer herkennen.  „Maar dit is hoe onze sloten er weer uit moeten zien.”||https://www.nrc.nl//nieuws/2022/07/26/zit-er-nog-leven-in-de-sloot-a4137453
2022-07-27||‘De monocultuur van studentencorpora werkt excessen in de hand’|| Verliest het Amsterdamsch Studenten Corps (ASC) straks zijn exploitatievergunning? Burgemeester Femke Halsema liet dinsdag weten te onderzoeken welke maatregelen tegen het corps kunnen worden genomen, na het zoveelste schandaal dat maandag naar buiten kwam. Wat de Hogeschool van Amsterdam, de UvA en de Vrije Universiteit betreft worden de  banden met het ASC (die afgelopen september al werden verbroken) voorlopig niet  hersteld. En de inschrijving van aspirant-leden, die woensdag van start zou gaan, wordt voorlopig opgeschort.  Vrouwen zijn „niks meer dan hoeren” en „sperma-emmers”. Hun nekken zullen gebroken worden om een „lul erin te steken”. Deze uitspraken, die afgelopen zondag door de luidsprekers klonken tijdens het zogenoemde Herendiner van het ASC, zijn de directe aanleiding tot bovengenoemde ontwikkelingen.  Bijzonder beledigend, beschamend en treurig. Zo typeren ruim 270 vrouwelijke leden van  het Amsterdamsch Studenten Corps en de Amsterdamsche Vrouwelijke Studenten Vereeniging in een protestbrief de grensoverschrijdende uitlatingen van enkele van hun mannelijke verenigingsgenoten. De ondertekenaars van de brief zeggen zich „niet veilig te voelen” en eisen dat de sprekers ter verantwoording worden geroepen. Drie mannelijke leden sluiten zich onder de brief aan bij het protest.  Inmiddels hebben de sprekers hun functies bij de vereniging neergelegd. De dinsdag aangekondigde onderzoeken naar de „acties van betrokkenen” en „hoe dit alles heeft kunnen gebeuren” zullen desondanks doorgang vinden, schrijft ASC-voorzitter Heleen Vos  in een verklaring. Ook wordt juridisch advies ingewonnen. Op basis daarvan zal beoordeeld worden „of  aangifte moet worden gedaan”, schrijft ze verder.  Het ASC viert deze maand zijn 34ste lustrum – het studentencorps bestaat 170 jaar. Voor het diner, dat op de negende dag van de viering werd georganiseerd, was de NDSM-werf in Amsterdam-Noord afgehuurd. Vrouwen en mannen dineerden in aparte hallen.  Nog geen jaar geleden staakte het ASC de ontgroeningsperiode na meerdere geweldsincidenten. Dat was reden voor de Amsterdamse hoger onderwijsinstellingen om de banden met het corps te verbreken, wat onder meer inhoudt dat de verenigingsbeurzen worden ingehouden. Het bestuur beloofde  een cultuurverandering.  De ondertekenaars van de brief vragen zich nu sterk af of het dagelijks bestuur van de vereniging de gepredikte cultuuromslag wel serieus neemt. Het daarvoor verantwoordelijke bestuurslid  zou zondag niet alleen meerdere keren hebben gezegd dat vrouwen hoeren zijn, maar ook dat de beloofde cultuurverandering een façade is en dat de mannelijke leden boven de samenleving staan, schrijven zij. Volgens ASC-voorzitter Vos ontkent hij zich „uitgelaten te hebben over de cultuuromslag”.  Studentencorpora worden getypeerd door een gesloten cultuur, spreken met de media is uit den boze. Geen van de benaderde briefondertekenaars wilde met NRC praten. Ook het verenigingsbestuur bleek niet bereikbaar voor nader commentaar.  Nooit eerder schreven leden van een studentencorps een protestbrief over grensoverschrijdend gedrag. Uit de brief, in handen van NRC, valt ook op te maken dat sommige aanwezigen bij het diner – mannen dus – zich ook niet senang voelen bij wat door de microfoon is gebrald. „In mijn tijd was dat nooit gebeurd”, zegt een anoniem mannelijk oud-lid per app  over de protestbrief. Hij vindt het goed dat er ophef over de uitspraken is ontstaan en dat direct enkele leden zijn weggelopen.   Bij de opening van de meerdaagse lustrumviering sprak oud-lid Christiaan Alberdingk Thijm leden aan op de „jongenscultuur” die wat hem betreft „zijn beste tijd [heeft] gehad”.  Wat hem  betreft waren het „170 zalige jaren”, maar is het nu „tijd om de bladzijde om te slaan”.  ASC-voorzitter Heleen Vos zegt in een mail aan alle leden, ook in handen van NRC, geschokt en gekwetst te zijn door „de vrouwonvriendelijke, discriminerende woorden”. Het bestuur van de oud-ledenvereniging voorspelt in een andere brief „betere tijden”. Alle brievenschrijvers noemen meermaals dat het afgelopen jaar hard is gewerkt aan een cultuurverandering binnen het studentencorps.  Dat nu bijna driehonderd vrouwen opstaan tegen de tijdens het diner gedane uitspraken en dat ze van het verenigingsbestuur eisen   paal en perk te stellen, wijst  op een cultuuromslag die mogelijk is beïnvloed door veranderende normen binnen de samenleving. Dat stelt Aukje Nauta, organisatiepsycholoog en  hoogleraar leiderschap en organisatieontwikkeling aan de Universiteit Leiden. Ze wijst op de open brief die  vrouwelijke medewerkers van mediabedrijf Talpa begin dit jaar aan hun baas, televisietycoon John de Mol, schreven. Dat was een reactie op zijn volgens hen zwakke optreden na de onthullingen van online programma  BOOS over seksueel grensoverschrijdend gedrag bij The Voice of Holland. Door die brief, zegt Nauta, is onder vrouwen een norm ontstaan om ontoelaatbaar gedrag aan de kaak te stellen. Zo wordt het ook voor mannen „moeilijker om [klachten] als gezeur af te doen”.  Toch noemt ze het „een teken aan de wand” dat het overgrote merendeel van de studenten die de protestbrief onderschrijven vrouw is – 1 procent  hoort bij een mannendispuut. Dat zou erop kunnen wijzen, zegt Nauta, dat de inspanningen van het afgelopen jaar „aan de oppervlakte hebben gewerkt, maar nog niet door het verenigingssysteem zijn omarmd”.  De cultuur van studentencorpora werkt echte verandering  tegen, stelt zij. Zolang niet kritisch wordt gekeken naar tradities die het „wij-zij denken” in de hand werken, heeft zij er „een hard hoofd in” dat het gaat lukken om seksisme uit het corps te bannen.  Dat  drie mannelijke leden deze brief hebben ondertekend, betekent niet dat de rest van de heren het probleem  niet ziet. Schaamte en angst gaan hand in hand, legt Nauta uit. „Bystanders durven zich vaak niet uit te spreken uit angst om uit de groep gegooid te worden”, zegt ze. „Ze willen niet worden gezien als het watje dat opkomt voor vrouwen.”  Dat een man binnen het bestuur verantwoordelijk is gemaakt voor cultuurverandering is goed, zegt zij. Dat diezelfde man zich zondag seksistisch zou hebben uitgelaten en zijn bestuurstaak een façade zou noemen, is volgens haar uitlegbaar. „Mensen kunnen goed leven met twee werkelijkheden.” Het bestuurslid ondervindt druk van twee kanten. Aan de ene kant is er de druk van vrouwen en „heus ook wel mannen” om de corporale cultuur te veranderen, maar er is ook de druk om alles bij het oude te houden.  Nauta is ervan overtuigd dat het ASC-bestuur moet gaan nadenken over „welke tradities seksistisch gedrag in de hand werken”. Het organiseren van aparte diners voor mannen en vrouwen tijdens de lustrumviering noemt ze „behoorlijk feodaal”. En: „Jongens- en meisjesdisputen zijn niet meer van deze tijd. Juist dat systeem lokt monocultuur uit waardoor excessen kunnen ontstaan.” ||https://www.nrc.nl//nieuws/2022/07/26/de-monocultuur-van-studentencorpora-werkt-excessen-in-de-hand-a4137452
2022-07-27||Omzet Unilever groeit door prijsverhoging||Unilever-voorzitter Alan Jope verviel dinsdag in herhaling bij de presentatie van de cijfers over het tweede kwartaal. Opnieuw ging het over inflatie, hogere inkoopkosten en prijsverhogingen.  „Wij vinden prijsstijgingen van onze leveranciers niet leuk, en onze afnemers vinden prijsstijgingen van ons niet leuk”, aldus Jope. „Maar iedereen snapt dat we in tijden van ongeëvenaarde kosteninflatie leven.” In het afgelopen halfjaar heeft de levensmiddelengigant de prijs van zijn producten 11,2 procent verhoogd. Mede daardoor steeg de omzet van Unilever (met merken als Magnum, Dove, Knorr en Ben & Jerry’s) in die periode met bijna 15 procent, naar 29,6 miljard euro. De nettowinst over het halfjaar kwam uit op 3,2 miljard euro. Dit is iets minder dan dezelfde periode vorig jaar (3,4 miljard). Unilever kreeg niet alleen te maken met hoge inflatie, maar ook met een afname in verkoopvolume: het concern verkocht dit jaar 1,6 procent minder dan in het eerste halfjaar van 2021. Die krimp is vooral te wijten aan coronalockdowns in China, volgens Jope. „Als we dat buiten beschouwing laten, is het verkoopvolume vergelijkbaar met het vorige kwartaal.” Wel kochten huishoudens iets minder vanwege de inflatie, denkt Jope, een effect waarvan Unilever verwacht dat het de komende tijd zal doorzetten.  Vooral in Europa voelt Unilever concurrentie van (goedkopere) huismerken. IJs, yoghurt en koffie verliezen wat  marktaandeel. Daarom investeerde de multinational 200 miljoen euro in reclame. Het bedrijf berekent ongeveer 70 procent van de inflatie door aan de consument, zei Jope, en vangt de rest zelf op met bezuinigingen en lagere marges. Volgens Jope neemt Unilever op die manier „sociale verantwoordelijkheid”. „Deel daarvan is ook een gezond bedrijf blijven om werkgelegenheid te creëren en bij te dragen aan de economische welvaart. Tegelijkertijd moet dat in balans zijn met de huidige financiële situatie van consumenten.” De prestaties van Unilever waren beter dan verwacht. Na de bekendmaking steeg het aandeel op de beurs met 3,9 procent. Eerder stelde Milieudefensie dat een aantal Nederlandse bedrijven, waaronder Unilever Nederland, onvoldoende zicht heeft op de eigen uitstoot. Dat bleek volgens de milieuorganisatie uit onderzoek die het had laten uitvoeren door het Duitse New Climate Institute. Volgens Milieudefensie stoot Unilever jaarlijks 61 megaton CO2 uit, gelijk aan de uitstoot van drie miljoen Nederlandse huishoudens. Unilever wil dat niet bevestigen.  De kritiek van Milieudefensie is voor Unilever niet direct reden de huidige klimaatplannen aan te passen, laat een woordvoerder van Unilever Nederland weten. Unilever is het niet eens met alle conclusies uit het rapport, wel zegt de woordvoerder in gesprek te zijn met het New Climate Institute om „dat perspectief beter te begrijpen”.||https://www.nrc.nl//nieuws/2022/07/26/omzet-unilever-groeit-door-prijsverhoging-a4137450
2022-07-27||Rusland kondigt terugtrekking uit ruimtestation ISS aan||Rusland wil zich na 2024 terugtrekken uit het internationale ruimtestation ISS. Dat melden internationale persbureaus. De nieuwe baas van de Russische ruimtevaartorganisatie Roskosmos, Joeri Borisov, zei dinsdag dat Rusland aan een eigen ruimtestation werkt. Het International Space Station (ISS) is een gezamenlijk project van de Verenigde Staten, Rusland, Europa, Canada en Japan en draait sinds 1998 in een baan om de aarde. Borisov was tot voor kort vicepremier en werd twee weken geleden door het Kremlin benoemd tot nieuwe ruimtebaas. Rusland hint al langer op het staken van de deelname aan het ISS, maar de beslissing om „na 2024 te stoppen” is nu definitief genomen, zei Borisov dinsdagmiddag in een gesprek met president Vladimir Poetin. Die reageerde goedkeurend. Sinds Rusland oorlog voert in Oekraïne had de vorige baas van Roskosmos al meerdere malen gedreigd de samenwerking op te zeggen en zei hij zelfs dat Rusland het ISS zou kunnen laten vergaan. Ook deelde de ruimtevaartorganisatie een filmpje waarin het Russische deel van het ruimtestation werd losgekoppeld en andere astronauten daardoor alleen achterbleven in het heelal. Toch sloten de Amerikaanse ruimtevaartorganisatie NASA en Rusland eerder deze maand nog een nieuwe overeenkomst over gezamenlijke vluchten naar het ISS vanaf komende herfst. Het is de bedoeling dat twee Amerikaanse astronauten zullen meevliegen met Russische Sojoez-raketten en twee Russische kosmonauten voor het eerst zullen meegaan met Amerikaanse SpaceX-raketten. Volgens Borisov zal Rusland zich houden aan de verplichtingen jegens de partners van het ISS alvorens zich terug te trekken uit het project.  Het Amerikaanse ministerie van Buitenlandse Zaken noemt het aangekondigde vertrek van Rusland „een ongelukkige ontwikkeling”. Het ministerie wijst daarbij volgens internationale persbureaus op het „belangrijke wetenschappelijke werk” dat binnen het ISS wordt uitgevoerd en „de waardevolle professionele samenwerking” in de loop der jaren.||https://www.nrc.nl//nieuws/2022/07/26/rusland-kondigt-terugtrekking-uit-ruimtestation-iss-aan-a4137428
2022-07-27||TikTok en Kardashians dringen Instagram in het defensief: ‘Maak Insta weer Insta’|| Het woord TikTok viel niet, in het korte filmpje dat Insta-gram-topman Adam Mosseri dinsdag verspreidde op Instagram en Twitter. Maar uit alles wat Mosseri in de video zei bleek dat Instagram de hete adem in de nek voelt van de populaire video-app uit China. Nerveus lijkt Instagram ook omdat het sociale medium kritiek heeft gekregen van prominente socialmediapersoonlijkheden Kylie Jenner (360 miljoen volgers op Instagram) en haar halfzuster Kim Kardashian (326 miljoen volgers).  Jenner en Kardashian hadden maandag de oproep ‘Make Instagram Instagram again’ op het platform gedeeld. „En probeer niet tiktok te zijn, ik wil gewoon leuke foto’s van mijn vrienden zien.” Onvrede bij zulke machtige gebruikers kan een platform niet makkelijk negeren. Op Twitter werd er meteen aan herinnerd dat toen Jenner in 2018 schreef dat ze berichtendienst Snapchat nooit meer bekeek,  de beurswaarde van het bedrijf meteen daalde met 1,3 miljard dollar (1,28 miljard euro). Instagram, net als Facebook en WhatsApp onderdeel van  Meta, is aan het „experimenteren met veranderingen aan onze app”, zei Mosseri tot de ruim 1,2 miljard Instagram-gebruikers. „We krijgen veel bezorgde reacties van jullie.” Als je nieuwe dingen ziet, waarschuwde hij, zoals een ‘post’ over het hele scherm, is dat een test die slechts een paar procent van de gebruikers te zien krijgt. „Het idee is dat het, niet alleen voor video’s maar ook voor foto’s, een leukere ervaring is. Maar het is nog niet goed.” Een ander punt van zorg bij gebruikers is dat op Instagram, oorspronkelijk een foto-app, video steeds prominenter wordt. „We blijven foto’s steunen”, verzekert Mosseri. „Maar ik moet eerlijk zijn: Instagram zal hoe dan ook steeds meer een video-app worden.”  Verder vertelt Mosseri dat gebruikers meer posts zullen krijgen van mensen of instellingen die ze niet volgen of kennen, op basis van algoritmes aanbevolen door Instagram. En dat betekent dat foto's en filmpjes van vrienden en bekenden daardoor enigszins verdrongen worden.  „Dat is een van de meest effectieve manieren om creatieve gebruikers een groter bereik te bezorgen. De wereld verandert, en wij moeten mee veranderen.”  
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/07/26/tiktok-en-kardashians-dringen-instagram-in-het-defensief-maak-insta-weer-insta-a4137427
2022-07-27||Entertainer Taylor Mac: ‘Ik denk dat Joe Biden gebaat zou zijn bij mijn optredens’||Wie Taylor Mac aan de telefoon heeft, hoort regelmatig woorden als ‘wonderful’ of ‘delightful’. De Amerikaanse entertainer staat positief in het leven en hoopt door theater te maken bij te dragen aan meer onderlinge verbinding. „Mijn wereld is er een die gestoeld is op verwondering, en niet op verdachtmakingen.” Tijdens de Gay Pride is van Taylor Mac vijf dagen op rij in Internationaal Theater Amsterdam de show A 24-Decade History of Popular Music te zien.  De show gaat sinds 2016 de wereld over en krijgt internationaal lovende kritieken. The Guardian plaatste de show zelfs in de top vijf vijftig beste theatershows sinds 2001.  Het idee ervoor borrelde al jaren:  „Ik herinner me dat ik als veertienjarige aanwezig was bij de AIDS Walk in San Francisco. Het was de eerste keer in mijn leven dat ik mensen zag die er openlijk voor uitkwamen homoseksueel te zijn, en niet één: maar duizenden. Voor een kind dat opgroeide in het nogal homofobe Amerika van de jaren tachtig, was het een behoorlijk intense ervaring om ineens geconfronteerd te worden met zulke massale queer pride. Er was natuurlijk een pijnlijke reden voor: mensen stierven door aids. De homogemeenschap werd gedwongen zich te verenigen, want ze viel uit elkaar.” Over die ervaring, die grootschalige manifestatie van trots en samenhorigheid van een gemeenschap die onder grote druk staat, gaat ook A 24-decade History of Popular Music, een muzikaal en theatraal protest waarin gemarginaliseerde, onderdrukte of vergeten groepen in het licht worden gezet.  Er klinkt een veelheid aan muziekstijlen – van murder ballads tot disco, langs onbekende folknummers naar opnieuw gearrangeerde evergreens als Purple Rain, Born to Run en Stayin’ Alive –  die worden afgewisseld met burleske performances, poëzie en cabaret-acts. Het geheel behandelt ruim 200 jaar aan Amerikaanse geschiedenis: van de onafhankelijkheid in 1776 tot aan de aidscrisis in de jaren tachtig en negentig. Integraal duurt de show 24 uur, in Amsterdam wordt een sterk ingekorte versie van twee uur gespeeld. Populaire muziek – niet alleen popmuziek, maar ook muziek die we draaien in cafés, tijdens bruiloften, in de kerk of in en rondom het huis – ligt volgens Taylor Mac vaak aan de basis van hoe we met elkaar omgaan. „Door de eeuwen heen zitten homofobie, racisme, seksisme en veel van de structuren van hoe we andere mensen behandelen, verweven in populaire muziek.” Een voorbeeld zijn de onder de witte Amerikaanse bevolking populaire ‘minstrel shows’ uit de negentiende eeuw: liedjes en sketches waarin witte Amerikanen met zwart geschminkte gezichten de spot dreven met de zwarte bevolking. „En dan vragen we ons nog af hoe het kan dat er nog altijd zoveel institutioneel racisme is.” En tegelijkertijd: „door liedjes leren we ook hoe lief te hebben, samen te komen en momenten te delen.” Taylor Mac (Californië, 1973)  is een toneelschrijver, acteur, singer-songwriter, performance artiest, regisseur en producent, en vooral actief in New York. In 2020 kreeg Taylor Mac de Ibsen Award en in 2017 finalist voor de  Pulitzer Prize  voor Drama. Het zijn slechts twee voorbeelden uit een hele rij aan prijzen en nominaties.   Over gemarginaliseerde stemmen gesproken: abortus is niet langer een grondwettelijk recht in Amerika. Voelt de voorstelling daardoor nog urgenter? „Urgenter durf ik niet te zeggen, want laten we wel wezen: het idee dat het voor die wetswijziging allemaal goed ging is een façade: ook eerder had lang niet iedereen toegang tot abortusklinieken, of belandden vrouwen bij nep-abortusklinieken waar ze alsnog werden overgehaald hun zwangerschappen uit te zitten. Ja, we hebben juridisch gezien een enorme stap teruggezet, maar in de praktijk liepen we al ver achter.” Hoe kijkt u als Amerikaan naar Nederland? „Ik heb nog nooit in Nederland opgetreden en voor mij is optreden de manier om een land echt te leren kennen, omdat het een dialoog met het publiek is. In grote lijnen vermoed ik een sociaal-democratisch land, maar ook geen utopie: jullie hebben net zo goed grote maatschappelijke problemen.  „In Amerika heb ik het gevoel dat je altijd je adem moet inhouden. Ik trad eerder dit jaar op in IJsland en Noorwegen, en het voelde alsof ik daar echt kon ademen. Helemaal in IJsland: waar vrouwen in de meerderheid zijn in het parlement en het land wordt geleid door de eerste openlijk homoseksuele regeringsleider ter wereld. Dat voelt als frisse lucht.” In Noorwegen trad u  op voor de koningin. „Naderhand kwam ze het podium op met een bos bloemen en zei: ‘Zoiets als dit had ik nog nooit gezien, en ik had het zo nodig.’ Wonderful.”  Is het denkbaar dat u in de VS voor Joe Biden optreedt?  „Ik heb wel opgetreden voor Nancy Pelosi, die als voorzitter van het Huis van Afgevaardigden een van de machtigste vrouwen ter wereld is. Maar voor de president? Zo ver zijn we in Amerika nog niet. A: Het staat absoluut niet op zijn radar. B: Hij zou er gedoe mee krijgen, de rechterflank zou het gebruiken als propaganda tegen hem. Zonde, want ik denk dat-ie het mooi zou vinden, of er op z’n minst wat aan zou hebben.” Wat hoopt u tijdens de voorstelling bij het publiek te bereiken? „Ik zie mezelf niet als leraar, ik ben een reminder: ik probeer mensen te herinneren aan wat ze zijn vergeten of anderen voor hen zijn vergeten. Het is geen geschiedenisles, maar een herinnering aan het feit dát we allemaal een geschiedenis met ons meedragen. En door samen te komen kunnen we ons afvragen hoe daarmee om te gaan. Theater kan pijn verzachten waarvan mensen niet noodzakelijk doorhebben dat ze die hebben. Het werkt met catharsissen: samen doorvoelen we de pijn en zoeken naar een manier om verder te komen. En dat doen we in dit geval met veel muziek, humor en ook door af en toe te drukken op de plekken waar het pijn doet.” U betrekt toeschouwers actief bij de voorstelling.  „Een van de dingen die ik in de integrale versie aan het publiek vraag, is om iemand met dezelfde gender te zoeken, diegene vast te houden en ermee te dansen. Het effect is enorm: meteen is er een andere dynamiek, mensen worden nerveus, ze lachen, beginnen zenuwachtige grapjes te maken. Maar ik vraag ze het serieus te nemen. Zo ontstaat er enerzijds een collectieve, bevrijdende queer dans, en tegelijkertijd laat het je nadenken over je geïnternaliseerde homofobie.” Gelooft u erin dat theater verandering teweeg kan brengen? „Ik speel deze show al sinds 2016 en ja, inmiddels is het recht op abortus geschrapt, maar dat wil niet zeggen dat het nergens goed voor is geweest. Theater is een traag medium voor een beperkt publiek, heel anders dan film of tv. Ik kan er misschien een aantal individuen mee beïnvloeden en volgens mij is dat al heel wat. „Ik hoop iets open te breken in hoe mijn toeschouwers denken, ik zou willen dat ze vaker twijfelen, over alles. Dat is waar het mij voornamelijk om te doen is: mensen meer vragen laten stellen over zichzelf en de wereld om hen heen.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/26/entertainer-taylor-mac-ik-denk-dat-joe-biden-gebaat-zou-zijn-bij-mijn-optredens-a4137425
2022-07-27||Meer dan een miljard schuld en toch dure spelers kopen. Zo doet FC Barcelona dat||Hoe kan een voetbalclub met een miljardenschuld voor circa 140 miljoen euro Raphinha, Robert Lewandowski en Jules Koundé binnenhalen? Het is een  vraag die Bayern-trainer Julian Nagelsmann deze zomer namens velen stelde. Het gecompliceerde antwoord  maakt  meer dan eens duidelijk  dat het runnen van een voetbalclub  vandaag de dag big business is. „FC Barcelona is in feite een multinational geworden”, stelt Ramón Franquesa (64), hoogleraar economie aan de Universiteit van Barcelona aan het begin van zijn betoog. „Een bedrijf dat er niet voor terugdeinst zeer risicovolle constructies af te sluiten. Wat dat betreft is het product  voetbal  niet veel anders dan olie, water of gas.”      Arnau Gonzàlez (42), hoogleraar geschiedenis aan de Autonome Universiteit van Barcelona, beaamt de lezing van Franquesa. En daar zit volgens hem dan ook direct het probleem. „FC Barcelona is het slachtoffer van de eigen, democratische structuur. Het  zou  logischer zijn  als de club een naamloze vennootschap was”, stelt Gonzàlez. „Nu lopen  sportieve, politieke en economische belangen  door elkaar. Bestuurders worden gegijzeld door het systeem. Ieder besluit moet goedkeuring krijgen.”   Het beleid van Fútbol Club Barcelona is tweeslachtig. Zo heeft het stadion voor 70 miljoen per jaar  de  naam van shirtsponsor Spotify gekregen. De  achterkant van het tenue   is  gereserveerd voor  UNHCR, de vluchtelingenorganisatie van de VN. Op de stoeltjes van het Spotify Camp Nou staat nog altijd in het Catalaans het motto van  Barça geschreven: Més que un club (meer dan een club). FC Barcelona is formeel in handen van de  150.000 socios van de club. Het stamt uit een tijd dat FC Barcelona zich profileerde als een bolwerk van Catalonië. Iets dat stond voor de identiteit van de Catalanen. Dat veel verder ging dan voetbal. „Voorheen was het een traditie dat opa’s hun kleinzonen bij geboorte socio  maakten”, legt Franquesa uit. „Je ging met het hele gezin naar het stadion. Die beleving is langzaam aan het verdwijnen. De club richt zich steeds meer op een internationaal multimediaal publiek. En daar past wel een andere manier van denken bij.” FC Barcelona leed over het seizoen 2020/2021 een recordverlies van 481 miljoen euro. De schulden liepen op tot ver boven het miljard.  Het is in de ogen van de econoom Franquesa op zich begrijpelijk dat het bestuur van FC Barcelona met toestemming van de leden op zoek gaat naar nieuwe bronnen van inkomsten. Zoals shirtreclame en sponsoring van het stadion ooit al revolutionair waren. Maar het gaat nu verder. Zo  verkocht de club onlangs 25 procent van de toekomstige tv-opbrengsten voor een bedrag van 510 miljoen euro aan het Amerikaanse fonds Sixth Street. Komend jaar gaat FC Barcelona volgens een nieuwe deal van La Liga  circa 200 miljoen per jaar ontvangen. Van dit bedrag moet de club dus 50 miljoen afstaan aan het fonds. De toekomst van de Nederlanders bij FC Barcelona is zeer onzeker. De komende weken moet duidelijk worden of zij dit seizoen in Barcelona blijven spelen. Lieke Martens is de eerste die FC Barcelona heeft verlaten. De Nederlandse international stapte over naar Paris Saint-Germain. Ze tekende daar een contract tot 2025. Frenkie de Jong wordt al weken in verband gebracht met Manchester United. Hij zou  graag bij Barcelona willen blijven, maar de club wil hem alleen houden tegen een lager  salaris. Memphis Depay zou  uit mogen kijken naar een nieuwe club.  Hij heeft nog een contract tot medio 2023.   Barcelona-voorzitter Joan Laporta kan daardoor  nu  zwarte cijfers overleggen, en  heeft  eveneens geld beschikbaar voor de grote zomeraankopen als Raphinha,  Lewandowski en  Koundé. Het geeft vooral  even lucht. De club zal binnen de financiële regels van La Liga weer meer speelruimte krijgen. Het salarisplafond zal weer verhoogd kunnen worden. En de eis  dat FC Barcelona maar een vierde  van elke nieuw binnenkomende  euro mag herinvesteren in spelers zal kunnen komen te vervallen als de inkomsten opwegen tegen de uitgaven.  Anders gezegd: als FC Barcelona  een speler voor 30 miljoen verkoopt, dan mag de club de volle 30 miljoen aanwenden voor binnenhalen van spelers. Allemaal goed nieuws voor de korte termijn.  Maar zoals econoom Franquesa stelt, zijn gevolgen voor  de langere termijn moeilijk te overzien. Stel  dat de  tv-inkomsten de komende 25 jaar  gelijk zullen blijven, dan zal  Sixth Street  740 miljoen euro winst maken. Geld dat anders naar de club zou zijn gegaan. „Kennelijk zijn er fondsen die risico’s durven nemen om in het product voetbal te investeren. Het is een vorm van speculatie”, legt Franquesa uit. „Want  niemand weet  hoe de televisiemarkt er over 25 jaar  uitziet. Laat staan wat de waarde van de rechten dan is. Zo werkt dat in andere economische sectoren ook.” De Catalaanse historicus Gonzàlez wijst erop dat financiële problemen bij FC Barcelona van alle tijden zijn. Hij gaat terug naar de periode van 1931 tot 1936. Vlak voor de Spaanse Burgeroorlog. „De club was  zo goed als bankroet”, legt de hoogleraar uit. „Het bestuur kwam op het idee om een soort van aandelen aan socios te verkopen. Daarnaast ging FC Barcelona op tournee door Mexico om geld op te halen. En door de bouw van Camp Nou kwam FC Barcelona in de jaren vijftig weer  in grote problemen. Destijds werden  spelers verkocht en werd aangeklopt  bij de overheid.” Aankloppen bij de Spaanse overheid is er nu niet bij. Toch zal FC Barcelona naast de verkoop van de tv-rechten  nog andere bronnen van inkomsten moeten zien te vinden om binnen de regels van La Liga aanwinsten als Raphinha,  Lewandowski, Koundé, Franck Kessié en Andreas Christensen in te kunnen schrijven. Datzelfde geldt voor Sergi Roberto en Ousmane Dembélé wier contracten zijn verlengd. Terwijl FC Barcelona  op tournee is in de VS, werkt het bestuur aan financiële oplossingen. De verkoop van  Frenkie de Jong zou een optie kunnen zijn. Een transfer  zou 80 tot 100 miljoen euro op kunnen leveren.   Als  alternatief  zou de verkoop van 49,9 procent  van Barça  Studios voor circa 200 miljoen euro op tafel liggen.   Daar worden  audiovisuele producties gemaakt voor de eigen clubmedia  en rechtenhouders. Verder wordt gedacht aan het deels verkopen van  de dochteronderneming Barça Licensing en Merchandise. Logische opties voor ‘het bedrijf’ FC Barcelona, vindt Franquesa. „Jaren geleden ging ik nog met mijn zoontje naar FC Barcelona. Toen ik onlangs in Ghana was zag ik overal jochies in shirts van Barça  lopen.  Dus ook op het gebied van merchandising is  Barça  een wereldmerk geworden.”||https://www.nrc.nl//nieuws/2022/07/26/een-miljard-schuld-en-toch-dure-spelers-kopen-zo-doet-fc-barcelona-dat-a4137424
2022-07-27||Plastic tasjes zijn gemaksvoedsel voor bacteriën in zoet water||Sommige in zoetwatermeren voorkomende bacteriën groeien sneller op stoffen uit plastic tasjes dan op takken en bladeren. Dat blijkt uit onderzoek met watermonsters uit 29 Scandinavische meren. De bacteriën breken de koolstofverbindingen afkomstig uit afbraakproducten van plastic af om als voeding te gebruiken. Het verrijken van meren met bepaalde soorten bacteriën kan wellicht helpen plasticvervuiling in het water te verminderen, schrijven onderzoekers van de Universiteit van Cambridge dinsdag in het tijdschrift Nature Communications. Dat de bacteriën, voornamelijk Acinetobacter, Exiguobacterium en Brevundimonas, een voorkeur hebben voor koolstofverbindingen uit plastic boven natuurlijke koolstofbronnen komt doordat koolstof uit het plastic gemakkelijker toegankelijk is voor de bacteriën, schrijven de onderzoekers. Ze groeien gemiddeld 1,72 keer sneller op dit ‘gemaksvoedsel’. Het effect varieert, afhankelijk van de diversiteit van de bacteriesoorten in een meer – in meren met meer verschillende soorten werd plastic vervuiling beter afgebroken.  „Het is alsof het zwerfplastic de eetlust van de bacteriën op gang brengt”, zegt Andrew Tanentzap, een van de auteurs van de studie, in een persbericht. „De bacteriën gebruiken het plastic eerst als voedsel, omdat het gemakkelijk is om af te breken, en vervolgens zijn ze beter in staat om het moeilijker voedsel af te breken: het organische materiaal in het meer.” Het plastic in het onderzoek is polyethyleen met lage dichtheid (LDPE), het meest voorkomende plastic dat in zoet water wordt aangetroffen. De onderzoekers sneden plastic tasjes in stukken en bewerkten die met lampen die zonlicht nabootsen. Ook werden de stukken flink geschud, zodat de koolstofverbindingen loskwamen. Ze voegden beetjes van dit ‘plasticwater’ toe aan watermonsters uit de meren en vergeleken de bacteriële activiteit met controlemonsters zonder toegevoegd plastic. Ze bekeken ook of de verhoogde groei enkel veroorzaakt werd door extra aanwezige koolstof, of dat er echt efficiëntere groei plaatsvond. Dat laatste bleek het geval. „Dit is interessant onderzoek en de resultaten lijken me heel robuust”, zegt Helge Niemann, die aan het NIOZ onderzoek doet naar de microbiële afbraak van plastics in zee. „Dat bacteriën de door uv-licht opgeknipte korte koolstofketens in de afbraakproducten van plastic kunnen verwerken was bekend. Dat ze er ook een voorkeur voor hebben is nieuw inzicht. Ze hebben gecompliceerde chemische metingen gedaan om te zien hoe ‘lekker’ de koolstof is voor de bacteriën en dit blijkt fastfood te zijn.” Het verrast hem niet helemaal. Bij plastics in zee waar hij zelf onderzoek naar doet lijkt een vergelijkbaar effect zichtbaar te zijn. Het onderzoek is geen uitnodiging om plastic tasjes gewoon maar in het water te laten waaien. De bacteriën doen niets met de giftige stoffen die ook in het plastic zitten dus het is nog steeds slecht voor het milieu, schrijven de onderzoekers. Ook Niemann benadrukt dit. „Dit is hoopgevend, maar niet de oplossing voor het plasticprobleem.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/26/plastic-tasjes-zijn-gemaksvoedsel-voor-bacterien-in-zoet-water-a4137423
2022-07-27||Pianist Jeremy Denk is de gedroomde cafévriend voor elke muziekliefhebber||Van de Amerikaanse concertpianist Jeremy Denk (1970) wisten we al dat hij een geweldige en bovendien erg originele pianist is. In 2019 won hij een Edison voor een album met werken van Middeleeuwen tot heden. Zijn uitvoering van Bachs Goldberg Variaties onderscheidde zich door de extra bijgesloten, van enthousiasme borrelende uitlegvideo’s. Lezers van The New Yorker lazen van Denk ook al eens een sterk biografisch essay, dat de basis bleek voor de vuistdikke maar nergens slappe „memoires” die dit jaar verschenen: Every Good Boy Does Fine: A Love Story in Music Lessons – en dat deze zomer ook in Nederlandse vertaling verscheen. Een tip vooraf: stop dit boek niet in de vakantiekoffer. Denk lardeert zijn Bildungsverhaal zo rijk met muzikale voorbeelden dat je voor je het weet instemmend ligt na te luisteren hoe Verdi klokslagen van betekenis laat verkleuren in Falstaff, hoe Artur Schnabel excelleert in Schuberts Impromptu’s of hoe Beethoven in zijn laatste cellosonate gedachten aan de dood verdrijft met hulp van ritme.  Autobiografieën van klassieke musici zijn er per strekkende meter. Die van Denk is – bij wijze van contrast – al vergeleken met die van pianist Arthur Rubinstein (1887-1982), die graag uitweidde over dinertjes en prominenten. Sociale gebeurtenissen zijn niet Denks motor, al dist ook hij een duizelingwekkende stoet namen op. Maar die spelen dan wel allemaal een rol in Denks mens- en musicuswording, waarvan het verslag na 500 bladzijden en ongeveer 25 jaar pianostudie stopt bij zijn coming-out – tevens het moment dat de concertcarrière begint.   Het kind Jeremy Denk is een eigenwijze, hyperintelligente boekenverslinder en mensenmijder – al volgt het échte „nerdy ontwaken” pas bij de eerste pianoles. Het solitaire heeft hij niet  van een vreemde: vader Denk is een tijdlang monnik voordat een „waanzinnige bronst” hem uit het klooster, in het huwelijk drijft.   Het gezin settelt in New Mexico, je zou denken een barre plek voor een wonderkind, maar zelfs in Las Cruces blijkt een programma voor „speciale kinderen”. Daar schrijft Jeremy, dan 11, onder meer een verhaal over „de verveling van de middelbare leeftijd” en ontwikkelt hij meteen ook een maatschappelijk systeem om daar korte metten mee te maken: elk mens verdeelt de dag voortaan in vier uur artistiek werk, vier uur gemeenschapswerk en vier uur plezier – al naar gelang de aanleg bij te buigen.   Een goede pianoleraar blijkt Bill Leland. Hij zet het kolkende jongensbrein op de goede weg en tekent het zelfs na, met balpen na in het pianolesschriftje. „HERSENEN J. DENK WEER EEN BEETJE GEGROEID!”, staat daarin genoteerd,  mits alle oefeningen die week goed en consequent zijn uitgevoerd.  Maar hoe wordt een hoogbegaafd kind een meesterpianist? Is het een kwestie van meer hersenwerk? Of soms juist van een beetje minder denken, en meer  voelen? En wat ís een meesterpianist? Wat zijn de onderscheidende ontmoetingen die maken dat Denk nu present is op de belangrijkste concertpodia?  Denk beschrijft een lange reis langs meer en minder innemende leraren.  Zo is daar Joseph Schwartz aan Oberlin College in Ohio, wiens didactiek wordt getroffen in een metafoor die lof en bedenking verraadt: „Je leerde  hoe je een meisje moet kussen met behulp van een illustratie van de anatomie van de lip.”  Bij de colleges Engels blijken dan wezenlijker zaken te leren, zoals het streven naar echtheid en eerlijkheid in je relatie tot een kunstwerk.  Ook op muzikale zomercursussen wordt de jonge Denk uit vele windrichtingen bijgeveild. Door cellist Norman Fischer bijvoorbeeld, die „gevoelens van levensangst voedt om oudemannenwijsheid te genereren”. Of door pianodocent John Perry in Aspen, die in plaats van verbaal commentaar domweg een rol wc-papier op de piano zet.  Maar zomercursussen zijn ook de plaats waar vriendschappen ontstaan, en waar je eufoor rondrent na de eerste kennismaking met Stravinsky’s Sacre („tsjoenk tsjoenk tsjoenk tsjoenk tsjoenk TSJOENK tsjoenk TSJOENK tsjoenk tsjoenk tsjoenk tsjoenk!”).  Het is Denks kracht dat hij zo’n ervaring dan direct munt voor een inzicht: „Twintig jaar later zag ik de partituur en waren het gewoon een hoop 2/4-maten met syncopen. […] Les over bladmuziek: op een aantal manieren wil ze, ondanks al haar deugden, niet worden gezien.”   Denks toon is fris en zelfbewust. Sporadisch schiet hij door („cellist Heinrich Schiff oogde als een stenen bierkroes in mensenvorm”) maar meestal is de anti-snobistische, gretige manier waarop hij muziek beschrijft een attractie, en zijn metaforische vindingrijkheid jaloersmakend. Modulaties? Net de toverkast in C.S. Lewis’ Narnia-boeken. En welke pianist weet zo inhoudelijk Bach met Nina Simone te verbinden, Schubert met Scott Joplin en Beethoven met Balzac en literatuurtheoreticus Ronald Barthes? Jeremy Denk is de cafévriend die elke muziekliefhebber zich wenst; een associatieve veelweter die zijn overgevoeligheid kanaliseert in humor en en passant inzichten verschaft.  Voor lessen bij de Hongaar György Sebök verruilt Denk Oberlin voor de universiteit in Bloomington – een bolwerk van Europese muzikale grootheden in de maisvelden van Indiana. Bij Sebök vindt hij alles wat hij zoekt: „humor en elegantie en aandacht voor de kleinste details” om de technische focus te doen vergeten.   Sebök werkt als pedagoog voortdurend vanuit de waarom-vraag. De verslagen van zijn lessen zijn dan ook de mooiste – met wijsheden die je als rijpe appels om de oren vliegen. Wonderlijk hoe Denk ze zo nog uit zijn herinnering weet op te diepen, maar anderzijds: daaruit blijkt hoe belangrijk ze voor hem waren.  „Ik kan zien dat je je concentreert, ik weet alleen niet waarop.” Of: „Beweging is niet belangrijk, mobiliteit wel.” Zoals Denk samenvat: wow. Toch: wat bijblijft zijn niet zozeer de bon mots als wel de aanstekelijke vreugde waarmee klassieke muziek wordt verbonden aan andere kunsten. Dat Proust, omgezet naar muziek, in wezen een fermate is. En J.S. Bach – anders dan Sjostakovitsj – juist volledig wars van impasses.  En Jeremy Denk zelf? Na 500 bladzijden leer je van hem houden als een suite vol dansen, soms snel, soms rustig, maar altijd beweeglijk.  En alle lessen die hij beschrijft klinken ook door op zijn cd’s: kritisch nadenken. Voelen. En doorademen.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/26/pianist-jeremy-denk-is-de-gedroomde-cafevriend-voor-elke-muziekliefhebber-a4137422
2022-07-27||Privacy-expert: ‘Politie is veelpleger bij schending privacy-regels’|| De politie blijkt van negen miljoen Nederlanders ‘levensgebeurtenissen’ bij te houden, zoals een verhuizing, huwelijk of geboorte. Dagblad Trouw schreef hier maandag over op basis van een interne politiememo. Iedere burger die ooit contact had met de politie, bijvoorbeeld vanwege een aangifte of een getuigenis, wordt opgenomen in de politiesystemen. De gegevens worden voortdurend geactualiseerd met informatie uit de Basis Registratie Personen. Een zogenoemde ‘afnemersindicatie’ wordt nooit meer verwijderd, waardoor de politie van steeds meer Nederlanders gegevens verzamelt.  Dit verbaast Rejo Zenger van burgerrechtenorganisatie Bits of Freedom niet. Sinds 2009 onderzoekt Zenger in hoeverre de politie bij het verzamelen van gegevens over burgers hun privacy respecteert.  De politie is volgens Zenger een „veelpleger” met tientallen datasystemen die de privacy-voorschriften schenden.  In welke systemen bewaart de politie gegevens over burgers? „Ik vraag me af of de politie daarvan zelf een volledig beeld heeft. Gevraagd naar de belangrijkste systemen, noemt de politie er al een stuk of veertig. Zoals een database met gegevens over wie waar heeft gereden, op basis van kentekencamera’s boven de weg. Of een bestand met vingerafdrukken van verdachten, of het systeem met alle aangiften.” Wat voor zin heeft het om van negen miljoen burgers bij te houden of ze zijn verhuisd of getrouwd? „Dat heeft ook geen zin. Dat is alleen relevant zolang iemand bijvoorbeeld verdachte is. Dan wil je graag weten of iemand is verhuisd. Het probleem is dat vaak goed wordt nagedacht over wat er allemaal moet worden bewaard, maar dat er nauwelijks wordt geïnvesteerd in software om alle data tijdig weer te verwijderen.  „Bij de herziening van de Wet politiegegevens besteedt het ministerie van Justitie nu extra aandacht aan het verwijderen van overbodige data. Ik heb het ministerie geadviseerd om daar budget voor beschikbaar te stellen. Politie-afdelingen durven bepaalde data soms niet te verwijderen, omdat ze bang zijn dat  noodzakelijke gegevens dan ook verdwijnen. Er zijn extra investeringen nodig om dat technisch goed te regelen.” Zijn al deze gegevens over burgers veilig bij de politie? „Nee. Uit interne politierapporten blijkt dat veel van deze systemen niet aan de privacy-voorschriften voldoen. Er is niet goed geregeld dat alleen bevoegde agenten bij de gegevens kunnen. Uit integriteitsonderzoeken van de politie zelf blijkt ieder jaar weer dat agenten onbevoegd gegevens hebben opgezocht. Als je alle incidenten en onderzoeken bij elkaar optelt, dan kan je vaststellen dat de politie zelf een veelpleger is. Een die jarenlang en op grote schaal de regels overtreedt die ervoor moeten zorgen dat onze gegevens veilig zijn.”  Welke risico’s lopen burgers nu? „Als jij aangifte doet van verkrachting, dan wil je niet dat onbevoegde agenten in je dossier gaan neuzen. Als jij de politie belt omdat je denkt dat de buurman zich schuldig maakt aan huiselijk geweld, dan wil je niet dat de buurman daar achter komt.  „Door zwakke beveiliging krijgen mollen bij de politie veel speelruimte. Er zijn genoeg zaken bekend van politiemedewerkers die informatie deelden met criminelen, waardoor tipgevers in gevaar kwamen en hele opsporingsonderzoeken vastliepen. Burgers zijn bovendien minder geneigd om aangifte te doen als ze niet zeker weten of hun gegevens veilig zijn. Als de politie het  vertrouwen van de burger verliest, dan is er geen politie meer. Daardoor is dit een goed voorbeeld van de manier waarop meer privacy en meer veiligheid hand in hand kunnen gaan.” Zijn er ook lichtpuntjes? „Het is al meer dan tien jaar bekend dat de politie de Wet politiegegevens overtreedt en toch komt de organisatie er nog steeds mee weg. Het is in de Tweede Kamer besproken, maar de meeste partijen daar maken er geen groot probleem van. Ook de Autoriteit Persoonsgegevens grijpt niet in.  Die  zegt altijd dat ze de politie stimuleert om zich aan de wet te houden. Als dat jarenlang geen effect heeft, dan wordt het tijd voor zwaardere middelen.” In een reactie zegt een politiewoordvoerder: „De huidige aandacht voor het automatisch bijwerken van persoonsgegevens komt voort uit een memo waarin de politie zélf signaleert dat dit niet in alle gevallen noodzakelijk is. We zoeken voortdurend naar mogelijke zwaktes en passen politiesystemen daarop aan.” De Autoriteit Persoonsgegevens (AP)  wijst erop dat de ze  in 2018 een last onder dwangsom (soort boete) aan de politie heeft opgelegd vanwege de slechte beveiliging van gegevens. De afgelopen jaren heeft de AP meerdere toezichtgesprekken gevoerd met de politie. Daarna is de politie gestart met een programma om de privacybescherming te verbeteren||https://www.nrc.nl//nieuws/2022/07/26/privacy-expert-politie-is-veelpleger-bij-schending-privacy-regels-a4137421
2022-07-27||EU-lidstaten sluiten akkoord over vrijwillig verminderen gasverbruik||De lidstaten van de Europese Unie gaan proberen het gasverbruik tussen augustus en april met 15 procent te verminderen vergeleken met het gemiddelde verbruik van de afgelopen vijf jaar. Dat is voor nu het antwoord op onzekere gasleveranties uit Rusland. Mocht er te weinig bezuinigd worden, dan kunnen er ook verplicht besparingen opgelegd worden, maar dat vereist dan een apart besluit van de lidstaten. Vóór de oorlog leverde Rusland ongeveer 40  procent van het gas dat in de Europese Unie geconsumeerd wordt. De afgelopen maanden is de gastoevoer verminderd waardoor het moeilijk is geworden de gasvoorraden voor de winter bijtijds op een veilig niveau te krijgen.   Omdat Brussel er bovendien rekening mee houdt dat Rusland de kraan helemaal kan dichtdraaien in de winter, als het effect van zo’n maatregel het grootste is, moet nú bespaard worden om de wintervoorraad op te bouwen. Tot nu toe hebben EU-landen samen de gasconsumptie slechts met 5 procent verminderd. De Europese ministers van Klimaat en Energie gingen dinsdag in Brussel akkoord met een afgezwakte versie van een noodplan dat midden vorige week door de Europese Commissie was gepresenteerd, Save gas for a safe winter. Zo bedong een aantal landen een uitzondering op de verplichte besparingen mocht daartoe overgegaan worden. De Commissie gaat er desondanks vanuit dat er zo veel bespaard zal worden dat mocht Rusland de toevoer helemaal afsluiten er geen ernstige tekorten zullen ontstaan, mits het een gemiddelde winter wordt. De uitzonderingen weerspiegelen de verschillen in energievoorziening in de lidstaten. De Baltische landen hoeven bijvoorbeeld niet te besparen als Rusland ze afkoppelt van de elektriciteitsvoorziening en ze gas nodig hebben om elektriciteit op te wekken. Landen die niet zijn aangesloten op het Europese gasnetwerk hoeven niet mee te doen omdat ze gas dat ze besparen toch niet kunnen doorsluizen naar landen waar een tekort ontstaat. Ook hoeft er niet bezuinigd te worden als de voedselveiligheid in gevaar komt of de stroomvoorziening. Sommige landen kunnen uitzonderingen bedingen voor cruciale bedrijven, anderen omdat ze hun voorraden al op peil hebben. Het gedrag van Poetin is onvoorspelbaar, maar één ding is zeker: hij zal zijn olie en zijn gas gebruiken om de EU uit elkaar te spelen. Dat doet hij al twintig jaar. Frans Timmermans EU-Commissaris Hoe onzeker de gastoevoer is bleek maandagmiddag nog. Het Russische staatsgasbedrijf Gazprom halveerde de capaciteit van de belangrijke Nord Stream 1-leiding die gas van Rusland naar Duitsland brengt. De leiding levert nu nog maar 20 procent van wat doorgestuurd zou kunnen worden. De prijs van sommige gascontracten steeg dinsdag prompt met tien procent. „Het is elke week spannend wat Rusland levert”, zei minister Rob Jetten (D66/Energie). De verschillen in gasconsumptie tussen de lidstaten is groot. Vooral Duitsland is in hoge mate afhankelijk van Russisch gas. „Het was een strategische fout dat we zo afhankelijk zijn geworden”, zei minister Robert Habeck (de Groenen) in Brussel schuldbewust. „We proberen nu in weken te corrigeren wat in jaren is fout gegaan.” In zuidelijk lidstaten, die nauwelijks gebruik maken van Russisch gas en die in de financiële crises hard werden aangepakt door Duitsland, leidde de Duitse problematiek tot enig leedvermaak. Nederland, dat al meer dan 20 procent op de gasconsumptie bespaard heeft ten opzichte van vorig jaar, had graag strengere maatregelen gezien.  Als Europa niet 15 procent bezuinigt, waarschuwde EU-Commissaris Frans Timmermans, dan neemt de EU een „gevaarlijke gok”.  Het gedrag van Poetin is onvoorspelbaar, zei hij, „maar één ding is zeker: hij zal zijn olie en zijn gas gebruiken om ons uit elkaar te spelen en politieke onrust te veroorzaken. Dat doet hij al twintig jaar.” ||https://www.nrc.nl//nieuws/2022/07/26/eu-lidstaten-sluiten-akkoord-over-vrijwillig-verminderen-gasverbruik-a4137420
2022-07-27||Opinie | Kamperen verhoogt de weerbaarheid van de jeugd||Eens per jaar organiseert de voetbalvereniging waarbij ik betrokken ben een tentenkamp. We trokken met 26 kinderen en een handjevol begeleiding naar de Noord-Hollandse kust, voor een kampeerpartij van welgeteld één nacht. Enigszins naïef ging ik ervan uit dat de meesten van deze 10-jarigen bekend zouden zijn met het fenomeen kamperen. Niets bleek minder waar: nog niet eens de helft. „Ik heb nog nooit zo ver moeten lopen naar de wc”, constateerde een van de kinderen toen we ze lieten zien waar de toiletruimte was. Zijn plannen voor deze zomer: vliegen naar een all-inclusive hotel in Turkije.  Arne Doornebal is journalist en kampeerder. Ik kreeg dan ook klachten van mijn dochter, 12 jaar en net klaar met de brugklas, toen we afgelopen week onze drie koepeltentjes neerzetten op een luxe  – en belachelijk dure –  camping in het oosten van Nederland. „Iedereen heeft een caravan. Waarom moeten wij dan in een tent?”  De ene caravan was inderdaad nog groter dan de ander, met als absolute klapper een camper die de grootte had van een bus waar makkelijk dertig personen in vervoerd kunnen worden – hierin vierden welgeteld vier  mensen vakantie. Een overbuurman keek elke avond in zijn voortent naar het journaal, op een televisiescherm dat zo groot was dat de halve camping kon mee kijken.  Hoewel ik iedereen een ontspannen zomer gun, vind ik dat het inleveren van een stukje comfort een wezenlijk onderdeel zou moeten zijn van vakantie. Het hele concept bestaat eruit dat je even wat dichter bij de natuur staat. Het is alleen tijdens het kamperen dat je nog rekening dient te houden met warmte, kou of regen – vanuit onze comfortabele stenen huizen voelen we het klimaat niet eens meer. In een tijd waarin de wereld smacht naar een meer duurzaam levende mens is een kampeervakantie, mits we netjes omgaan met de natuur om ons heen, veruit te prefereren boven vliegvakanties naar verre oorden.  Het is ons de afgelopen jaren allemaal wel heel makkelijk gemaakt. We bestellen spullen vanuit onze luie stoel – de volgende dag heb je het in huis. Met één druk op de knop komt er een perfecte frappuchino uit je koffiezetapparaat. Op de camping moet je weer even lopen naar de waterkraan, zorgen dat je lucifers droog blijven en je gasstelletje aan de praat krijgen, alvorens je kan gaan zitten met een kopje koffie. Het lijkt wel alsof het beter smaakt doordat je er meer moeite voor hebt gedaan.   Onze jeugd heeft massaal oogproblemen door overmatig gebruik van allerlei schermen. In plaats van dat we een nationale crisis uitroepen hierover, leven we door alsof het helemaal niet erg is dat we een hele generatie aan het verpesten zijn. Zelfs naar school fietsen gebeurt steeds vaker elektrisch: de conditie van de Nederlandse jeugd holt achteruit.  We zouden ze veel meer tijd zonder wifi en schermen door moeten laten brengen: mountainbiken door het bos, nachtelijke spooktochten, dagelijkse wandelingen. En dat allemaal terwijl er overnacht wordt in een tentje en op een niet al te dik matje: als je maar moe genoeg bent slaap je vanzelf. Alles went.  Daarnaast leren ze een andere vaardigheid die kennelijk wat versloft is de laatste tijd. Fysiek contact leggen met andere kinderen op de camping: in plaats van louter via Instagram of Snapchat communiceren. Maar het allerbeste argument om wat meer weerbaarheid bij de Nederlandse jeugd aan te brengen kwam een paar maanden terug van mijn 12-jarige dochter zelf. Rusland was kort daarvoor Oekraïne binnengevallen en ze waren nog met een grote colonne op weg naar Kiev. „Als die Russen Nederland nog eens aanvallen dan wordt het niks met de verdediging van ons land”,  stelde ze met grote zekerheid. Immers, „de jeugd van mijn generatie is vooral goed in het maken van TikTok-filmpjes. Hoe moeten die nu het land verdedigen?” Misschien loopt het zo’n vaart niet, maar ik ben er niet helemaal gerust op. Er gaan miljarden extra naar defensie er wordt weer stevig gediscussieerd over de dienstplicht.  Hopelijk blijkt dat allemaal niet nodig. Maar het zoeken naar manieren om de huidige generatie een klein beetje minder luxueus op te voeden lijkt me een goede eerste stap. Begin daarmee op vakantie.  
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/26/kamperen-verhoogt-de-weerbaarheid-van-de-jeugd-a4137419
2022-07-27||Opvallen tussen het superheldengeweld||Fans van superhelden, fantasy en sciencefiction konden zich na een coronapauze van twee jaar  eindelijk weer uitleven tijdens Comic Con in de Amerikaanse stad San Diego. Tijdens de  beurs voor strips, films, tv-series en popcultuur lopen veel mensen verkleed als hun favoriete held (of schurk)  door het gebouw.  Voor Hollywood-studio’s en streamingdiensten is het evenement een belangrijk moment om hun waar aan de man te brengen. Bezoekers staan vele uren in de rij om een panel bij te wonen waarin acteurs, producenten en regisseurs over hun film of serie vertellen.   Zo werd de strijd tussen twee aankomende fantasyseries  verder opgevoerd: HBO kwam met het team van de langverwachte Game of Thrones-spin-off   House of the Dragon  naar Comic Con, terwijl Amazon groots uitpakte met de promotie van The Lord of the Rings: The Rings of Power (de duurste tv-serie ooit gemaakt). Beide serieblockbusters  worden vlak na elkaar gelanceerd: House of the Dragon begint op 22 augustus op HBO Max, The Rings of Power gaat op 2 september van start bij Prime Video. Superheldenreus Marvel, onderdeel van Disney, liet ondertussen trailers zien voor aanstaande producties; van de serie  She-Hulk: Attorney at Law tot Black Panther: Wakanda Forever. Die laatste titel heeft door het ontbreken van Chadwick Boseman een emotionele laag: de hoofdrolspeler van de eerste Black Panther-film overleed in 2020.  Marvel Studios-baas Kevin Feige presenteerde verder zijn plannen voor de komende jaren. Hoewel er  meer kritiek komt op de dalende kwaliteit van de vele Marvel-producties, lijkt er aan de dominantie van de producent   voorlopig geen einde te komen: naast films is er nu ook een constante stroom aan superheldenseries voor streamingdienst Disney+. Zo gaat Samuel L. Jackson wederom agent Nick Fury spelen, ditmaal in de serie Secret Invasion (te zien in voorjaar 2023). Maar Feige kijk verder vooruit: zo kunt u in 2025 naar de films Avengers: The Kang Dynasty en Avengers: Secret Wars.  Voor nieuwe genreseries is het moeilijk om op te vallen tussen   franchises als  Star Wars. Neem de nieuwe serie Paper Girls, die vanaf 29 juli te zien is op Prime Video. Het team van deze serie was ook  op Comic Con, maar kreeg niet  veel aandacht. En dat terwijl het absoluut geen kleine serie  is. In potentie kan het  zelfs  Stranger Things achterna gaan. Net als de megahit van Netflix is Paper Girls een uitgekiende  mix van genres met  jonge personages  die wonen in   het Amerika van  de jaren tachtig.   Vier krantenbezorgsters komen in deze mix van scifi-thriller en coming-of-agedrama terecht in een tijdreisavontuur. De meiden gaan van 1988 naar 2019 en treffen daar volwassen versies van henzelf.   Paper Girls is gebaseerd op een  gelijknamige   strip die veel kanten op vliegt. Dat zie je terug in de serie:  het ene moment zijn er gigantische robots in beeld,  een  paar scènes later voeren de meiden  een ongemakkelijk    gesprek over menstruatie.    Zulke kleine  momenten zijn belangrijk, want tussen al het superheldengeweld val je misschien  meer op door   menselijkheid.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/26/opvallen-tussen-het-superheldengeweld-a4137418
2022-07-27||Nieuw op streaming week 30: Uncoupled, Keep Breathing en Rap Sh!t||Uncoupled Neil Patrick Harris (Barney in How I Met Your Mother) speelt in deze dramaserie Michael, een man die na zeventien jaar totaal onverwacht wordt verlaten door zijn vriend. Michael is bijna 50 en weet niet precies hoe het datingleven van New York werkt. Harris, in het echt ook gay, vertelde tegen de New York Times dat deze rol hem de kans geeft een alternatieve versie van zichzelf te spelen. „Wat als ik vrijgezel was in New York en een Grindr-account zou hebben?”  De serie is mede bedacht door Darren Star, die eerder  Sex and the City  en Emily in Paris ontwikkelde. Netflix, 8 afleveringen.  Keep Breathing Survivalthriller over een jonge advocate die neerstort met een privéjet. Ze is de enige overlevende van de crash en moet zien te overleven in de Canadese wildernis. De hoofdrol is voor Melissa Barrera. Zij was te zien in de nieuwste Scream-film. Netflix, 6 afleveringen.   Rap Sh!t De nieuwe serie van actrice, schrijfster en komiek Issa Rae, die eerder naam maakte met Insecure.  Rap Sh!t  is een comedy over drie vrouwen – een hiphop-duo en hun manager – die het proberen te maken in de muziekindustrie van Miami. De rol van sociale media in het leven van de personages  speelt een grote rol.  HBO Max, 8 afleveringen (wekelijks). ||https://www.nrc.nl//nieuws/2022/07/26/nieuw-op-streaming-week-30-uncoupled-keep-breathing-en-rap-sht-a4137417
2022-07-27||Brute moord in de mormoonse gemeenschap||Under the Banner of Heaven begint haast idyllisch. Twee meisjes in ouderwetse jurkjes fietsen door de straat van hun stille buitenwijk in een klein plaatsje in Utah. Hun vader klust in de garage aan zijn auto terwijl de zon ondergaat en ‘Let’s Hear It For the Boy’ op de radio speelt. Het is 24 juli 1984 en over een paar uur zal overal in Utah vuurwerk worden afgestoken. De Amerikaanse staat, waar een meerderheid van de inwoners behoort tot de kerk van de Latter-day Saints (de Heiligen der Laatste Dagen), viert die dag namelijk Pioneer Day, de feestdag die het moment in 1847  memoreert waarop de eerste mormonen zich in Salt Lake City vestigden. Vandaar de  jurkjes.  Alleen zullen de meisjes het vuurwerk dit jaar moeten missen. Hun vader, de door Andrew Garfield gespeelde politierechercheur Jeb Pyre, moet naar een ander huis in een andere stille buitenwijk van hetzelfde kleine plaatsje. Een huis waarin een jonge vrouw en haar 15 maanden oude dochtertje even daarvoor op brute wijze om het leven zijn gebracht.  De scène die volgt, waarin Pyre zichtbaar met lood in zijn schoenen de plaats delict inspecteert, is een van de meest aangrijpende van de zeven afleveringen tellende miniserie. Wat opmerkelijk is omdat de camera niet eens echt kijkt naar de enorme plas bloed op de keukenvloer, het lichaam van de vrouw of de bloederige handafdruk op de deur. In plaats daarvan ligt de focus op het gezicht van de rechercheur en de aaneenschakeling van emoties die daarop te zien zijn.   Het moment waarop Pyre voorzichtig en met tegenzin de deur van de kinderkamer opent om na een snelle blik weg te kijken, zijn gezicht gepijnigd, tranen in zijn ogen, is hartverscheurend. Soms kan de suggestie sterker zijn dan het beeld. Under the Banner of Heaven werd geschreven door Dustin Lance Black, die een Oscar won voor zijn script voor de film Milk. Hij baseerde de misdaadserie op de gelijknamige non-fictiebestseller van Jon Krakauer uit 2003 waarin de dubbele moord centraal staat. Black, die zelf is opgegroeid met het mormoonse geloof, heeft eerst jaren geprobeerd het boek te vertalen naar een film tot hij zich realiseerde dat hij meer tijd nodig had dan anderhalf uur om het verhaal te vertellen. Het werden uiteindelijk bijna acht uur. Een besluit dat over het algemeen goed uitpakt, want nu is er voldoende ruimte om niet alleen het onderzoek naar de gruwelijke moorden en de beweegredenen van de mormoonse daders uiteen te zetten maar ook het leven van het slachtoffer, Brenda Wright Lafferty (Daisy Edgar-Jones), te belichten. Iets dat in vergelijkbare series nogal eens wordt vergeten.  Hoewel veel dingen op waarheid zijn gebaseerd, is het personage van rechercheur Pyre – een rol waarvoor Garfield terecht een Emmy-nominatie kreeg – een creatie van Black. Pyre en het politieonderzoek zorgen voor de nodige spanningsboog. Maar ook de existentiële crisis die de rechercheur doormaakt omdat de gruwelijke misdaad werd gepleegd uit naam van hetzelfde geloof dat hij aanhangt, een geloof dat hem al zijn hele leven op het hart drukt om vooral geen vragen te stellen, is een interessante toevoeging aan het verhaal.  De minst overtuigende momenten in de serie zijn de scènes die teruggaan naar de 19de eeuw en de momenten waarop de eerste profeet, Joseph Smith, de kerk vormgeeft. Ondanks dat de gemiddelde kijker deze geschiedenisles over het mormoonse geloof waarschijnlijk wel nodig heeft, voelt de gekozen vorm als een wat minder goed geslaagd en goedkoop kostuumdrama. De scènes staan vooral in een te scherp contrast met het hoofdverhaal dat in de jaren tachtig  speelt en qua sfeer doet denken aan het eerste seizoen van True Detective. Geen perfecte serie daarom. Maar wel een die, vooral dankzij Garfield, indruk maakt. Misdaadserie Under the Banner of Heaven  Van: Dustin Lance Black. Met: Andrew Garfield, Sam Worthington, Daisy Edgar-Jones. Disney+, 7 afl. van 63 tot 88 min. 

●●●●●
 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/26/brute-moord-in-de-mormoonse-gemeenschap-a4137415
2022-07-27||Opinie | Gebruik liever geen airco maar wen aan de warmte||Het gebruik van airco’s verergert de opwarming van de aarde alleen maar; met alternatieve aircosystemen is mogelijk klimaatwinst te boeken. Dat was onlangs de boodschap van het eerste deel van een interessante serie in NRC over de airco: De wereld kan niet meer zonder airco’s – straks zijn er 4,5 miljard (16/7). Het artikel gaat uit van de onvermijdelijk stijgende vraag naar het gebruik van airco’s. Maar aan die vraag kan veel worden gedaan. Al gun je vanzelfsprekend iedereen een airco in gebieden met langdurige hitte van 40°C of hoger. Er zitten echter grote risico’s aan het gebruik van airco’s, behalve voor het klimaat ook voor onze gezondheid en weerbaarheid.    Wouter van Marken Lichtenbelt is hoogleraar  ecologische energetica en  gezondheid.  Hannah Pallubinsky is universitair docent. Beiden aan Universiteit Maastricht. In de loop van decennia is ons binnenklimaat steeds strakker geregeld. Dat geldt voor de winter, maar ook steeds meer voor de zomer. Deels is dat gekomen door de technische mogelijkheden, zoals de beschikbaarheid van airco’s, maar er is ook een belangrijke rol voor de comfortmodellen die in de bouw worden gehanteerd. Het meest gebruikte comfortmodel, dat stamt uit de jaren 70, gaat ervan uit dat een thermisch neutrale conditie (thermoneutraal wordt in het model gedefinieerd als de beleving van de omgevingstemperatuur als neutraal) het meeste comfort geeft en dat dat voor iedereen overal ter wereld hetzelfde is. Het model is opgenomen in internationale richtlijnen en heeft geresulteerd in binnenklimaateisen met een smal temperatuurbereik.  Er is ook het zogenoemde adaptieve model. Dat beschrijft dat in natuurlijk geventileerde gebouwen, waarbij individuele controle over de temperatuur mogelijk is, mensen veel grotere variatie in temperatuur accepteren en zich daarbij zelfs comfortabeler voelen dan in centraal geregelde gebouwen met airco’s. In de tropen accepteert men bijvoorbeeld veel hogere temperaturen, terwijl acceptatie en comfort in gematigde streken afhankelijk zijn van het seizoen. Met andere woorden, het lichaam past zich aan.  Het adaptieve comfortmodel is de laatste vijftien jaar redelijk geaccepteerd geraakt en ook in standaarden opgenomen. Desondanks gaat men in de praktijk over het algemeen uit van een constant binnenklimaat voor een zogenaamde gemiddeld persoon. Deze conservatieve houding komt deels voort uit de installatiebranche en de bouwondernemers, die gewend zijn geraakt aan het strak regelen. Maar ook de gebouwbeheerders en ten slotte de verwachtingen van de gebruikers zelf spelen een rol. Wetenschappelijk onderzoek naar de fysiologie van de mens, gezondheid en comfortbeleving zetten vraagtekens bij het nut van een constante en vaste instelling van de binnentemperatuur. Resultaten van onder meer de Universiteit Maastricht laten zien dat meer variatie in temperatuur en blootstelling aan zowel koude als warmte een metabool gezonder lichaam geeft. Er zijn gunstige effecten op vet- en suikerhuishouding en ook op hart en bloedvaten. Regelmatige blootstelling aan hitte en kou maakt het lichaam ook fysiologisch weerbaarder bij extreme hitte en kou. Het onderzoek laat zien dat zelfs milde temperatuurvariaties deze voordelen bieden. Gewenning, acclimatisatie, treedt al op na een paar dagen tot een week. Warmtegewenning verhoogt bijvoorbeeld de zweetcapaciteit  en zorgt voor cardiovasculaire aanpassingen. Voor onze weerbaarheid én voor onze gezondheid is een wisseling in omgevingstemperatuur essentieel. Je zou het een natuurlijke temperatuurtraining kunnen noemen. Aangezien we zo rond de 90 procent van onze tijd binnen doorbrengen is een dynamisch binnenklimaat gewenst dat veel meer meebeweegt met de temperatuur buiten.  We zien echter dat het tegendeel optreedt. We raken steeds meer gewend aan temperaturen van rond de 20°C. Het inzetten van airco’s verergert dit proces in de zomer. Na verloop van tijd kan je niet meer in de warmte slapen of je op je werk concentreren. Dat wordt ook mooi beschreven in het artikel uit de airco-serie over India, waarin Nidhy Aneja, secretaresse bij een IT-bedrijf in New Delhi zegt: „Ik ben liever niet eens meer op straat. Ik ga gewoon van gekoelde ruimte naar gekoelde ruimte. Je lichaam went eraan, en dan wil je niet meer terug.” (NRC, 18/7) Zeer extreme klimaatomstandigheden en kwetsbare bevolkingen kunnen airco’s vereisen, maar voor Nederland met de warmere zomers, zoals die zich meer en meer voordoen en waarvoor we voorheen juist zo graag op vakantie naar Frankrijk gingen, luidt ons advies: in plaats van het vermijden van hitte door het gebruik van airco’s moeten we ons juist, zij het in redelijke mate, blootstellen aan warmte. Dat betekent in gematigde streken dat je thuis liever geen airco plaatst en in kantoorgebouwen koeling heel terughoudend inzet. Daarmee vang je twee vliegen in één klap: gezondere en meer weerbare mensen én energiebesparing. ||https://www.nrc.nl//nieuws/2022/07/26/gebruik-liever-geen-airco-maar-wen-aan-de-warmte-a4137414
2022-07-27||David Trimble, de havik die een vredesduif werd||„Instinctief” identificeerde hij zich met  degene die vond dat een politicus die het over visie had, maar naar een opticien moest gaan. David Trimble, maandag op 77-jarige leeftijd overleden, zei het toen hij in 1998 de Nobelprijs voor de Vrede kreeg voor zijn rol bij de totstandkoming van het Goede Vrijdagakkoord, dat in 1998 een einde maakte aan de bloedige burgeroorlog in Noord-Ierland.  Hij was ook geen man met grootse vergezichten. Zijn mede-laureaat John Hume, in 2020 overleden, was de onbetwiste ‘architect’ van het Goede Vrijdagakkoord. Trimble zat aan tafel omdat het niet anders kon: de nationalisten, republikeinen en katholieken (die één Ierland nastreven) hadden zich welwillend getoond, het Ierse Republikeinse Leger (IRA) had een aantal jaar eerder een staakt-het-vuren afgekondigd. Als leider van de grootste unionistische partij, die net als loyalisten en protestanten bij het Verenigd Koninkrijk willen blijven, kon hij niet achterblijven.  Tot die tijd stond de jurist Trimble bekend als een havik, onbuigzaam. De Oranjemars in 1995 door een nationalistische wijk in Drumcree, waarbij hij en dominee Ian Paisley, de andere unionistische leider, hun handen triomfantelijk hieven, had dat imago verstevigd. De unionisten zouden nooit toegeven aan de nationalisten. Maar de verkiezingen van 1996 lieten een andere werkelijkheid zien: nationalistische en katholieke partijen wonnen, wat werd gezien als steun voor vrede. Noord-Ieren hadden genoeg van de bloedige wraakacties over en weer. En een zomer met nieuwe Oranjemarsen, wat leidde tot nieuw geweld, in sommige wijken erger dan ooit, deed Trimble concluderen dat ontwapening noodzakelijk was. Het was een grote stap. In het dagboek van de Amerikaanse onderhandelaar George Mitchell wordt beschreven hoe Trimble dagelijks door zijn eigen wantrouwende achterban ervan werd beschuldigd dat hij Noord-Ierland uitleverde. Nationalisten bekritiseerden zijn halsstarrigheid – zelfs na het sluiten van het akkoord zou hij nooit de hand schudden van de leider van de republikeinse partij Sinn Féin Gerry Adams. De Britse minister Mo Mowlan verzuchtte dat Trimble wel vaak zijn „machogedrag” liet zien.  Maar Mitchell schrijft dat Trimble door zijn intelligentie, begrip van de politieke situatie en vastberadenheid zich door „het mijnenveld” wist te banen. Hij werd de eerste premier van Noord-Ierland. Het vredesakkoord vierde hij, zo wil de overlevering, met het eten van een visje. Dat Trimble zelf politiek het meest te verliezen had bij het sluiten van vrede, bleek bij de verkiezingen van 2005 toen hij zijn zetel verloor en zijn partij, de UUP, instortte. Dominee Paisley, die onverzettelijk bleef en weigerde met Sinn Féin samen te werken, won juist. Tot ieders verrassing maakte de dominee twee jaar later wel die draai. Dat het Trimble en Hume waren die in het Goede Vrijdagakkoord samenwerking tussen unionisten en nationalisten hadden bepleit, was iedereen vergeten. De laatste jaren roerde Trimble zich weer, nu vanuit het Britse Hogerhuis. Hij was voor de Brexit, maar voelde zich „verraden” door het Noord-Ierland-protocol van premier Boris Johnson. Dat regelt de handelsstromen tussen de EU, Groot-Brittannië en Noord-Ierland, en wordt gezien als de manier om de vrede te waarborgen doordat er geen fysieke grens op het Ierse eiland ligt. Trimble zag het als unionist juist anders: het protocol „verdeelt gemeenschappen” doordat de grens nu tussen het Britse eiland en het Ierse ligt en het Verenigd Koninkrijk scheidt. „Ik heb grote persoonlijke en politieke offers geleverd om de Noord-Ieren te overtuigen van de voordelen van vrede. Dit protocol rukt het hart uit het Goede Vrijdag-akkoord”, schreef hij vorig jaar nog.  Hij probeerde oplossingen te vinden. Zag dat ook als zijn taak, zoals hij die in zijn toespraak bij de uitreiking van de Nobelprijs omschreef. Toen prees hij „politici van het mogelijke, die zoeken naar vrede die werkt. Niet in een perfecte wereld die er nooit was, maar in deze gebrekkige wereld, die onze enige werkplaats is.” Maar zijn woorden vonden weinig gevolg buiten unionistische kring.||https://www.nrc.nl//nieuws/2022/07/26/david-trimble-de-havik-die-een-vredesduif-werd-a4137413
2022-07-27||Een spijkerpistool bedienen vraagt kracht||Haar mama en oma hebben Billie omschreven als de enige die Paul echt om haar vinger kon winden. Ik reken niet op een gesprek. Het is logisch dat ze nu niet wil praten met een vreemde, ze is in rouw om de eerste dode in haar leven, haar geliefde opa, hij is dan nog vermoord ook.  Billies vader, een veertiger met vriendelijke ogen, stoppelbaardje, op oude Nikes, gaat me voor naar haar kamer. De vijftienjarige Billie verblijft bij haar papa, ook al is het niet zijn week. Anne heeft het te moeilijk met zichzelf na de moord op haar vader Paul, ze kan amper voor zichzelf zorgen. Billie en Anne hebben wel een halve nacht aan de lijn gehangen, tot hij is gaan zeggen dat Billie moest slapen.  Billie zit in kleermakerszit op de grond, haar gezicht weggestopt onder haar grijze hoodie. Ik laat haar zwijgen en blijf braaf op de rand van haar bed zitten, tot ze me vanonder haar hoodie aankijkt. Ze schrikt van mijn lelijkheid. Het werkt altijd, ze zal praten.  „Heb je mijn TikTok-account gezien?”, vraagt ze en ze keert terug naar haar telefoonscherm.   „Je blog ook”, zeg ik. „Over die lastige periode van je mama.”  Billie heeft online bijgehouden hoe haar mama haar gokverslaving overwonnen heeft, hoe ze samen naar New York gingen om het te vieren. Billies vele volgers zijn er samen met haar van overtuigd: mentale gezondheid gaat boven alles.   „Ik ben zo trots op mama”, zegt ze. En zo beschermend tegenover haar, denk ik. Billie lijkt tenger en onvolgroeid, al is het moeilijk in te schatten onder die tent. Ze kan zo’n spijkerpistool waarschijnlijk niet gecontroleerd bedienen. Dat vraagt wel wat kracht. Ofwel heeft ze een heel goed motief. Of was ze een getuige.  „Heb je iets opgemerkt aan je opa?” „Hij vroeg me hoe het met de wasmachine was, alsof het mijn hobby was om de was te doen en dat begreep ik niet. Hij zei dat het een grapje van een boomer was. Ik noemde opa lachend ouwe boomer. Hij verontschuldigde zich dan omdat hij een man was en omdat hij leefde en …”, zegt ze in tranen. Haar vader begeleidt me tot in de gang en trekt de voordeur achter zich dicht. „Billie voelt zich zo verantwoordelijk en schuldig dat ze er niet was. Ze heeft altijd een rare verhouding met haar grootvader gehad”, vertrouwt hij me toe, „ze waren elkaar voortdurend als twee kleine kinderen de kast aan het opjagen.”    Terug in mijn wagen check ik mijn berichten. Een collega laat weten dat ze de procedure gestart zijn om de telefoon van het slachtoffer uit te lezen. Hij heeft geen erfeniscontract afgesloten in zijn Apple ID. Zijn vrouw Ria wil ook geen toestemming geven, uit respect voor Paul die op zijn privacy gesteld was. Of omdat de drie vrouwen elkaar de hand boven het hoofd houden. In het kader van het moordonderzoek is het nodig en afdwingbaar.   Mijn collega meldt ook dat er een tweede hypotheek ontdekt is. Dit feuilleton van Saskia De Coster, Vlaams auteur en beeldend kunstenaar (bekend van bijvoorbeeld Wij en ik en Nachtouders) verschijnt deze zomer in tien delen elke woensdag op de Achterpagina van NRC en op nrc.nl. Dit is de vierde aflevering. Meer afleveringen 
				De vrouwen van Paul
			||https://www.nrc.nl//nieuws/2022/07/26/een-spijkerpistool-bedienen-vraagt-kracht-a4137412
2022-07-27||Sombere IMF-raming: tal van risico’s bedreigen economische groei||Opnieuw zijn de vooruitzichten voor de wereldeconomie verslechterd. Het Internationaal Monetair Fonds (IMF) heeft dinsdag zijn World Economic Outlook van april bijgesteld, onder meer omdat de groei  van de drie grootste economieën vertraagt: de Verenigde Staten, China en de eurozone. Het IMF typeert de nieuwe raming als „somber en onzekerder”.  De bijstelling lijkt op het eerste gezicht mild. De wereldeconomie groeit volgens de raming dit jaar niet met 3,6 procent, zoals in april voorspeld, maar met 3,2 procent. De prognose voor volgend jaar is bijgesteld van 3,6 procent groei naar 2,9 procent. Maar het IMF zegt er direct bij dat deze getallen nog te optimistisch kunnen zijn. De voorspelling is „buitengewoon onzeker”, omdat deze steunt op wankele aannames. Bijvoorbeeld dat de Russische gastoevoer naar Europa stabiel blijft. En dat de inflatie langzaam terugkeert naar een normaal niveau. Een greep uit de risico’s die het IMF ziet als bedreiging voor de wereldeconomie. 1Energieprijs stijgt sneller  De toevoer van Russisch gas naar Europa is al sterk gedaald, naar zo’n 40 procent van het niveau van vorig jaar. Wat als Rusland de gastoevoer naar Europa helemaal dichtknijpt? Dan zouden de energieprijs en daarmee de wereldwijde inflatie sterk worden opgejaagd, schrijft het IMF. De Europese industrie zou in de winter op rantsoen moeten, met lagere economische groei als gevolg. 2Inflatie blijft langdurig hoog  Dat de prijzen nu zo hard stijgen, is een tijdelijk fenomeen, is de opvatting van veel economen. Maar zeker is dat niet. Nieuwe stijgingen van de energie- of voedselprijzen kunnen ertoe leiden dat de hoge inflatie zich in de hoofden van consumenten en ondernemers nestelt. Als zij dénken dat de prijzen almaar hoger worden, kan dat effect zichzelf versterken en zúllen de prijzen ook hard blijven stijgen. Mensen gaan hun consumptie dan naar voren halen, volgens de economische theorie. Dat leidt tot hogere vraag en daarmee tot hogere prijzen. Ook zou een loon-prijsspiraal kunnen optreden, waarbij loon- en prijsstijgingen elkaar omhoog blijven jagen. Door de grote personeelstekorten hebben werkenden meer macht om hogere lonen te eisen. Sommige bedrijven kunnen die extra kosten opvangen met hun winstmarge, schrijft het IMF. Wie dat niet kan, moet de prijzen verhogen. Dat leidt tot nog hogere inflatie en nog hogere looneisen.  3Inflatie temmen pakt duurder uit dan verwacht Centrale banken zijn al in actie gekomen om de inflatie te beteugelen door de rente te verhogen. Zo moet geld lenen duurder worden en sparen aantrekkelijker.  Dat is een gevaarlijke evenwichtsoefening. Als centrale banken te stevig ingrijpen, kan dat tot recessie leiden, bijvoorbeeld als bedrijven door de hoge rente nauwelijks meer durven investeren. In de jaren tachtig leidde dat uiteindelijk tot massawerkloosheid. Maar, schrijft het IMF: toen waren de omstandigheden slechter dan nu, met een nog hogere inflatie en negatievere inflatieverwachtingen. 4China’s groei blijft vertragen  Regelmatige virusuitbraken en rigoureuze lockdowns hebben de Chinese economie de afgelopen maanden „ernstig verstoord”, schrijft het IMF. Fabrieken kwamen tot stilstand, export vertraagde en over de hele wereld was het effect daarvan voelbaar door tekorten aan allerlei materialen en producten. Worden de komende maanden meer en langere lockdowns ingesteld, bijvoorbeeld door besmettelijkere coronavarianten, dan vertraagt niet alleen de groei van China zelf, maar krijgen ook internationale handelsketens te maken met extra verstoringen.  De vooruitzichten zijn aanzienlijk duisterder geworden sinds april Pierre-Olivier Gourinchas IMF-hoofdeconoom In een donker scenario van het IMF, waarin de Russische gaskraan naar Europa helemaal dichtgaat en de inflatie langdurig hoog blijft, valt de mondiale groei volgens het IMF volgend jaar terug naar 2 procent. Voor de Europese Unie raamt het IMF dan zelfs nauwelijks groei, „dicht bij de nul”. „De vooruitzichten zijn aanzienlijk duisterder geworden sinds april”, stelt IMF-hoofdeconoom Pierre-Olivier Gourinchas. „De wereld zou binnenkort kunnen balanceren op de rand van een mondiale recessie, slechts twee jaar na de vorige.” Vooral de laagste inkomens dreigen in financiële problemen te komen door de snelle prijsstijgingen. Overheden kunnen hen helpen met „gerichte steun”, oppert het IMF. Maar die kosten zouden niet tot hogere staatsschuld mogen leiden. Die is door de coronasteunpakketten vaak al hoog opgelopen en wordt met een stijgende rente steeds duurder om te financieren. Dat bedreigt de financiële stabiliteit van landen. Tegenover iedere extra uitgave zou daarom volgens het IMF een bezuiniging of belastingverhoging moeten staan. ||https://www.nrc.nl//nieuws/2022/07/26/sombere-imf-raming-tal-van-risicos-bedreigen-economische-groei-2-a4137410
2022-07-27||Ook Duitsland getroffen door bosbranden, steeds meer mensen moeten evacueren||Ongeveer zeshonderd inwoners van de oostelijke Duitse deelstaat Brandenburg zijn geëvacueerd vanwege bosbranden, melden internationale persbureaus. Inmiddels is daar bijna duizend hectare aan natuur verwoest. Het vuur verspreidde zich de afgelopen dagen snel via de droge naaldbomen. Wat de situatie extra penibel maakt, is het explosiegevaar door de oude munitie uit de Tweede Wereldoorlog die mogelijk in de grond in het Elbe-Elsterdistrict begraven ligt.  De honderden uitgerukte brandweerlieden worden in hun werk bemoeilijkt door de harde en onvoorspelbare winden, die alle kanten op blazen. Zeven van hen raakten tijdens hun werkzaamheden gewond, onder wie vier doordat ze rook inademden. Zij liggen in het ziekenhuis ter behandeling. Het vuur heeft weliswaar nog geen burgerslachtoffers geëist, maar brandde wel een varkensfokkerij af — met alle gevolgen van dien voor de dieren. Ook elders in Europa zijn grote problemen door bosbranden, aangewakkerd door de aanhoudende hitte en de droogte. Dat geldt niet alleen voor Zuid-Europese landen, zoals Spanje en Frankrijk, die ook kampen met verwoestende vuren. In Tsjechië woedt een grote brand in een groot nationaal park Boheems Zwitserland, vlakbij de Duitse grens. Daar zijn zeker tachtig mensen geëvacueerd, voordat de branden hen in gevaar konden brengen.||https://www.nrc.nl//nieuws/2022/07/26/ook-duitsland-getroffen-door-bosbranden-steeds-meer-mensen-moeten-evacueren-a4137407
2022-07-27||Waarom Disney’s plannen voor de metaverse meer dan een hype zijn||Elegant zoeft en zwiert een virtuele Buzz Lightyear boven de attracties van Disneyland in Californië. Het digitale figuurtje verdwijnt achter het grote Mickey Mouse-reuzenrad en landt vooraan in beeld op een lantarenpaal. In een andere demonstratie wuift een al even virtuele Minnie Mouse vanaf een  balkon in het pretpark naar bezoekers, ze laat hartjes, ballonnen en de tekst ‘Happy Birthday’ in beeld verschijnen. Het is moeilijk om in deze vroege demonstratie op een computerscherm van wat de ‘metaverse’ heet te zijn al een echte revolutie te zien. Augmented reality-technieken als deze, waarmee de virtuele en fysieke wereld met elkaar vermengd raken, zitten tegenwoordig in vrijwel iedere smartphone. Toch ziet Disney-topman Bob Chapek in de metaverse – het idee dat het huidige internet zich ontwikkelt tot een gedeelde, virtuele driedimensionale ruimte – „de volgende grote stap in storytelling” en zelfs „de volgende grote omwenteling voor Disney en de volgende grote omwenteling voor entertainment”. Dat vertelde Chapek zijn aandeelhouders eind vorig jaar en hij herhaalde de boodschap in meerdere interviews. „Wij geloven dat we aan de wereld een dimensie van verhalen toe kunnen voegen.” Het bedrijf wil „ervaringen ontwikkelen” waarbij Disneyfilms, een bezoek aan een Disney-pretpark en andere Disney-producten met elkaar versmolten raken. Het bedrijf investeert er fors in (al maakt het niet bekend hoeveel precies), en trok onder meer oud-Apple-medewerker Mark Bozon aan om de afdeling ‘Next Generation Storytelling’ te gaan leiden.  De combinatie van de streamingdienst Disney+ en de twaalf fysieke pretparken wereldwijd noemt Chapek de ideale uitgangspositie om de Disney-metaverse op te bouwen. Chapek: „Als de metaverse de vermenging is van het fysieke en het digitale in één omgeving, wie kan dat dan beter dan Disney?” Nadat Facebook-oprichter Mark Zuckerberg eind 2021 had aangekondigd zijn bedrijf te hernoemen naar Meta, en zei vol in te zetten op het virtualreality-internet, werd de metaverse plots hét hype-woord van het moment. Toch is er reden om aan te nemen dat de metaverse-ambitie voor Disney meer is dan alleen inhaken op een modieus begrip om aandeelhouders tevreden te houden: het verweven van fysieke en virtuele producten zit inderdaad diep in het DNA van het bedrijf. Beroemd is het schema dat oprichter Walt Disney (1901-1966) in 1957 tekende: hij schetste hoe de verschillende divisies van het Disney-concern elkaar zouden moeten versterken: de tv-shows, bijvoorbeeld, zorgen voor figuren waarmee merchandise verkocht kan worden, de films zorgen voor verhalen voor attracties in de parken, die op hun beurt ook weer zorgen voor nieuwe verhalen in weekbladen, die weer sterren kunnen promoten voor in nieuwe films. Eigenlijk tekende Disney in 1957 al een fysiek-virtuele-hybride verhalenmachine uit – een proto-metaverse? Wat zou de metaverse voor Disney, en meer in het algemeen voor de filmwereld, kunnen betekenen? Disney zelf laat er – afgezien van teasers zoals „Als je virtueel wilt lunchen met Disney-prinsessen, dan kan dat straks” – nog weinig over los. In zijn onlangs verschenen boek The Metaverse: And How it Will Revolutionize Everything  heeft Matthew Ball, voormalig hoofd strategie van de filmstudio van Amazon, wel een prognose voor hoe de metaverse de entertainment-industrie gaat veranderen.  Een bestaand idee is dat je straks de nieuwe aflevering van een lineaire tv-show zoals Game of Thrones niet meer op je televisie kijkt, maar via een VR-headset op een virtueel gigantisch, IMAX-formaat bioscoopscherm, terwijl je ondertussen gewoon in je woonkamer kunt blijven zitten. De technologie heeft zich al een eind in die richting ontwikkeld. Filmstudio Universal organiseerde in 2020 al  Christopher Nolan-filmavonden in het populaire onlinecomputerspel Fortnite, waarbij gamers gezamenlijk in een virtuele bioscoop naar The Dark Knight, Inception en The Prestige keken.  Dergelijke toepassingen van digitale techologie veranderen aan de ervaring en het maken van  films eigenlijk maar weinig. Ball verwacht (en hoopt) dat er daarnaast meer ‘hybride ervaringen’ zullen ontstaan. Hij ziet goede kansen daarvoor. Filmmakers maken sinds een paar jaar steeds vaker gebruik van zogeheten ‘real-time-gegenereerde virtuele sets’, zoals StageCraft. Acteurs spelen daarbij in een compleet omringende cirkel van ledbeeldschermen waarop driedimensionale werelden geprojecteerd worden, veelal gemaakt met dezelfde technologie waarmee virtuele werelden in games gemaakt worden. Filmmakers kunnen deze virtuele sets digitaal continu bewerken – ze kunnen een berg verplaatsen terwijl ze aan het filmen zijn, het dag maken als het nacht is en andersom. Die virtuele decors zijn ook eenvoudig als setting voor andere ervaringen te gebruiken. Ball mijmert over de mogelijkheid van virtuele dates via Tinder op de Star Wars-planeet Mustafar, of de mogelijkheid om virtueel blackjack te spelen op Canto Bight, een andere Star Wars-planeet. Ball verwacht dat dit soort virtuele ervaringen de kern worden van de verhaalbeleving: „Tussen de wekelijkse afleveringen van The Mandalorian of Batman door, kunnen fans hun helden vergezellen in evenementen en zij-missies. Een voorbeeld: om negen uur op een woensdagavond zou Marvel kunnen tweeten dat de Avengers ‘onze hulp nodig hebben’, waarbij superheld Tony Stark, live uitgevoerd door Robert Downey Jr. (of misschien iemand die weinig op hem lijkt, maar een avatar bestuurt die dat wel doet), de weg wijst.” Dit soort doorlopende storytelling, met verhaalelementen op meerdere platforms, is minder futuristisch dan het misschien lijkt. Het ligt eigenlijk precies in het verlengde van de richting waar Disney met onder andere de aangekochte Marvel Cinematic Universe en Star Wars-franchise naar toe beweegt: coherente universa, waarin ontwikkelingen in een serie, strip, boek of game gevolgen hebben voor gebeurtenissen in een bioscoopfilm – met als commercieel motief natuurlijk dat de fan alles kijkt, speelt en koopt. In 2017 vond, voorafgaand aan de première van Star Wars-film The Rise of Skywalker, een belangrijke ontwikkeling voor de plot – de terugkeer van slechterik Palpatine – alleen plaats in online-game Fortnite. In de film wordt de geluidsboodschap waarmee Palpatine zijn terugkeer aankondigt alleen genoemd. Gamers van Fortnite hadden die  gebeurtenis tijdens een ‘special event’ zelf ‘live’ meegemaakt. In de recente Disney+-serie Obi-Wan Kenobi (2022) bezoekt het titelpersonage het hoofdkwartier van de Inquisitors (personages uit een eerdere animatieserie). Gamers die Jedi: Fallen Order (2019) al gespeeld hadden kenden het onderwatergangenstelsel op hun duimpje: ze hadden er zelf al virtueel rondgestruind. De metaverse is, anders dan de klassieke bioscoopfilm, niet alleen immersief, maar ook interactief en sociaal. Het lijkt eerder op een videogame dan op een film. Wat sociale media en games betreft heeft Disney vooralsnog geen goede reputatie. Het eigen online sociale netwerk voor kinderen, Club Penguin, werd in 2017, tien jaar na de lancering, gesloten. De waarde van de aankoop van Playdom voor 563 miljoen dollar in 2010, die de intrede van het bedrijf op social gaming markeerde, werd afgeschreven. Eigen videogames maakt het concern niet of nauwelijks. Alle videogames met Disney-personages erin worden onder licentie door anderen gemaakt. Met het creëren van complete ervaringen heeft Disney dan wél weer veel ervaring. Begin dit jaar opende in Disney World in Florida de Star Wars: Galactic Starcruiser: een soort kruising tussen een luxe hotel, interactief theater, pretpark en rollenspel, waarbij gasten worden aangemoedigd om zich als Star Wars-personages te verkleden. Gasten checken in voor de cruise, en dompelen zich vervolgens helemaal onder in een fictieve ruimtereis, waarbij beeldschermen als ramen fungeren en de voorbijschietende  sterren laten zien. Bezoekers kunnen vervolgens de planeet ‘Batuu’, het Star Wars-gedeelte van Disneyland, bezoeken, door met een ‘ruimteshuttle’ te reizen. De ervaring van Galactic Starcruiser doet denken aan een min of meer klassieke videogame: er is een vast verhaal, dat zich in twee dagen ontvouwt en waarbij personages uit de films als Yoda, Rey en Kylo Ren met gasten interacties aangaan. Je kunt bijvoorbeeld gevraagd worden om een geheime boodschap af te leveren, beschrijft een verslaggever van The New York Times die het hotel bezocht, of een gast wordt naar de machinekamer gestuurd om te helpen bij het repareren van een brandstofklep. Voor twee nachten op de Galactic Starcruiser betalen bezoekers gigantische bedragen: tussen 6.000 en 20.000 dollar. Of het een succes wordt moet nog blijken, Disney kreeg felle kritiek op de hoge prijzen. Het toont echter wel aan welke richting het bedrijf op wil met de franchises en pretparken: van lineair naar interactief en sociaal.  Virtueel zou zo’n ervaring als Galactic Starcruiser voor een veel grotere groep mensen betaalbaar kunnen worden. In de metaverse ligt voor Disney de kans om het publiek nog dieper in de eigen franchises onder te dompelen. Josh D’Amaro, hoofd parken, ervaringen en producten van Disney, heeft grote dromen: „Er zijn miljoenen mensen die wel affiniteit hebben met Disney, maar niet in de gelegenheid zijn om onze parken te bezoeken”, verklaarde hij op een congres over amusementsparken. „Dát is onze kans. We kunnen ons vermogen om gasten te omhullen met onze betekenisvolle verhalen en krachtige franchises straks óveral naartoe brengen.” Virtuele werelden raken ook achter de schermen steeds meer vervlochten met de fysieke werkelijkheid door het gebruik van virtuele sets, zoals het door special effects-studio Industrial Light & Magic (ILM) ontwikkelde  StageCraft. Acteurs hoeven in dit  soort ‘virtuele sets’ niet langer te acteren voor gigantische greenscreens (lastig, want acteurs moeten zich daarbij kunnen voorstellen in wat voor omgeving ze zich bevinden), maar stappen in een cirkelvormige ‘volume’, geheel omringd door ledschermen waarop de virtuele werelden in real-time gegenereerd worden, met behulp van dezelfde soort computerprogramma’s als waarmee videogames gemaakt worden. Het idee voor StageCraft – dat inmiddels is gebruikt voor onder meer The Mandalorian, The Batman en Thor: Love and Thunder – ontstond toen regisseur en producent  Jon Favreau werkte aan de ‘live-action’ remake van Disneys The Lion King. Daarvoor werd gebruikgemaakt van digitaal gegenereerde werelden, die Favreau verkende met een virtualreality-headset op, om de ideale cameraposities te kunnen bepalen. StageCraft haalt de virtuele werelden uit de VR-bril, en plaatst camera, acteur en regisseur in een gedeelde virtuele ruimte, waarbij het perspectief meebeweegt met de camera, zodat die continu een natuurlijk perspectief houdt.  De acteurs zien in wat voor wereld ze zich bevinden, en als bijkomend voordeel: het licht van die werelden weerspiegelt ook op hen – bijvoorbeeld handig voor het glimmende harnas van The Mandalorian. Daarnaast kunnen filmmakers eenvoudig en goedkoop aanpassingen maken in de decors, tijdens het filmen. Volgens ILM kan met StageCraft 30 tot 50 procent sneller gefilmd worden en zou het tot wel 75 procent goedkoper zijn per minuut film. Voor het dit jaar verschenen The Batman  werd StageCraft gebruikt voor scènes in een verlaten flatgebouw, waarbij regisseur Matt Reeves urenlang kon filmen bij het door hem gewenste goudgele licht van de ondergaande zon. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/26/disney-ziet-in-de-metaverse-de-virtuele-toekomst-a4137408
2022-07-27||Paul Sorvino wilde méér zijn dan de eeuwige maffiabaas||Paul Sorvino zal vooral in de annalen belanden om zijn acteercarriere, die ruim een halve eeuw en meer dan 150 films en series beslaat. Maar de maandag op 83-jarige leeftijd overleden acteur uit New York had méér talenten dan het spelen van schurken of rechercheurs – de twee archetypes die altijd aan hem bleven kleven. In eerste instantie ontwikkelde Sorvino een interesse voor opera. Op zijn achttiende nam de zoon van Italiaanse immigranten zijn eerste stemlessen, mede om zijn problemen met astma onder controle te krijgen. Maar op de American Musical and Dramatic Academy veranderde zijn focus en koos hij ervoor zich meer op acteren te gaan richten. Sorvino maakte in 1964 zijn debuut op Broadway in de musical Bajour. Zes jaar later volgde zijn eerste filmrol, in de komedie Where’s Poppa? van regisseur Carl Reiner. Zijn bekendste film- en televisierollen speelde Sorvino in de jaren negentig, toen zijn populariteit mede door GoodFellas een vlucht nam. Met zijn imposante postuur en indringende blik werd hij daarna vaak gevraagd voor autoritaire figuren. Hij speelde een maffiabaas in comicfilms Dick Tracy en The Rocketeer, werd gecast als de vader van Juliet in Romeo + Juliet van Baz Luhrmann, gaf gestalte aan staatsman Henry Kissinger in de biografiefilm Nixon van Oliver Stone en had een vaste bijrol in detectiveserie Moonlighting, naast Bruce Willis.  De acteur ontpopte zich echter heel bewust ook op andere vlakken. Hij richtte een eigen theatergezelschap op, de American Stage Company, en een stichting die aandacht vroeg voor de impact die astma op kinderen kan hebben. Ook schreef Sorvino een boek over zijn leven met astma, How to become a former asthmatic. Hij was bovendien ambassadeur van Americans Against Horse Slaughter, een organisatie die actievoerde tegen het op inhumane wijze slachten van paarden. Daarnaast lanceerde de veelzijdige artiest een eigen merk voor pastasauzen, gebaseerd op de oude recepten van zijn moeder. In een interview in 2014 sprak hij de hoop uit dat hij later, na zijn dood, onthouden zou worden voor méér dan alleen GoodFellas en Law & Order, de politieserie waar hij twee jaar in meespeelde: „De meeste mensen hebben de indruk dat dat het enige is dat ik kan en doe. Ik ben óók een dichter, een schilder, een schrijver, een zanger. Ik ben de rest van mijn leven vooral aan het vechten tegen dat ene beeld dat iedereen van mij heeft.” Ondanks zijn respectabele staat van dienst als acteur, won Sorvino nooit grote prijzen. Hij werd in 1973 wel genomineerd voor een Tony Award voor zijn vertolking in That Championship Season maar won niet. Het dichtste bij een Oscar kwam de acteur in 1996, toen zijn acterende dochter Mira het beeldje kreeg voor haar bijrol in Mighty Aphrodite van Woody Allen. De acteur ontroerde kijkers wereldwijd op dat moment door zijn tranen ongegeneerd de vrije loop te laten.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/26/paul-sorvino-wilde-meer-zijn-dan-de-eeuwige-maffiabaas-a4137409
2022-07-27||Buster Keaton:  zo briljant,  zo weinig winst||Om Buster Keaton hangt een hardnekkige sfeer van tragiek, die iets te gemakkelijk leunt op het cliché van de tragische clown. Zijn korte, onvergetelijke optreden in Billy Wilders klassieker Sunset Boulevard (1950) droeg daar veel aan bij. Hij is in de film te zien als een van de filmsterren van weleer, die in de villa van de ex-filmdiva Norma Desmond bridge spelen. „Het wassenbeeldenmuseum”, zo omschrijft de cynische voice-over het kaartende gezelschap. De ironie wil dat Keaton begin jaren vijftig aan een opmerkelijke wederopstanding was begonnen en juist een gelukkiger fase van zijn carrière in ging. Hij beschikte weliswaar nooit meer over de middelen en de creatieve autonomie die hij had in de jaren twintig, toen hij zijn klassieke zwijgende films maakte, zoals One Week (1920), Cops (1922), The General (1927) en Steamboat Bill Jr. (1928). Maar Keaton was inmiddels weer een behoorlijk eind opgekrabbeld, na zijn diepe val in de jaren dertig.  De komiek zag zichzelf altijd in de eerste plaats als een entertainer; hij was zeker een perfectionist, die lang en diep nadacht over zijn werk. Maar de pretentie van iemand als Charlie Chaplin met zijn films een heuse kunstenaar te zijn was aan Keaton niet besteed. „Wie zijn  brood verdient met een rare hoed en flapschoenen kan nooit een genie zijn”, verklaarde hij. Daarom haalde Keaton niet zijn neus op voor het nieuwe medium televisie. Hij was in de jaren vijftig een veelgevraagd gast in talkshows en had ook een seizoen lang een eigen show. Daarnaast druppelden steeds meer bijrollen binnen in grote films. In 1957 werd zijn leven zelfs (slecht) verfilmd als The Buster Keaton Story. Dat leverde hem 50.000 dollar op – en de mogelijkheid om met zijn derde vrouw, Eleanor, een huis te kopen. Later volgden de eerste retrospectieven van zijn beste stille films in Parijs en op het filmfestival van Venetië. Toen hij in 1966 overleed was Keaton beslist geen vergeten of  miskende grootheid. Twee heel verschillende nieuwe boeken over Keaton hebben gemeen dat ze laten zien dat de grote komiek ook ná de komst van de geluidsfilm nog gelukkige en creatieve jaren kende: op televisie, als grote attractie in het circus en met blijspelen in het theater; zelfs in commercials kon Keaton laten zien wat hij nog steeds in huis had aan komische timing en acrobatische kunst. In alle overige opzichten zijn de nieuwe boeken over Keaton juist heel verschillend. James Curtis, die al een reeks lijvige biografieën van filmmakers op zijn naam heeft staan, levert met Buster Keaton. A Filmmaker’s Life in 810 pagina’s een zeer complete biografie af. Centraal staat Keaton als professional: hij was  een komiek die altijd heel precies kon analyseren waarom een grap werkte, en waarom niet. Het is fascinerend om te kunnen volgen hoe Keaton steeds dieper graaft in zijn metier; soms door dezelfde komische situaties te laten terugkeren in films, en steeds verder uit te diepen.  Keaton kon boeiend filosoferen over het verschil tussen de ‘mechanische grap’ en de ‘natuurlijke grap’ – een grap met een wat gekunsteld karakter versus een grap die natuurlijk uit de situatie voortkwam; dat laatste was volgens hem de hoogste vorm van humor. Hij dacht ook voortdurend na over de psychologie van het filmpubliek – om zijn humor nog scherper af te kunnen stemmen op de toeschouwers. Nooit de beste grappen meteen in het begin gebruiken – dan kan het daarna alleen maar minder worden was een van zijn uitgangspunten. Keaton stond erop dat zijn stoïcijnse personage nooit iets mocht overkomen wat in werkelijkheid niet mogelijk was. Om te voorkomen dat een scène té goed ingestudeerd was en daarmee aan spontaniteit zou verliezen, laste hij graag een pauze in tussen een repetitie en een opname, zodat de spelers ook weer het nodige van wat ze hadden ingestudeerd zouden vergeten. Voor professionele grappenmakers kan Curtis’ boek haast dienst kunnen doen als leerboek. Tegelijk vertelt Curtis zo over de ontwikkeling van filmhumor in breder opzicht: van de  woeste, anarchistische taferelen van de vroegste slapstick naar subtielere vormen van comedy die zijn gebaseerd op situatie, plot en de eigenschappen van een  personage. Daar kwam bij dat Keaton – veel meer dan Chaplin  – gefascineerd was door de filmtechnologie zelf. Dat maakte hem tot een pionier van een vorm van filmhumor die specifiek hoorde bij het nieuwe medium. Hij stapte in het filmdoek in een beroemde scène in Sherlock Jr.  (1924) en hij speelde met trucage alle rollen in een scène van The Playhouse (1921). Curtis’ benadering is droog, maar waardevol. Ook van Camera Man van filmjournalist Dana Stevens valt het nodige op steken, maar haar benadering is zowel liefdevoller als losser. Stevens gooit haar net wijder uit dan een conventionele biograaf. Hoewel ze maar een derde van het aantal woorden nodig heeft van Curtis, vindt ze toch nog ruimte voor uitstapjes naar thema’s die slechts zijdelings met Keaton te maken hebben.  Dat loopt uiteen van onderwerpen als de oprichting van Alcoholics Anonymous en de prominente rol van vrouwen in de vroege cinema tot  het ontstaan van de Amerikaanse kinderbescherming. Aanleiding voor dat laatste is dat Keaton als kleuter al veel succes had op de bühne in de ruige acrobatische act van zijn ouders. Humor, spanning en fysieke uitdagingen bleven altijd met elkaar verbonden in zijn verbeelding. Stevens draait ook haar hand niet om voor een beschouwing over de door drank getekende Hollywoodcarrière van schrijver F. Scott Fitzgerald; het dunne verband is dat ook Keaton een aantal jaren heeft geworsteld met de fles.  Alleen bij Curtis komt de lezer dankzij precieze berekeningen te weten dat Keatons stille komedies weliswaar succesvol waren – bij het publiek en bij recensenten. Maar de winstmarges bleven altijd zeer beperkt, omdat Keatons manier van werken – met grote nadruk op de spontane ingevingen van het moment – bepaald niet gericht was op efficiëntie.  Dat maakte zijn positie uiterst kwetsbaar toen de geluidsfilm aan een opmars begon en het studiosysteem in Hollywood zich consolideerde. Keaton verloor als goedbetaalde, maar machteloze werknemer van filmstudio MGM de zeggenschap over zijn films. Hij zocht zijn toevlucht in drank, waarop in 1933 ontslag op staande voet volgde. Stevens beschouwt Keaton minder vanuit zijn professie en meer vanuit zijn verbeelding. Ze verklaart de prominente rol van uit elkaar vallende huizen in de comedy van Keaton uit zijn persoonlijke geschiedenis; hij was van jongs af aan altijd  onderweg als kind van twee artiesten; de aantrekkingskracht van film was ook dat hij zou kunnen stoppen met reizen. Stevens ziet in zijn films sporen van zijn beladen relatie met zijn vader. Vermoedelijk zou Keaton met de vakmatige, ambachtelijke en feitelijke methode van Curtis meer affiniteit hebben dan met de meer persoonlijke benadering van Stevens. Hij sprak niet graag over zichzelf. Maar Stevens weet Keaton behoorlijk dicht te benaderen met haar warme portret. Biografieën James Curtis: Buster Keaton.  A Filmmaker’s Life.  Alfred A. Knopf, 810 blz  € 44,–  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/26/buster-keaton-zo-briljant-zo-weinig-winst-a4137406
2022-07-27||Gijs Naber laat zich als loebas de liefde door de vingers glippen||Het wekte vooraf opwinding bij het Nederlandse smaldeel in Cannes vorig jaar. De Nederlandse acteur Gijs Naber speelde als kapitein Jakob Störr een hoofdrol tegenover de Franse filmdiva Léa Seydoux in The Story of My Wife. Een film die de Hongaarse regisseur Ildikó Enyedi in de prestigieuze hoofdcompetitie van Cannes een nominatie voor de Gouden Palm opleverde. Enyedi, die in de 21ste eeuw van de radar was verdwenen maar in Berlijn in 2017 met een Gouden Beer een magistrale comeback maakte met het prachtige  On Body and Soul.  Een internationale doorbraak lijkt het een jaar na dato helaas niet geworden voor Naber. The Story Of My Wife viel in Cannes slecht in smaak: een languissante, stroperige en te eerbiedige bewerking van de vroeg-postmoderne roman van Milán Füst over de stramme Nederlandse zeekapitein Jakob Störr, die zijn gemoedsrust ruïneert met piekeren  over mogelijke ontrouw van zijn sprankelende, ongrijpbare Franse echtgenote Lizzy.   Dat The Story of My Wife verveelt, ligt niet aan Naber. Hij speelt de kapitein zo geremd en houterig als hij geacht wordt te zijn;  Seydoux brengt het mysterie. Een ondankbare rol: Naber is geen loebas die de liefde vindt, maar een loebas die zich de liefde door bezitsdrang en remmingen door de vingers laat glippen. Een treurig, eenzaam type. Enyedi is een enorme fan van Naber, vertelt ze ons op het dakterras van het Marriott Hotel Cannes. Tijdens de casting ben je als een jachthond. „Heb je beet,  dan wordt de film ondenkbaar zonder je prooi.” Ze leerde Gijs Naber kennen via een filmstudent, die hem een doortrapte porno-producer liet  spelen. Enyedi: „Een totaal andere rol, maar ik zag zijn charisma, zijn kalme diepgang.” Een auditie was verder overbodig. Gijs Naber is een stille, eenzame en rijzige held; net zo’n Clint Eastwood-type als de held van On Body and Soul. Enyedi, een kleine vrouw met meisjestem: „Wat me in zulke mannen aantrekt? Heb je mijn eigen kerel gezien? Een Duitser van ruim twee meter die uit een grensgebied komt waar ze een Nederlands dialect spreken. Maar zo kwetsbaar. Hij is de zestig al gepasseerd maar piekert nog steeds over de zin van het leven, een vraag die anderen na hun twintigste belachelijk vinden.” The Story of My Wife gaat over een man die door zijn chronische wantrouwen zijn geliefde van zich vervreemdt. Maar omdat we alles door Jakob Störrs ogen zien, kan het ook gaan over een man die wordt gemanipuleerd door een femme fatale. Ildikó Enyedi overwoog aanvankelijk een subjectieve structuur, waar alles zich afspeelt in Jakobs wantrouwige brein. Maar ze koos toch een objectieve benadering. Het mannenleven op zee – hiërarchisch, met glasheldere regels – is overdreven klassiek gefilmd, met strakke, schone kaders en bedaard camerawerk. „De eenvoud van metaal, hout en zeildoek”, aldus Enyedi. Zeeshots door kajuitramen suggereren een beperkte, analytische visie op de realiteit. Aan boord oogt de kapitein formeel, eenzaam, rationeel en  star. In de sociale, ambivalente maalstroom en het geroezemoes van Lizzy’s Parijse habitat is hij slecht op zijn gemak. Hij begluurt zijn vrouw dan via spiegels. Enyedi filmt de realiteit die Jakob Störr ervaart, en suggereert via visuele symboliek dat zijn beleving tekortschiet. Maar film is geen literatuur: je laat je in een bioscoop overspoelen, ziet daar wat je ziet. Geeft de filmmaker niet aan dat je naar een droom, hallucinatie of beleving kijkt dan is het de werkelijkheid. En dan gaat The Story of My Wife over een onhandige loebas die zich door een wispelturige vrouw en haar wufte vrienden in het pak laat naaien. Blijft Lizzy een wat malicieus raadsel. Laat de romance je koud. Je kan niet objectief filmen en verwachten dat de kijker dat ter plekke subjectief decodeert.  Ildikó Enyedi, in Cannes: „Mijn film is een pijnlijk, langdurig maar prachtig leerproces van Jakob Störr om zijn angst voor controleverlies te overwinnen. Niet alles met verkrampte spieren in hokjes te stoppen om daar labels op te plakken, maar het leven te omhelzen in al zijn chaos.”  Nu ze het zegt. Maar zonder uitleg is dat helaas minder helder. Experiment mislukt, helaas ook voor Gijs Naber. Drama The Story of My Wife  Regie: Ildikó Enyedi. Met: Gijs Naber, Léa Seydoux, Louis Garrel, Sergio Rubini. Lengte: 169 min. In: 34 bioscopen  

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/26/loebas-laat-zich-de-liefde-door-de-vingers-glippen-a4137405
2022-07-27||Doorgedraaid in het kapitalistisch systeem||In 2015 maakte Vincent Lindon diepe indruk met zijn rol als supermarktbewaker die zijn collega’s moet bespieden in La loi du marché van regisseur Stéphane Brizé. Het was het begin van Brizés  ‘arbeidstrilogie’, die nu eindigt met Un autre monde. Het tweede deel En guerre  is nooit in Nederland uitgebracht. Ditmaal speelt Lindon Philippe Lemesle, een bedrijfsleider van een Franse fabriek die onderdeel is van een Amerikaans conglomeraat. Hij krijgt de opdracht 10 procent van zijn personeel te ontslaan. Een vrijwel onmogelijke taak, al was het maar omdat zijn werknemers het werk nu al nauwelijks aankunnen. In de openingsscène blijkt dat Philippes stressvolle baan ook in zijn privéleven zijn tol eist, hij staat op het punt te scheiden.   Het lot van Lemesle spiegelt zich in dat van zijn puberzoon Lucas, die zo ontregeld raakt dat hij een paar dagen in een psychiatrische inrichting belandt. Hoewel deze verhaallijn een schitterende scène oplevert waarin de doorgedraaide Lucas beweert persoonlijk door Mark Zuckerberg te zijn gevraagd om bij Facebook te komen werken, is het dramatisch gezien iets te veel van het goede. Scenariotechnisch functioneert Lucas bovendien  net als de lichamelijk beperkte zoon in La loi du marché: de situatie maakt het makkelijker voor de hoofdpersoon om uiteindelijk zijn eigen zorgen te relativeren; er zijn immers belangrijker dingen op aarde dan werk. Toch imponeert Un autre monde, vooral door het acteren van Lindon en Sandrine Kiberlain als zijn geplaagde vrouw Anne. Zij zijn omgeven door niet-professionele acteurs die min of meer zichzelf spelen in een film die langzaam onder de huid kruipt. Brisé laat de gevolgen zien van een doorgedraaid kapitalistisch systeem dat volledig gericht is op winstmaximalisatie en het tevreden stellen van aandeelhouders. Een ziek systeem waarin de wetten van de markt arbeidskrachten ontmenselijken en verpletteren. Een andere wereld is denkbaar maar blijft vooralsnog een utopie. Sociaal drama Un autre monde Regie: Stéphane  Brizé. Met: Vincent Lindon, Sandrine Kiberlain. Lengte: 96 min. In: 33  bioscopen 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/26/doorgedraaid-in-het-kapitalistisch-systeem-a4137404
2022-07-27||Nieuw platenlabel: ‘Wij zeggen tegen queer artiesten: laat het zien’||Onlangs werd Darling Records opgericht, het eerste Nederlandse label – afdeling van een platenmaatschappij –  voor ‘queer’-artiesten. Internationaal gezien is Darling Records niet het eerste label voor mensen uit de lhbtq-gemeenschap, maar wel het eerste dat is opgericht door een grote platenmaatschappij, Sony Music.  Initiatiefnemer Peter van Vught en Sony willen ‘openheid’ in de muziekindustrie stimuleren. „Het was lang gewoon dat artiesten van een platenmaatschappij te horen kregen dat ze hun geaardheid maar voor zich moesten houden”, zegt Van Vught. „Denk aan George Michael of Ricky Martin. Bij ons geldt het omgekeerde: laat het vooral zien.” Darling Records heeft tot nog toe één liedje uitgebracht, van Van Vught zelf, onder de artiestennaam Darling Peter. Hij produceerde een nieuwe versie van ‘It’s Raining Men’ van The Weather Girls, een klassieker uit de homoseksuele nachtclubs. Van Vught veranderde de tekst: drag-queen Envy Peru en de Britse zangeres Vula zingen nu ‘It’s Raining Men! Them! Femme!’ en verwijzen naar de ‘queer’-identiteit. Van Vught (39) groeide op in een boerderij in Brabant. Als 24-jarige kwam hij naar Amsterdam en ontdekte het nachtleven. Voor popzaal Paradiso organiseerde hij queer-feesten, hij was een van de oprichters van het Milkshake-festival en organiseert evenementen rond Pride, de ere-week voor de lhbtq-gemeenschap die 30 juli begint. Van Vught is ook dj en producer.  Toen hij ‘It’s Raining Men! Them! Femme!’ had opgenomen kreeg hij medewerking van Sony, dat wel een label voor lhbtq-artiesten wilde beginnen. Volgens Van Vught, die de artiesten uitzoekt, moet het ‘dna’ van Darling Records nog worden ontwikkeld. „Ik organiseer feesten waar iedereen kan experimenteren met genderidentiteit, met kleding, met elkaar. Het is een vorm van educatie, mensen ontdekken er iets over zichzelf. Dat idee wil ik voortzetten in Darling Records, de concrete aanpak daarvan gaan we nog uitwerken.” Hij ziet veel talent in Nederland, maar richt zich niet exclusief op het eigen land. Hij kiest ook niet uitsluitend artiesten die zelf tot de lhbtq-gemeenschap horen, ook ‘supporters’ zijn welkom. „Denk aan zangeressen als Kylie Minogue of Jessie Ware. Zij zetten zich in voor mensen met diverse geaardheden, zij horen bij de scene waarop we ons richten.” Sony Music heeft al de internationaal beroemde Lil Nas X onder contract, een van de eerste openlijk homoseksuele rappers. „We willen een ‘community’ worden. Het gaat ons niet om kwantiteit maar om mensen die bij ons passen.” Als dj komt Van Vught in Europese streken waar de lhbtq-rechten minder goed geregeld zijn dan in Nederland. Is hij van plan om artiesten uit die landen een kans te bieden? „Ik draai binnenkort op het Sziget Festival, in Hongarije, waar de rechten voor lhbtq-ers behoorlijk zijn ingeperkt. Sziget heeft al 22 jaar een queer-podium, dus er is genoeg talent. Ik ben benieuwd welke artiesten ik daar tegenkom. Wie weet is er iemand bij die ik graag uitnodig.” Voor Van Vught is deze baan een droom die uitkomt. „Als kind op de boerderij fantaseerde ik over twee dingen: zelf muziek maken en muziek van anderen uitbrengen.”  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/26/wij-zeggen-tegen-queer-artiesten-laat-het-zien-a4137402
2022-07-27||Zwart gat ontstond niet uit een explosie maar na een stille dood||Zo’n honderdzestigduizend lichtjaar van de aarde is een bijzonder zwart gat gevonden met de Very Large Telescope (VLT) in Chili. Dit zwarte gat ontstond niet met een gigantische explosie van een opgebrande zware ster, de gangbare theorie voor het ontstaan van zwarte gaten. Deze variant, met de naam VFTS 243, ontstond juist toen een zware ster stilletjes binnen enkele seconden verdween. Dat zwarte gaten ook zonder knal kunnen ontstaan, wordt al zo’n twintig jaar geopperd door astronomen wereldwijd, maar hard bewijs ontbrak nog. Een internationale groep astronomen, onder wie wetenschappers uit Amsterdam, beschreef de vondst deze week in het blad Nature Astronomy. Zwarte gaten zijn geen gaten. Het zijn objecten in de ruimte die zó extreem massief zijn, dat niets wat te dichtbij komt aan hun zwaartekracht kan ontsnappen. Zelfs licht niet. Uit berekeningen aan de Melkweg, het sterrenstelsels dat de aarde huisvest, blijkt dat er alleen al in de Melkweg honderden miljoenen zwarte gaten moeten zijn. Volgens het gangbare idee ontstaan zwarte gaten dus met een gigantische explosie. Wanneer een zware ster door zijn brandstof heen is en het loodje legt, kan hij niet meer genoeg weerstand bieden tegen de zwaartekracht. De buitenste lagen van de ster slingeren dan naar buiten met snelheden tot maar liefst veertigduizend kilometer per seconde. Zo’n explosie heet een supernova. De sterkern die overblijft stort ineen tot een massief, extreem samengedrukt object: een zwart gat. Maar bij het nu gevonden zwarte gat VFTS 243  ontbreken sporen van een supernova. Het zwarte gat bevindt zich in de Grote Magelhaense Wolk, een sterrenstelsel dat om de Melkweg cirkelt. Daar draait het zwarte gat, met een massa minstens negen keer die van de zon, om een heldere nog ‘levende’ ster. „Normaal zou het pas gevormde zwarte gat een harde schop gekregen hebben door de explosie”, zegt Tomer Shenar. Hij is astronoom aan de Universiteit van Amsterdam en hoofdauteur van de studie. „Daardoor verandert de baan van het zwarte gat om de nog levende ster. De baan wordt dan elliptisch. Maar die van VFTS 243 is bijna perfect rond.” Als er geen supernova plaatsvond, wat gebeurde er dan wel? „Al zo’n twintig jaar volgt uit computerberekeningen aan de evolutie van sterren dat sommige zware sterren in plaats van met een knal, juist een stille dood sterven”, gaat de astronoom verder. „Zij verdwijnen binnen enkele seconden terwijl ze stilletjes ineenstorten tot een zwart gat.” Dat heet het direct collapse-scenario. „We weten nog niet precies waardoor dat komt. Sterevolutie is van zo veel factoren afhankelijk.” Christiaan Brinkerink, sterrenkundige aan de Nijmeegse Radboud Universiteit: „Bijzonder is nu dat er een systeem waargenomen is dat alleen met dat scenario kan worden verklaard. Dit is het meest directe bewijs tot nu toe.” Het nu gevonden zwarte gat was overigens lastig te detecteren. Shenar: „Normaal verraadt röntgenstraling de aanwezigheid van een zwart gat. Dat wordt uitgestraald wanneer materie van de begeleidende ster naar het zwarte gat stroomt. Maar VFTS 243 staat te ver van zijn ster voor die interactie.” Hoe zag het team astronomen VFTS 243 dan wel? „We hebben zes jaar lang bewegingen van bijna duizend sterren gemonitord met de Very Large Telescope. Daarin zochten we naar sterren die afwijkend bewegen van wat je zou verwachten op basis van hun massa. Zo konden we sterren die mogelijk rondom een ’onzichtbaar’ zwart gat cirkelen eruit filteren en analyseren.”||https://www.nrc.nl//nieuws/2022/07/26/zwart-gat-ontstond-niet-uit-een-explosie-maar-na-een-stille-dood-a4137401
2022-07-27||Zeker vijf doden bij bestorming VN-gebouw door demonstranten in Congo||In de Democratische Republiek Congo zijn zeker vijf doden gevallen en vijftig mensen gewond geraakt bij een protest tegen de Verenigde Naties (VN). Dat heeft een woordvoerder van de Congolese overheid bevestigd op Twitter. Het protest liep uit de hand toen een deel van de demonstranten een VN-gebouw bestormde en aan het plunderen sloeg. Persbureau Reuters schrijft dat twee demonstranten omkwamen door kogels die VN-vredesbewakers afvuurden.  Het drama voltrok zich op de tweede dag van de protesten, in de uiterst oostelijk gelegen stad Goma, tegen de Rwandese grens. De bevolking keerde zich tegen de VN-vredesmissie Monusco, die sinds 2010 is gestart om — volgens de demonstranten vergeefs — vrede en stabiliteit te brengen in het door militiegeweld geteisterde land. Maandag drongen honderden actievoerders het VN-gebouw binnen, waar ze plunderden en eisten dat de vredesmissie ten einde komt en VN-mensen hun spullen pakken. Dinsdag escaleerden de spanningen. VN-vredesbewakers losten volgens een ooggetuige schoten op een „grotendeels rustige” massa, waarbij twee doden vielen en zeker twee gewonden, aldus Reuters. Volgens diezelfde getuige heeft het Congolese leger, dat ook naar het protest was getrokken, geen schoten gelost. Het Franse persbureau AFP schrijft dat één jonge demonstrant in het hoofd is geraakt door een kogel uit het VN-gebouw. Hoe de andere mensen om het leven kwamen is niet bekend. De situatie in het oosten van Congo is hachelijk, met continue gewelddadige confrontaties tussen gewapende milities en lokale troepen. Zij willen allemaal profiteren van de grondstoffen in het Afrikaanse land, zoals koper, goud en diamanten. Monusco is er naar eigen zeggen om Congolese burgers te beschermen en om de Congolese overheid te ondersteunen in haar pogingen daartoe. Niettemin is de vredesmissie volgens een woordvoerder van de overheid inmiddels begonnen zich terug te trekken.||https://www.nrc.nl//nieuws/2022/07/26/zeker-vijf-doden-bij-bestorming-vn-gebouw-door-demonstranten-in-congo-a4137399
2022-07-27||EU-lidstaten zijn definitief akkoord over vermindering gasverbruik||De 27 EU-lidstaten zijn het dinsdag eens geworden over een noodplan om het gasverbruik tussen augustus en april met 15 procent te verminderen. Dat heeft het Tsjechische EU-voorzitterschap bekendgemaakt, meldt persbureau Reuters. De energiebesparingen moeten voorkomen dat huishoudens, belangrijke bedrijven en ziekenhuizen zonder verwarming komen te zitten als Rusland de gaskraan volledig dichtdraait. Volgens het voorzitterschap bleek de maatregel „toch geen onmogelijke missie te zijn”. Hoewel het gaat over vrijwillige afspraken, die de Europese Commissie vorige week al voorstelde, kan de commissie in geval van nood bij meerdere landen gasvermindering afdwingen. Wel krijgen meerdere landen daarop, na protest, een vrijstelling. Alle landen moeten zelf invullen hoe ze ervoor zorgen 15 procent minder gas te gaan verbruiken. Het voorstel lag gevoelig omdat Brussel zich voor het eerst vergaand mengde in het energieverbruik van lidstaten. In Zuid-Europese landen klonk gemor omdat zij moeten besparen om de Duitse industrie de winter door te helpen. Duitsland is namelijk sterk afhankelijk van Russisch gas, terwijl een land als Portugal daar amper gebruik van maakt. De lidstaten krijgen allemaal met hetzelfde reductiedoel te maken. Voorzitter van de Europese Commissie Ursula von der Leyen erkende vorige week dat sommige lidstaten „kwetsbaarder” zijn dan de andere. „Maar alle lidstaten lijden onder verstoringen van de interne markt.” Het Russische staatsgasbedrijf Gazprom liet deze week weten dat zij de toevoer van gas via de Nord Stream 1 verder gaat verlagen. Vanaf woensdag stroomt er nog maar 20 procent (33 miljoen kuub) van de voorheen gebruikelijke dagelijkse hoeveelheid gas naar Duitsland. ||https://www.nrc.nl//nieuws/2022/07/26/eu-lidstaten-zijn-definitief-akkoord-over-vermindering-gasverbruik-a4137397
2022-07-27||Amsterdams studentencorps laat voorlopig geen nieuwe leden toe, Halsema onderzoekt sancties||Het Amsterdamse studentencorps laat voorlopig geen nieuwe aspirant-leden toe. Aanvankelijk zouden de inschrijvingen woensdag van start gaan, maar die zijn „tot nader order” opgeschort. Het bestuur van het corps stelt dinsdag energie te willen besteden aan „een goed onderzoek en een adequate reactie” op de vrouwonvriendelijke uitspraken die door vier leden zouden zijn gedaan. Drie van hen zaten in het bestuur van de vereniging; zij zijn inmiddels gestopt.   Femke Halsema, burgemeester van Amsterdam, stelt in een verklaring dat de gemeente mogelijke maatregelen tegen de vereniging gaat onderzoeken. Als uiterste sanctie noemt ze het „(tijdelijk) intrekken van de exploitatievergunning van de sociëteit aan de Warmoesstraat”. Halsema stelt dat de leden die de uitspraken deden zich schuldig hebben gemaakt aan „seksisme en discriminatie”. De uitspraak om „de nekken van vrouwen te breken” beschouwt ze als een oproep tot geweld. „Het gedrag” van de leden is volgens haar „onaanvaardbaar en volstrekt verwerpelijk”.  Ook het ministerie van Buitenlandse Zaken neemt afstand van het studentencorps. Op de website van de vereniging prijkt een logo van het departement, volgens het ministerie om „het werken” bij Buitenlandse Zaken „onder de aandacht te brengen”. Het ministerie wil dat het corps het logo verwijdert. „Er zijn schokkende berichten over de studentenvereniging A.S.C./A.V.S.V. naar buiten gekomen. Wij zien deze als zeer verwerpelijk”, aldus Buitenlandse Zaken. Eerder op de dag werd bekend dat het corps een onafhankelijk orgaan vraagt onderzoek te doen naar de vier corps-leden die tijdens het 34ste lustrum van het A.S.C./A.V.S.V. seksistische uitlatingen deden in een toespraak. Dat schrijft de rector van de vereniging, Heleen Vos, in een mail aan alle leden die is ingezien door NRC. Dit kan leiden tot de schorsing van de vier sprekers, of tot de beëindiging van hun lidmaatschap. Dinsdagavond zijn de mannen niet welkom op het afsluitende evenement van de negendaagse festiviteiten.  Ook schrijft Vos dat de vereniging wil onderzoeken „in welke mate leden in functie gefaald hebben op te treden” om de „kwetsbare waarden” van het corps (A.S.C./A.V.S.V.) te verdedigen. Het Amsterdamse studentencorps is al enige tijd bezig met een cultuurverandering, onder meer nadat het vorig jaar in opspraak was gekomen vanwege geweldsexcessen tijdens de ontgroeningsperiode. Ten minste zes disputen hadden zich die zomer schuldig gemaakt aan „grove mishandeling en vernedering”. Traditionele ontgroeningen werden afgeschaft.  Afgelopen zondag hielden twee leden van de ontgroeningscommissie, een lid van het dagelijks bestuur van de vereniging en een ‘gewoon’ lid toespraken waarin zij onder meer over vrouwen spraken als „niks meer dan hoeren” en „sperma-emmers”. Ook werd gezegd dat ze „nekken van vrouwen zouden breken zodat ze hun lul erin konden stoppen”. Gezien de poging tot cultuurverandering zijn de toespraken van de vier mannen volgens de rector „des te pijnlijker”. Ze laten zien dat er „een lange weg te gaan is voordat in de praktijk bereikt is” wat de vereniging met de „cultuuromslag” voor ogen heeft.  Vrouwelijke corpsleden schreven in een interne brief geschokt te zijn door de woorden. „Wij horen mannen denken: het is maar een grap. Volgens ons is de grap voorbij”, aldus de ondertekenaars. „Een jaar lang cultuurverandering etaleren en vervolgens dit soort termen zelf uitkramen en het wordt nog toegejuicht ook? Neemt de senaat nou zijn eigen cultuurverandering niet serieus?” De brief werd door 273 vrouwelijke leden ondertekend.  De Universiteit van Amsterdam, de Vrije Universiteit en de Hogeschool Amsterdam hebben er na het horen van de uitspraken geen vertrouwen in dat er een cultuuromslag heeft plaatsgevonden. Daarom zullen zij de bestuursbeurzen - die vorig jaar na geweldsincidenten bij de ontgroening zijn stopgezet - voorlopig niet hervatten, laat een woordvoerder van de UvA weten. Een bestuursbeurs is een maandelijkse uitkering om bestuursleden van de vereniging tegemoet te komen in hun levenskosten. De maatregel geldt in principe minimaal één jaar, maar heeft geen einddatum. ||https://www.nrc.nl//nieuws/2022/07/26/amsterdams-corps-laat-onderzoek-doen-naar-vrouwonvriendelijke-toespraken-a4137396
2022-07-27||Personeelskrapte bezorgt Randstad recordomzet|| Voor geen enkele werkgever is de krapte op de arbeidsmarkt leuk. Behalve voor uitzendconcern Randstad. Dat profiteert volop van de grote vraag naar personeel.  Het uitzendconcern uit Diemen boekte in het tweede kwartaal van dit jaar een omzet van bijna 6,9 miljard euro, aldus dinsdag gepubliceerde cijfers. Dat is 13 procent meer dan een jaar eerder. Over geheel 2021 boekte het concern een recordomzet van 24,6 miljard euro. Ook dit kwartaal spreekt Randstad van „een record”. De nettowinst van het uitzendconcern, ook eigenaar van merken als Tempo-Team, Monsterboard en Yacht, steeg dit kwartaal met 11 procent naar 196 miljoen euro.    Volgens topman Sander van  ’t Noordende schakelen bedrijven Randstad vanwege de grote vraag naar personeel steeds vaker in om medewerkers te werven. Het was de eerste keer dat hij de financiële presentatie deed. Van ’t Noordende nam begin dit jaar het stokje over van Jacques van den Broek als bestuursvoorzitter van Randstad.  Beleggers waren minder tevreden. Bij opening van de beurs dinsdagochtend daalde de koers van het aandeel Randstad 4 procent.  Dat Randstad nu profiteert van de grote vraag naar personeel, komt naar eigen zeggen mede door de data die het uitzendconcern al jaren verzamelt. Van miljoenen mensen wereldwijd weet Randstad niet alleen wat hun opleidingsniveau of werkervaring is, maar bijvoorbeeld ook welk werk ze het liefst zouden doen. En of ze binnenkort van baan willen wisselen. Zulke gegevens verzamelt het concern via enquêtes.  Daardoor weet Randstad niet alleen voor welke vacatures in welke sectoren potentieel de meeste interesse is. Ook zegt  het zo werkzoekenden sneller en beter aan openstaande functies te kunnen koppelen.  Natuurlijk moet ook Randstad zelf zien te navigeren op een krappe arbeidsmarkt,  zegt analist Konrad Zomer, die voor ABN Amro het uitzendconcern volgt. Maar in tegenstelling tot andere bedrijven kan Randstad een „zoektocht op touw zetten” aan de hand van miljoenen gegevens. „Voor Randstad is het bovendien de corebusiness.” Bedrijven zullen hun zoektocht naar personeel ook sneller uitbesteden als zoeken ze veel tijd, moeite of geld kost. Zomer: „Dus het netto-effect is voordelig.” Ook als de lonen stijgen door de personeelskrapte, profiteert de uitzendbranche. Afgelopen half jaar werden in collectieve arbeidsovereenkomsten (cao’s) loonsverhogingen van gemiddeld 3,1 procent afgesproken. „En hoge lonen zijn gunstig voor uitzenders”, aldus Zomer. Het bedrag dat een uitzendbureau verdient,  hangt vaak af van het salaris dat een uitzendkracht krijgt bij het bedrijf waar hij of zij aan de slag gaat. Een hoger salaris betekent dan meer marge voor het uitzendbureau.  De krapte op de arbeidsmarkt is onverminderd hoog. Tegenover elke 100 werklozen staan 133 vacatures. De schaarste aan personeel zal in de toekomst alleen maar groter worden, verwachten deskundigen. De beroepsbevolking zal waarschijnlijk krimpen: de komende jaren gaan meer mensen met pensioen dan erbij komen op de arbeidsmarkt. Een recessie kan de vraag naar personeel wel – tijdelijk – afremmen. In juni liep de werkloosheid wat op, naar 3,4 procent van de beroepsbevolking. Twee maanden eerder was dat nog 3,2 procent. Toch is volgens experts van ‘afkoeling’ van de verhitte arbeidsmarkt nog geen sprake.  Al wordt, door bijvoorbeeld De Nederlandsche Bank, wel degelijk rekening gehouden met de mogelijkheid van een recessie. De economische vooruitzichten voor de rest van dit jaar zijn aanzienlijk verslechterd, mede door de oorlog in Oekraïne en de hoge inflatie. Dat kan betekenen: oplopende werkloosheid.   Dat heeft direct effect op een bedrijf als Randstad. Want macro-economische ontwikkelingen „sijpelen door naar het personeelsbeleid van bedrijven”, aldus Zomer. „En vervolgens naar het aantal plaatsingen dat uitzendbureaus kunnen doen.” Het is in de uitzendbranche lastig ver vooruit te kijken, zegt hij. „De voorspelbaarheid is laag. Als morgen paniek uitbreekt, stoppen bedrijven eerst met mensen aannemen.”  Volgens Van ’t Noordende is Randstad in staat „snel en effectief” te reageren „te midden van een ongekende macro-economische omgeving”. ||https://www.nrc.nl//nieuws/2022/07/26/personeelskrapte-bezorgt-randstad-recordomzet-a4137395
2022-07-27||Russische raketaanval op zuidelijke havenstad Mykolajiv na graandeal||De haven van de zuid-Oekraïense stad Mykolajiv is dinsdagochtend getroffen door een Russische raketaanval. Dat melden internationale persbureaus op basis van informatie van de burgemeester van de stad. Voorlopig zijn er geen slachtoffers bekend. De aanval is onder meer opmerkelijk omdat Rusland en Oekraïne met Turkije en de Verenigde Naties vorige week vrijdag nog afzonderlijke graandeals sloten, die de veilige doortocht van veelal Oekraïense en Russische graanvrachtschepen door zuidelijke havens in Oekraïne moeten garanderen.  Zaterdag werd ook de zuidelijke havenstad Odessa getroffen door Russische raketten. Het Oekraïense ministerie van Buitenlandse Zaken riep de VN en Turkije kort daarna op ervoor te zorgen dat Rusland zich aan de veiligheidsafspraken houdt. De Amerikaanse ambassadeur in Oekraïne Bridget Brink noemde de aanval „schandalig” en zei dat Rusland door blijft gaan met het „aanvallen van voedsel”.  Oekraïne en Rusland behoren tot de grootste graanexporteurs ter wereld. Inmiddels staan er door Russische blokkades zo’n 22 miljoen ton graan en andere landbouwproducten vast in havens aan de Zwarte Zee. Dit leidde al tot een forse stijging van de voedselprijzen en tot zorgen over een mondiale voedselcrisis. ||https://www.nrc.nl//nieuws/2022/07/26/russische-raketaanval-op-zuidelijke-havenstad-mykolajiv-na-graandeal-a4137394
2022-07-27||Zware beschietingen op Zuid-Oekraïense stad Mikolajiv||						We sluiten dit blog. Lees verder in het blog van maandag.
					 						Bij beschietingen op de Oekraïense stad Mikolajiv is de Russische zakenman Oleksej Vadatoersky om het leven gekomen. Vadatoersky gold als een van de rijkste mannen van Oekraïne en hield zich bezig met de export van graan. Hij zou volgens Oekraïense autoriteiten daardoor een bewust doel van de Russische troepen zijn geweest. Ook zijn vrouw is omgekomen bij de wat de burgemeester van Mikolajiv eerder op zondag „de zwaarste Russische bombardementen tot nu toe” noemde. Volgens de BBC werd zijn huis door een raket getroffen. Onder meer een hotel en twee scholen zouden zijn beschadigd door de beschietingen. Nibulon, het bedrijf van Vadatoersky, bouwde graansilo’s en andere opslagfaciliteiten. Volgens Oekraïense autoriteiten leverde hij daarmee een grote bijdrage aan de ontwikkeling van handel en landbouw in de regio. Hij was gedecoreerd door de regering als „Held van Oekraïne”.
					 						De stad Mikolajiv in Zuid-Oekraïne is zaterdagnacht zwaar beschoten door de Russen. Dat meldt de burgemeester van de stad, Oleksandr Senkevytsj, zondagochtend op zijn Telegramkanaal. Hij spreekt van „waarschijnlijk de zwaarste beschietingen tot nu toe”. Volgens regiogouverneur Vitali Kim zijn zeker twee burgerdoden gevallen. Op meerdere momenten waren gedurende de nacht in Mikolajiv zware explosies te horen. De precieze schade is nog niet bekend, wel is duidelijk dat een aantal gebouwen verwoest is. Ook woningen raakten beschadigd. Op enkele plaatsen waar de raketten insloegen is brand uitgebroken. Ook in de oostelijke stad Kharkov en in Soemy sloegen zaterdagnacht raketten in op gebouwen. In Soemy, waar volgens gouverneur Dmytro Zjyvytsky in de afgelopen 24 uur vijftig inslagen waren, werd een persoon gedood en raakten twee anderen gewond.

Een Oekraïense brandweerman blust een brand ontstaan door de aanvallen op de stad. Foto Ukrainian Emergency Service via AFP

 Een Oekraïense brandweerman blust een brand ontstaan door de aanvallen op de stad. Foto Ukrainian Emergency Service via AFP 						De Oekraïense president Volodymyr Zelensky heeft zaterdag burgers in delen van de oostelijke Donetsk-regio die nog onder controle zijn van Oekraïne gemaand het gebied te verlaten. Zelensky kondigde laat op de avond een verplichte evacuatie af in een televisietoespraak vanuit Kiev, meldt Reuters. Donetsk is het toneel van hevige gevechten tussen Oekraïne en Rusland, dat grote delen van het gebied heeft ingenomen. Zelensky riep honderdduizenden mensen in gevechtszones in de bredere Donbas-regio, die behalve Donetsk ook de regio Luhansk omvat, op om te vertrekken, wegens een verwachting dat gevechten zullen verhevigen. „Hoe meer mensen nu de Donetsk-regio verlaten, hoe minder mensen het Russische leger zal kunnen doden”, aldus Zelensky. Inwoners die vertrekken zouden in aanmerking komen voor compensatie, voegde hij toe. Volgens Zelensky wonen nog honderdduizenden mensen in gebieden van de Donbas waar hevig wordt gevochten. „Velen weigeren te vertrekken, maar dat moet toch gebeuren”, aldus de president. „Als u een kans heeft, spreek dan alstublieft met degenen die nog in de gevechtszones van de Donbas verblijven. Overtuig hen er alstublieft van dat het nodig is om te vertrekken.” De Oekraïense vicepremier Irina Veresjtsjoek heeft volgens Oekraïense media gezegd dat de evacuatie moet plaatsvinden voordat de winter begint, omdat de voorziening van aardgas in de regio is verwoest.
					 						Rusland heeft experts van de Verenigde Naties en het Internationale Comité van het Rode Kruis uitgenodigd om onderzoek te doen naar de aanval op een kamp in de Donetsk-regio waarbij vrijdag ruim vijftig Oekraïense krijgsgevangenen zijn omgekomen. Dat heeft het Russische ministerie zaterdag verklaard, meldt Reuters. De stap wordt gezet „in het belang van het uitvoeren van een objectief onderzoek”, aldus het ministerie in een verklaring. Pro-Russische separatisten geven Kiev de schuld van de aanval, waarbij volgens hen 53 krijgsgevangenen zijn omgekomen. Oekraïne zou de gevangenis bij Olenivka hebben bestookt met raketten. De Oekraïense strijdkrachten hebben dat ontkend. Volgens hen is de gevangenis onder vuur genomen door Russische artillerie, om mishandeling van gevangenen te verhullen. Het Rode Kruis heeft een verzoek ingediend om de gevangenis te bezoeken en te bekijken of de krijgsgevangenen die bij de aanval gewond zijn geraakt, naar behoren worden behandeld. De organisatie liet zaterdagavond weten dat dat verzoek nog niet was ingewilligd. Volgens de pro-Russische separatisten zijn 75 krijgsgevangenen gewond geraakt. Op satellietbeelden van na de aanval is te zien dat een vierkant gebouw in het midden van het gevangenencomplex is verwoest. Krijgsgevangenen die bij de aanslag zijn omgekomen zouden in mei gevangen zijn genomen na de val van de Oekraïense havenstad Marioepol na een maandenlang Russisch beleg. Onder hen zouden militairen van het Azov-regiment zijn. De Oekraïense president Volodymyr Zelensky heeft gezegd dat de VN en het Rode Kruis een plicht hebben om op de beschietingen van het complex te reageren. Hij heeft naar aanleiding van de aanval opnieuw opgeroepen Rusland te bestempelen als een terroristische staat. „Veroordeling op het niveau van politieke retoriek is niet voldoende voor deze massamoord”, zei hij. Satellietbeeld van het gevangenencomplex van Olenivka, in de oostelijke Oekraïense regio Donetsk, na een aanval waarbij vrijdag tientallen gevangenen zijn omgekomen. Foto Maxar Technologies via AP 						 De Oekraïense president Volodymyr Zelensky wil dat de Verenigde Staten Rusland officieel bestempelt als land dat terrorisme steunt. Zelensky deed vrijdagavond een  beroep op de VS naar aanleiding van de aanval op een kamp in de Donetsk-regio waarbij ruim vijftig Oekraïense krijgsgevangenen zijn omgekomen. Eerder op vrijdag meldde Oekraïne al dat er ook zeker 130 gewonden zouden zijn. „Dit is een opzettelijke Russische oorlogsdaad, een opzettelijke massamoord op Oekraïense krijgsgevangenen”, zei Zelensky in een videoboodschap. „Het is verdere bevestiging dat Rusland een terroristische staat is. Het land is nu de grootste bron van terrorisme ter wereld.” Sancties
Landen waarvan de VS concludeert dat ze terrorisme steunen krijgen verschillende sancties opgelegd, zoals een ban op de export en verkoop van verdedigingswapens door de VS. Op dit moment gelden deze sancties voor Syrië, Iran, Noord-Korea en Cuba. Josep Borrell, de buitenlandchef van de EU, heeft het recente Russische geweld tegen Oekraïne veroordeeld. „De Europese Unie steunt alle maatregelen om ervoor te zorgen dat mensenrechtenschendingen en schendingen van het internationaal humanitair recht ter verantwoording worden geroepen”, zei hij vrijdagavond in een verklaring. Rusland heeft ontkend dat het achter de aanval op het kamp met krijgsgevangenen zit. Volgens de Russische Defensie heeft de Oekraïense krijgsmacht met een raketartilleriesysteem geschoten. Oekraïne reageerde op de verwijten door de Russische krijgsmacht juist de schuld te geven van de aanval. Volgens Kiev „streven de bezetters hun criminele doelen na” door het Oekraïense leger te „beschuldigen van het plegen van oorlogsmisdaden”. Ook zou Rusland met de aanval de „marteling van gevangenen en executies” hebben willen „verbergen”. 						De Amerikaanse minister van Buitenlandse Zaken Anthony Blinken en zijn Russische collega Sergej Lavrov hebben vrijdag voor het eerst sinds het begin van de Russische invasie van Oekraïne direct met elkaar gesproken, melden internationale persbureaus. Volgens Blinken was het een „openhartig” telefoongesprek, waarin hij onder meer aandrong op een gevangenenruil. De Verenigde Staten willen dat basketbalspeelster Brittney Griner en ex-marinier Paul Whelan worden vrijgelaten in ruil voor de Russische wapenhandelaar Viktor Bout. Griner werd in februari dit jaar opgepakt op het vliegveld van Moskou vanwege drugsbezit en Whelan is veroordeeld voor spionage. Lavrov liet weten een terugkeer naar „stille diplomatie” te willen over dit onderwerp.  In het gesprek heeft Blinken Rusland gewaarschuwd niet nog meer Oekraïens grondgebied in te nemen. „De wereld zal annexaties niet erkennen en we zullen aanvullende maatregelen nemen als Rusland zijn plannen doorzet.”  Verder zei de Amerikaanse minister van Buitenlandse Zaken dat de wereld verwacht dat Rusland de overeenkomst over de export van Oekraïens graan over de Zwarte Zee naleeft. Volgens Lavrov compliceren de Amerikaanse sancties de wereldwijde voedselsituatie.

De Amerikaanse minister van Buitenlandse Zaken Anthony Blinken. Foto Jim Lo Scalzo/EPA

 De Amerikaanse minister van Buitenlandse Zaken Anthony Blinken. Foto Jim Lo Scalzo/EPA 						Bij beschietingen van een kamp in Olenivka in de Donetsk-regio zijn vrijdag zeker veertig Oekraïense krijgsgevangenen omgekomen. Dat meldt zowel de Russische Defensie als de Oekraïense krijgsmacht, aldus internationale persbureaus. Ook raakten volgens Moskou tientallen gevangenen en enkele bewakers van het door pro-Russische separatisten bestierde kamp gewond. Rusland en Oekraïne geven elkaar de schuld van de aanval. Volgens de Russische Defensie heeft de Oekraïense krijgsmacht met een raketartilleriesysteem geschoten. Ze noemt het een „bloedige provocatie”, die Oekraïense soldaten moet ontmoedigen zich over te geven. De omgekomen gevangenen zouden leden zijn van de Azov-brigade, die in april en mei vanuit een fabriek in de Zuid-Oekraïense havenstad Marioepol lange tijd verzet bood tegen de Russen. Oekraïne reageerde op de verwijten door de Russische krijgsmacht juist de schuld te geven van de aanval. Volgens Kiev „streven de bezetters hun criminele doelen na” door het Oekraïense leger te „beschuldigen van het plegen van oorlogsmisdaden”. Ook zou Rusland met de aanval de „marteling van gevangenen en executies” hebben willen „verbergen”.   Rusland en Oekraïne hebben beide geen bewijs aangevoerd voor hun stellingen. Nog geen onafhankelijke partij heeft zich uitgesproken over wat er gebeurd is in het Oost-Oekraïense Olenivka.

Volgens Rusland zijn de vrijdag omgekomen krijgsgevangenen strijders van de Azov-brigade. Die bood eerder dit jaar lange tijd verzet vanuit een staalfabriek in Marioepol. Foto via AP

 Volgens Rusland zijn de vrijdag omgekomen krijgsgevangenen strijders van de Azov-brigade. Die bood eerder dit jaar lange tijd verzet vanuit een staalfabriek in Marioepol. Foto via AP 						Sinds 1 maart, vijf dagen na het begin van de oorlog in Oekraïne, hebben 255 Russen een asielaanvraag gedaan bij de Immigratie- en Naturalisatiedienst (IND). Dat blijkt uit vrijdag gepubliceerde cijfers van het Centraal Bureau voor de Statistiek (CBS). In januari en februari ging het nog om aanvragen van respectievelijk vijftien en twintig Russen. Sinds begin maart deden 65 Oekraïners een asielaanvraag bij de IND. De piek van het aantal Russische asielaanvragen lag in maart, toen 85 Russen asielaanvraag deden. Het aantal daalde vervolgens iedere maand, met in juni nog 45 aanvragen. In 2021 deden maandelijks gemiddeld zo’n achttien personen uit Rusland asielaanvraag in Nederland. Voor de inval in Oekraïne zochten vooral Russen met een lhbti-achtergrond asiel in Nederland. Sinds de oorlog zijn dat volgens Vluchtenlingenwerk Nederland ook Russen die zich uitspreken tegen president Poetin en de oorlog, en mannen die niet willen vechten in het Russische leger. De IND registreert geen motieven om asiel aan te vragen. Het aantal asielverzoeken vanuit Oekraïne was door de Russische invasie vooral in maart met vijftig aanvragen hoog. Oekraïners zijn niet verplicht om een asielaanvraag in te dienen om in Nederland te verblijven en te werken, maar een deel van hen deed dat sinds de oorlog desondanks wel. Het aantal asielaanvragen van Oekraïners ligt inmiddels weer op het niveau van vóór maart 2022. In het tweede kwartaal van 2022 deden vijftien Oekraïners een asielverzoek.

Russen in Nederland demonstreren bij de Russische ambassade tegen Poetin en de oorlog in Oekraïne. Foto Phil Nijhuis/Hollandse Hoogte

 Russen in Nederland demonstreren bij de Russische ambassade tegen Poetin en de oorlog in Oekraïne. Foto Phil Nijhuis/Hollandse Hoogte 						Rusland verplaatst „massaal” manschappen en materiaal naar het zuiden van Oekraïne om verdedigende stellingen in te nemen. Dat heeft de Oekraïense presidentiële adviseur Oleksi Arestovytsj volgens persbureau Reuters gezegd. Het is voor NRC niet mogelijk om deze uitspraken te verifiëren. Niettemin heeft Oekraïne geen geheim gemaakt van zijn intenties om de zuidelijke stad Cherson, die vroeg in de oorlog viel, te heroveren. Oekraïens succes zou het idee van een succesvolle Russische bezetting ondermijnen. De Britse inlichtingendienst ziet dat als een haalbaar doel en noemt de Russische bezettingsmacht in Cherson „uiterst kwetsbaar”. Dankzij de westerse langeafstandsraketten heeft Oekraïne zeker drie bruggen over de Dnjepr-rivier bij Cherson beschadigd, wat tot grote logistieke problemen aan Russische zijde leidt. De kilometerlange Antonivskibrug is woensdag opnieuw beschoten en inmiddels hoogstwaarschijnlijk niet langer begaanbaar, stellen de Britten.  „We doen er alles aan om de logistieke mogelijkheden van de bezetters te beteugelen”, zei de Oekraïense president Zelensky woensdagavond over de beschietingen van de Antonivskibrug. Behalve in het westen van het land, blijft het grootste deel van het zuiden van Oekraïne in Russische handen. In het oosten blijft Rusland pogingen ondernemen om de provincie Donetsk in handen te krijgen. Als dat lukt is de gehele Donbas illegaal bezet — een belangrijk oorlogsdoel van Poetin.

Een auto passeert een krater in de Antonivskibrug over rivier de Dnjepr bij Cherson, gevolg van een Oekraïense raketaanval. Foto Stringer/AFP

 Een auto passeert een krater in de Antonivskibrug over rivier de Dnjepr bij Cherson, gevolg van een Oekraïense raketaanval. Foto Stringer/AFP 						Rusland heeft de op een na grootste elektriciteitscentrale van Oekraïne ingenomen, in de oostelijke provincie Donetsk. Dat heeft een adviseur van de Oekraïense president Volodymyr Zelensky woensdagavond bevestigd, nadat de Russen eerder al melding hadden gemaakt van wat hun eerste significante overwinning in ruim drie weken is. Met de inname van de uit het Sovjettijdperk stammende kolencentrale heeft Rusland volgens de adviseur een „klein strategisch voordeel” behaald. Het Britse ministerie van Defensie zei eerder al dat de inname van de centrale zou passen in het Russische plan om cruciale infrastructuur in Oekraïne in te nemen. De overwinning in Voehlehirsk, waar de kolencentrale staat, betekent volgens de Britten ook dat de Russen nu op kunnen rukken naar de steden Sloviansk en Kramatorsk. In de missie om na de provincie Loehansk ook de provincie Donetsk in te nemen, zijn dat voor Moskou twee strategisch belangrijke doelen. Ondanks het verlies van de kolencentrale zei president Zelensky woensdagavond in een videoboodschap dat Oekraïne van plan is de export van elektriciteit naar de Europese Unie te verhogen. Zo wordt de EU volgens hem minder afhankelijk van Russische energieleveringen en kan Oekraïne buitenlandse valuta verdienen.

Russische troepen in de regio Donetsk nabij de stad Marioepol. Foto Sergei Ilnitsky/EPA

 Russische troepen in de regio Donetsk nabij de stad Marioepol. Foto Sergei Ilnitsky/EPA 						De haven van de zuid-Oekraïense stad Mykolajiv is dinsdagochtend getroffen door een Russische raketaanval. Dat melden internationale persbureaus op basis van informatie van de burgemeester van de stad. Voorlopig zijn er geen slachtoffers bekend. De aanval is onder meer opmerkelijk omdat Rusland en Oekraïne met Turkije en de Verenigde Naties vorige week vrijdag nog afzonderlijke graandeals sloten, die de veilige doortocht van veelal Oekraïense en Russische graanvrachtschepen door zuidelijke havens in Oekraïne moeten garanderen.  Zaterdag werd ook de zuidelijke havenstad Odessa getroffen door Russische raketten. Het Oekraïense ministerie van Buitenlandse Zaken riep de VN en Turkije kort daarna op ervoor te zorgen dat Rusland zich aan de veiligheidsafspraken houdt. De Amerikaanse ambassadeur in Oekraïne Bridget Brink noemde de aanval „schandalig” en zei dat Rusland door blijft gaan met het „aanvallen van voedsel”.  Oekraïne en Rusland behoren tot de grootste graanexporteurs ter wereld. Inmiddels staan er door Russische blokkades zo’n 22 miljoen ton graan en andere landbouwproducten vast in havens aan de Zwarte Zee. Dit leidde al tot een forse stijging van de voedselprijzen en tot zorgen over een mondiale voedselcrisis.  						In dit blog doet de NRC-redactie verslag van de oorlog in Oekraïne.||https://www.nrc.nl//nieuws/2022/07/26/oekraineblog-26-juli-a4137361
2022-07-27||Filmmaker Bob Rafelson begreep de stem van de rebel||Mickey, Davy, Mike, Peter. Hoeveel namen zijn er in de popgeschiedenis al niet op een hoop gegooid om een bandje te formeren? Maar The Monkees was waarschijnlijk de eerste popgroep voor wie er eerst een sitcom was bedacht en die toen in allerijl nog bij elkaar gezocht moest worden.  Het was de eerste successtunt van de op 21 februari 1933 in New York geboren Bob Rafelson. Deze week overleed hij op 89-jarige leeftijd aan de gevolgen van longkanker. Ondanks het feit dat de band zelf van oenerigheid aan elkaar hing (de houterige performance van hun door Neil Diamond geschreven hitsong ‘I’m A Believer’ is zo aanstekelijk dat je het nummer niet meer uit je hoofd krijgt) was de tv-show een en al hip, met geïmproviseerde scènes, hotserige montage en allerlei anders wat de Amerikaanse televisie nog nooit gezien had. Rafelson memoreerde later de show (1966-1968) al bedacht te hebben voordat The Beatles doorbraken, en hoe het ook zij, The Monkees in hun lipstickrode Pontiac GTO Monkeemobile werden zijn ‘ticket to ride’ naar het serieuzere werk. Zonder The Monkees geen Easy Rider (1969), de door Dennis Hopper geregisseerde en door Rafelson geproduceerde Amerika-kritische nihilistische bikersroadmovie die Hopper, Peter Fonda en Jack Nicholson naar sterrendom katapulteerde. Met name met Nicholson zou Rafelson een vruchtbare samenwerking aangaan. Het tweetal kende elkaar al toen Nicholson nog een schnabbelende B-acteur was, en naar verluidt stevig aan de LSD, het scenario schreef voor de geflopte Monkees-film Head (1968). Rafelson zou de acteur zes keer regisseren, onder andere in de voor vier Oscars genomineerde klassieker Five Easy Pieces (1970). Met een koppige Nicholson in de rol van klassiek geschoold pianist die zijn gezapige leventje achter zich heeft gelaten om te verdwijnen in het leven van een arbeider op een olieveld.  Onvergetelijk is de scène waarin hij in een diner kibbelt met de serveerster over een extra portie toast bij zijn omelet waarin hij de perfecte mix te zien geeft van zijn nieuwgevonden dwarsigheid en zijn overgeërfde blasé consumentisme. Het is een van die scènes die het Amerikaanse levensgevoel waar Rafelson en zijn tijdgenoten tegen revolteerden in een enkele minuut weet te vangen. Rafelson blijft bekend als een van de sleutelfiguren van het zogenaamde ‘Nieuwe Hollywood’, een auteursgerichte filmstroming die regisseurs als Peter Bogdanovich (wiens The Last Picture Show Rafelson in 1971 produceerde), Francis Ford Coppola, Steven Spielberg en Martin Scorsese voortbracht. Hij was een compromisloze controlfreak, bestudeerde Europese en Japanse art-films (Yasujiro Ozu was favoriet) om de Amerikaanse film een shot kunstzinnigheid te geven, had het regelmatig aan de stok met studiobazen om zijn wil door te drijven en was perfect ingetuned op te tijdgeest. Hij begreep de stem van de rebel. „Als mijn films één ding gemeen hebben’’, zou hij in de jaren tachtig in een interview verklaren, „dan is het dat ze gaan over personages die worstelen om de last van traditie achter zich te laten.” 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/26/filmmaker-bob-rafelson-begreep-de-stem-van-de-rebel-a4137393
2022-07-27||UWV: kosten voor uitkeringen stijgen volgend jaar met 1,8 miljard euro||De kosten van uitkeringen stijgen het komend jaar naar verwachting met 1,8 miljard euro. Dat concludeert het UWV dinsdag in haar jaarlijkse Juninota. Het grootste deel van de stijging (1 miljard euro) komt door de verwachte toename van het aantal WIA-uitkeringen, voor arbeidsongeschikten. In 2022 was de totale kostenstijging van uitkeringen voor het UWV nog 93 miljoen euro. Het aantal WIA-uitkeringen stijgt naar verwachting met 57.200 nieuwe verstrekkingen. Het UWV heeft daar momenteel geen verklaring voor, maar zegt tegen Trouw onderzoek te doen en er na de zomer „meer over te kunnen zeggen”.  UWV-voorzitter Maarten Camps liet in april aan NRC weten dat de behoefte van mensen aan medische beoordelingen bij het UWV blijft groeien. Dat komt volgens hem onder meer door de vergrijzing van de beroepsbevolking: naarmate mensen ouder worden, neemt de kans op arbeidsongeschiktheid toe. Door de stijgende AOW-leeftijd in 2023 – met drie maanden – neemt ook het absolute aantal werkenden toe, en daarmee ook de groep potentiële uitvallers. Ook onderbezetting bij het UWV speelt een rol. De overheidsinstantie verstrekt steeds vaker WIA-voorschotten omdat ze „minder claimbeoordelingen op tijd kan verrichten”, staat in de Juninota. Mensen hoeven deze voorschotten, als blijkt dat zij toch kunnen werken, niet terug te betalen. Camps zei in april dat het UWV „de vraag naar beoordelingen” vorig jaar al niet aankon. „En dan groeit die vraag ook nog eens.” In januari bleek dat het UWV – tegen de wet – door het tekort aan verzekeringsartsen negentien arbeidsongeschiktheidsuitkeringen toekende zonder de beoordeling van een arts.||https://www.nrc.nl//nieuws/2022/07/26/uwv-kosten-voor-uitkeringen-stijgen-volgend-jaar-met-18-miljard-euro-a4137391
2022-07-27||Op zoek naar postume roem voor vader, tv-presentator Aad van den Heuvel||De dood van televisie-journalist Aad van den Heuvel in juni 2020 op 84-jarige leeftijd is tamelijk onopgemerkt gebleven. Geen uitgebreide necrologie in alle kranten, geen ingelast televisieprogramma met de highlights uit zijn carrière: de reportages voor actualiteitenrubriek Brandpunt,  De alles is anders show, Ook dat nog! Groter nieuws verdrong zijn sterven, de corona-epidemie was net uitgebroken en daar ging even alle aandacht heen. De stille trom waarmee hij ging, vinden zijn kinderen een gemis. Het was het idee van zoon Mark van den Heuvel – dagbladjournalist – om een „monument” op te richten voor de man die hij een „journalistiek icoon” noemt, of Aad, maar nooit ‘vader’. Zijn zus Caroline – reporter van EenVandaag – werkte mee en dat resulteerde in de film Dit was Aad, goedenavond die maandagavond werd uitgezonden (KRO-NCRV).  Probleem waarop de kinderen stuiten: van Aads highlights is niet zoveel bewaard gebleven. Meteen een domper bij binnenkomst in de hal van het Nederlands Instituut voor Beeld en Geluid in Hilversum. Tal van Grote Namen en Gezichten zijn verenigd op de Wall of Fame, maar niet die van Aad van den Heuvel. Hoe kan dat nou, vraagt Caroline.  Tja, zegt de conservator, er zijn criteria voor wie daar wel of niet komt te hangen. Een grote journalistieke prijs helpt, maar die won Aad nooit. Vandaar. Een postume oeuvreprijs lijkt de dochter niet meer dan redelijk. De conservator heeft wel wat memorabilia in het archief gevonden. Een luciferdoosje met  opschrift: Brandpunt gloeit na. Een Ook dat nog!-kussentje. Een decortekening.  De kinderen moeten op zoek naar andere iconen die ze superlatieven kunnen ontlokken. Tv-presentator Matthijs van Nieuwkerk is een jeugdvriend van Mark, 45 jaar geleden voetbalden ze zomers op een eilandje bij Loosdrecht, en soms was Aad daar ook, mits hij niet op een van zijn verre reizen was voor televisie. Zoon Mark doet een voorzet: Was Aad met zijn Alles is anders-show soms de founding father  van De wereld draait door? Matthijs van Nieuwkerk schiet in de lach en hoeft alleen maar in te koppen. „Daar zit iets in.” Cabaretier Youp van ’t Hek was in 1983 het „stukje amusement” in de show van Aad van den Heuvel. Zoon Mark veronderstelt dat zijn vader een heel belangrijk man is geweest voor Youp. Die ontkent dat niet, zijn optreden in die show was een „belangrijk minuutje" in zijn carrière. Daarna is hij nooit meer niet uitverkocht geweest.  Producent Joop van den Ende roemt Aads neus voor het „harde nieuws” en prijst hem ervoor dat hij die neus niet ophaalde voor „meer consumentachtige journalistiek”. Televisie-journalisten Fons de Poel en Catherine Keyl begonnen hun loopbanen naast Aad van den Heuvel bij  Brandpunt. En zij stellen nou net de goede vragen aan zijn kinderen. Fons de Poel aan Mark: „Vond je Aad goed?”. Nou en of. „Aad was een pionier. En pioniers zijn nooit thuis, maar altijd aan het pionieren.” Catherine Keyl aan Caroline: „Was hij eigenlijk een leuke vader?” Aad was van de wereld, zegt zij. „De wereld eigende hem toe en blies hem op tot iconische proporties.” Het lijkt of zijn kinderen dat ná zijn dood zelf nog een keer dunnetjes overdoen.   Later op de avond kwam presentator Kefah Allush in De kist (EO) met een grafkist op z’n auto aanrijden bij een generatiegenoot van Aad van den Heuvel, ook nogal  bekend van televisie: Koos Postema. Hij is 89 en heeft, ook in coronajaar 2020, zijn vrouw Ineke verloren. Ze waren zeventig jaar samen. Hij leeft door, „moedeloos voorwaarts" en met een knagend verdriet. Maar het is dankzij haar, zegt hij,  dat hij – „druktemaker van de omroep” – kan terugkijken op een goed  leven. „Gelukkig met vrouw, twee kinderen en zo nu en dan een voetbalwedstrijd.” 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/26/op-zoek-naar-postume-roem-voor-vader-tv-presentator-aad-van-den-heuvel-a4137392
2022-07-27||Overnachten tussen overvolle dixi's voor een asielaanvraag||Elke paar maanden komt het overvolle aanmeldcentrum in Ter Apel weer in het nieuws. Vluchtelingen die asiel zoeken slapen in tenten voor de deur of in de kantoren van het centrum. Mark Middel, correspondent Noord-Nederland, dacht dat de laatste keer dat hij het centrum bezocht een dieptepunt was, maar vorige week was het weer erger. Hoe is het voor deze vluchtelingen om daar te wachten in de barre omstandigheden? Lees hier het stuk dat Mark Middel schreef over de situatie in Ter Apel. Luister hier de vorige aflevering over het aanmeldcentrum waarin Mark Middel uitlegt waarom niemand deze crisis écht wil oplossen.||https://www.nrc.nl//nieuws/2022/07/26/overnachten-tussen-overvolle-dixis-voor-een-asielaanvraag-a4137390
2022-07-27||Nieuwe grondwet Tunesië aangenomen, zeer lage opkomst||Tunesische kiezers hebben maandag de nieuwe grondwet van president Kais Saied aangenomen. In een referendum stemde ruim negentig procent volgens persbureau Reuters voor de grondwet. De opkomst was slechts 27,5 procent.  Aanhangers van Saied gingen na de uitslag de straten op om de verkiezingswinst te vieren. Oppositiepartijen hadden het referendum geboycot; zij spreken van een staatsgreep door Saied. Ook zien ze de nieuwe grondwet als een stap achteruit voor Tunesië, omdat de macht van de president flink wordt uitgebreid. Zo wordt de macht van het parlement minder, krijgt de president meer grip op de regering en de rechterlijke macht, en wordt de controle op zijn eigen macht juist flink teruggeschroefd. Volgens de oppositiepartijen dreigt Tunesië met de machtswijzigingen terug te gaan naar het autocratische bestuur van voor de Arabische Lente in 2011, toen betogers massaal de straat op gingen voor meer democratie en er een nieuwe grondwet kwam. Saied greep halverwege 2021 in, toen hij het parlement afzette en de zittende premier wegstuurde vanwege wanbestuur. Hij regeerde sindsdien per decreet en schreef een grondwetsreferendum uit. Zijn acties konden in het begin op steun van de bevolking rekenen. Sinds de ingreep van Saied is de economie van Tunesië blijvend verslechterd en is de steun voor zijn grondwet ook afgenomen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/26/nieuwe-grondwet-tunesie-met-zeer-lage-opkomst-aangenomen-a4137389
2022-07-27||Nutella als welvaarts- maatstaf||
 Voorheen kocht economiedocent Daniël  chocopasta van het A-merk Nutella zonder erbij na te denken. Maar bij de familie Pelgrim staat tegenwoordig steeds vaker een  huismerk  op de ontbijttafel. „Het valt niet meer mee in de supermarkt.” Daniël Pelgrim (27) woont met zijn vrouw (allebei verdienen ze bovenmodaal) en dochter van twee jaar in Nieuw-Vennep. Hij is met zijn gezin een middag in winkelcentrum Hoog Catharijne in Utrecht om de verkoeling op te zoeken.  Het is vakantie, dus hij hoeft nu even geen les te geven.  De keuze om over te stappen op een huismerk was snel gemaakt voor de economieleraar. „Normaal kochten we Nutella zonder erover na te denken.” Tot Daniël eens stilstond  bij de kiloprijs van het product. „Volgens mij is dat 7 of 8 euro. En chocoladepasta van het huismerk  rond de 2 euro. Als je nu nog dat soort A-merken koopt, dan ben je echt duurder uit.” Leraar economie, verdient net als z’n vrouw bovenmodaal, wil om duurte meer uren gaan werken. Als fervente wielrenner koopt Daniël vaak kwark. „Lekker en goed voor na het sporten.” Hij zag in een rap tempo zijn  kwark van 69 cent naar 85 cent gaan. „Dan kun je denken: valt wel mee. Maar dit is wel 23 procent duurder. En als je dat bij alles doorrekent, dan is dat wel pijnlijk.” Met een tweede op komst en een nieuw huis dat ze net hebben gekocht, zag het jonge gezin de afgelopen maanden de „honderdjes” eruit vliegen. „Het gaat snel. Alles kost meer. Denk aan benzine of nog een keer naar de bouwmarkt.”  „Gelukkig” heeft het gezin het  goed en maken ze zich niet veel zorgen. Maar het zet wel aan het denken en tot veranderingen aan. Zo gaat Daniël meer werken na de zomervakantie. In plaats van vier dagen, zal de leraar na de zomervakantie vijf dagen voor de klas staan.  „Ik zeg altijd tegen mijn leerlingen: Nutella is de welvaartsmaatstaf van de maatschappij. Zolang je dat kunt kopen, dan heb je het goed.”   Illustratie Stella Smienk Meer afleveringen 
				Duurder leven
			||https://www.nrc.nl//nieuws/2022/07/26/nutella-als-welvaarts-maatstaf-a4137355
2022-07-27||Onbekende roman van Grete Weil opgedoken||Toen de Duitse schrijfster Grete Weil-Dispeker in 1999 op 93-jarige leeftijd overleed, werd in deze krant uitvoerig uit de memoires geciteerd die ze kort voor haar dood publiceerde. Weil had een stuk of zes boeken geschreven, waarvan de meeste ook in Nederlandse vertaling verschenen. Aan het einde van haar leven wilde ze laten zien uit wat voor een geassimileerde, Duits-Joodse familie ze kwam en waarom ze in 1947 als auteur uiteindelijk toch voor Duitsland koos, waar haar tweede man woonde. In 1937 was ze voor de nazi’s naar Amsterdam uitgeweken, waar ze een fotostudio overnam en haar eerste man, Edgar Weil, tijdens een van de eerste razzia’s werd opgepakt om kort daarna in concentratiekamp Mauthausen om te komen.   Weils leven werd in hoge mate bepaald door de nazi-tijd. In haar bekendste boek, Tramhalte Beethovenstraat (1963), bezoekt een Duitse journalist die tijdens de oorlog in Amsterdam heeft gewerkt twintig jaar later de stad, waar hij zich herinnert hoe het er in 1942 in de Beethovenstraat aan toe ging. Elke week, vijf dagen lang, werden daar op de tramhalte Joden bijeengedreven om op transport gesteld te worden. Omdat Weil in de oorlog zelf in die straat had gewoond, waar ze op de hoek van wat nu de Gerrit van der Veenstraat is haar fotoatelier had, werd het boek een toonbeeld van de Duitse Exil-literatuur, omdat het zich niet alleen inleefde in de slachtoffers van de nazi-terreur, maar ook in de daders en meelopers.     Wat niemand kon vermoeden, was dat Weil in de tweede helft van de bezettingstijd een twee keer zo dikke roman had geschreven, die nooit is gepubliceerd. Die roman, Der Weg zur Grenze, is pas vorig jaar in München opgedoken, waar hij over enkele weken bij uitgeverij C.H. Beck verschijnt. Nog voor die publicatie  is het boek al voor een ongewoon hoog bedrag aan Weils vroegere Nederlandse uitgeverij J.M. Meulenhoff verkocht,  die waarschijnlijk over een klein half jaar met de vertaling komt.  Ontdekker van het typoscript is de Münchense schrijfster en historica Ingvild Richardsen, die eerder boeken over het kunst- en literatuurleven in Beieren publiceerde. Zij kwam erachter dat de literaire en fotografische nalatenschap van Weil na haar dood bij de Münchense stichting Monacensia was beland. In haar archief zat ook het typoscript van Der Weg zur Grenze.  Waarom deze roman nooit eerder werd gepubliceerd is nog onderwerp van speculaties. Sommigen denken dat Duitsland na de oorlog nog niet klaar was voor een boek van een Joodse schrijfster over de Duitse collaboratie. Zo verscheen Weils eerste boek Ans Ende der Welt in 1949 noodgedwongen eerst in de DDR en kwamen haar andere boeken meestal in Zwitserland uit. In haar memoires zegt Weil er bijna niets over. Alleen tegen het einde is daarin heel summier te lezen dat ze tijdens haar onderduik in 1943 en 1944 vaak „vele uren met een schrift op haar knieën” aan „een liefdesgeschiedenis” werkt: „Edgars en mijn geschiedenis, die ik vervreemdde en uit de sfeer van het autobiografische haalde.” De man van de hoofdpersoon in Der Weg zur Grenze is duidelijk gemodelleerd naar Gretes eerste echtgenoot Edgar Weil, die ze in 1937 naar Amsterdam volgde.     Behalve het boek zelf zijn ook de bizarre omstandigheden waaronder het geschreven werd, interessant. Na haar vlucht uit de Beethovenstraat dook Weil onder bij een jeugdvriend van haar man, de Duitse graficus Herbert Meyer-Ricard. Samen met zijn (Joodse) vrouw Vera Haymann en Grete Weil vormden ze aan de Nieuwezijds Voorburgwal de kern van de Hollandgruppe Freies Deutschland, waarin dissidente Duitsers, geholpen door Nederlanders, illegale activiteiten ontplooiden.  Haar doorbraak beleefde Grete Weil in Nederland pas in 1982 met Tramhalte Beethovenstraat. Dat gebeurde in het kader van de manifestatie Amsterdam-Berlijn, gewijd aan de historische banden tussen beide hoofdsteden. Plotseling kwam er weer belangstelling voor de Duitse Exil-kunstenaars in het Nederland van de jaren dertig en veertig. Hans Keller maakte toen voor de VPRO een televisieportret over Grete Weil, als een van de laatste nog levende Exil-schrijvers.  Verwacht mag worden dat de verschijning van Der Weg zur Grenze Weil 23 jaar na haar dood opnieuw onder de aandacht brengt. Haar redacteur bij Becht, die een uitvoerig nawoord bij het boek schreef, noemt het zonder aarzeling haar beste en belangrijkste werk. De roman is wat traditioneler opgezet dan het naoorlogse werk, maar omdat Weil daarin haar eigen en Edgars privé-geschiedenis tot dan toe verwerkt, wordt het een uiterst betrokken en toegankelijk werk.   ||https://www.nrc.nl//nieuws/2022/07/26/onbekende-roman-van-grete-weil-opgedoken-a4137342
2022-07-27||Paus biedt   excuses aan voor leed inheemse  kostscholen||Paus Franciscus heeft maandag in Canada excuses aangeboden aan leden van de oorspronkelijke bevolking van het land voor de rol van de Katholieke Kerk bij het „verwoestende” voormalige beleid van inheemse kostscholen. Vele inheemse bewoners werden daar als kind gedwongen ondergebracht om te assimileren aan de witte maatschappij. De paus sprak zijn „diepe” excuses uit in Maskwacis, een inheemse gemeenschap in de westelijke provincie Alberta, tegenover enkele duizenden oud-leerlingen van die  ‘Indian Residential Schools’ uit heel Canada. Kinderen ondergingen op de kostscholen decennialang lichamelijk, psychologisch en seksueel misbruik. „Ik smeek nederig om vergiffenis voor het kwaad dat door zo veel christenen is begaan tegen inheemse volkeren”, zei de paus nabij de locatie van de voormalige Ermineskin  kostschool, op de tweede dag van zijn zesdaags bezoek aan Canada. Hij omschrijft dat bezoek als een „bedevaart van boetedoening” voor de rol van de Kerk bij het „catastrofale” kostscholenbeleid. Na zijn excuses, die met applaus werden ontvangen, werd hem een traditionele verentooi opgezet door een opperhoofd van de regionale Cree-bevolking. Op last van de Canadese autoriteiten werden op de kostscholen tussen ongeveer 1850 en het einde van de vorige eeuw zo’n 150.000 inheemse kinderen gedwongen ondergebracht. Familiebanden werden doorgesneden en de inheemse identiteit van leerlingen werd uitgevlakt, met verwoestende sociale gevolgen in inheemse gemeenschappen tot op de dag van vandaag. Duizenden kinderen stierven op de scholen, onder meer door ziekte en ondervoeding. De Katholieke Kerk runde zo’n 60 procent van de instellingen. Maar in tegenstelling tot de Canadese regering, die in 2008 excuses aanbood voor het beleid, en andere kerken die betrokken waren bij de uitvoering ervan, had de Katholieke Kerk tot dit jaar nog geen excuses aangeboden voor haar rol. De druk om dat alsnog  te doen liep vorig jaar op na de ontdekking van ruim tweehonderd ongemarkeerde kindergraven bij een voormalige kostschool in Kamloops, in de provincie British Columbia. Ook dat internaat werd gerund door de Katholieke Kerk. Sindsdien zijn bij meer voormalige internaten met behulp van grondradarapparatuur menselijke resten gevonden van in totaal ongeveer 1.800 personen. De paus sprak na traditionele ceremonies van de regionale Cree-bevolking, zoals drumdansen. Vele aanwezigen droegen traditionele kleding, waaronder verentooien. Deze tradities, alsmede het spreken van inheemse talen, waren op de kostscholen verboden – waardoor latere generaties ze veelal niet leerden. Paus Franciscus sprak dit voorjaar zijn spijt uit bij een dagenlang bezoek van vertegenwoordigers van inheemse bevolkingsgroepen aan het Vaticaan. Hij zegde daarbij toe om ook excuses te maken op Canadese bodem – een gebaar waar leden van de oorspronkelijke bevolking van Canada jarenlang op hebben aangedrongen.||https://www.nrc.nl//nieuws/2022/07/26/paus-biedt-excuses-aan-voor-leed-inheemse-kostscholen-a4137387
2022-07-27||Column | De politieke onwil om asielzoekers te helpen||‘Weggesmolten door de hete zon, ondergesneeuwd door culturele gebruiken en weggeblazen door andermans leed”, schreef ik onlangs op Instagram nadat ik voor het eerst sinds de Covid-pandemie mijn vaders graf in Marokko had bezocht. Het was een loeihete vrijdagochtend, de dag dat men traditiegetrouw de doden herdenkt, en het lukte me niet om alleen aan mijn vader te denken. Het andere leed op de begraafplaats was te groot.  Bij de ingang van de begraafplaats, met graven tot ver voorbij de horizon – het moeten er (zonder overdrijven) tienduizenden zijn – had een grote groep bedelaars zich verzameld. Dak- en thuislozen, maar ook ouders met zieke kinderen, mensen met geamputeerde armen, blinden en doven vormden een lange rij. Sommigen zaten onder krakkemikkige parasols, anderen gebruikten de grote grafstenen om de schaduw te vangen en te schuilen voor de zon. In de hoop op wat kleingeld verrichtten de bedelaars smeekbeden voor de doden. Om hun pleidooi kracht bij te zetten hadden sommigen zelfs papierwerk uitgestald; bonnetjes van de apotheek, een factuur van het ziekenhuis vergezeld van röntgenfoto’s of ander ‘bewijsmateriaal’. Alles om het wantrouwen te doen tanen en aan te tonen dat hun leed oprecht is en de nood hoog. Alsof louter hun aanwezigheid hier op deze snikhete ochtend niet voldoende bewijs is. En dan waren er nog de jonge zwarte mannen, de sans-papiers (vluchtelingen zonder officiële verblijfsdocumenten). Het zijn er tegenwoordig meer dan vijf jaar geleden, het jaar dat mijn vader overleed. De migranten, veelal uit Afrika bezuiden de Sahara, zijn onderweg naar Europa gestrand in Marokko. Voor een fooi in de vorm van geld of brood houden ze nu de graven schoon.  Afgelopen juni probeerden zo’n 500 vluchtelingen nog de Spaanse enclave Melilla in Noord-Afrika te bereiken door het zwaarbewapende hek te bestormen. Het kleine stukje land op Noord-Afrikaans grondgebied behoort officieel tot Europa en is daarmee een toegangspoort tot een asielprocedure. De bestorming liep gruwelijk uit de hand. Zeker 23 vluchtelingen kwamen volgens de Marokkaanse overheid om het leven. Volgens hulporganisaties ligt het aantal hoger. Het is volgens hen bovendien niet alleen het gevolg van het gedrang, zoals de Marokkaanse overheid beweert, maar de Marokkaanse grenspolitie zou bloed aan de handen hebben. Op de gruwelijke beelden die online circuleren wordt dat vermoeden bekrachtigd. Met beelden als die aan de grens van Melilla op het netvlies valt een kampement in een overvol Ter Apel best mee. Je zou kunnen stellen dat slapen in een naar urine stinkende tent met brandgevaar, zonder privacy – ofwel Ter Apel – minder erg is dan slapen tussen de naar urine stinkende graven met brandgevaar, zonder privacy – ofwel begraafplaats As Shouhada in Rabat – maar de situaties verschillen niet zoveel van elkaar. Bovendien heb je als mens niet plots minder recht op medemenselijkheid omdat men elders ter wereld nóg minder op heeft met mensenrechten.   Uiteindelijk komt het allemaal neer op politieke wil om écht iets te doen aan het probleem. De woningnood is groot, zegt men. Het aantal opvangplekken voor asielzoekers beperkt. Voor het gemak wordt vergeten dat beide een gevolg van politieke keuzes zijn en daarmee bijzonder slechte excuses voor ons onverschillige asielbeleid.  Internationaal, landelijk én gemeentelijk wijst men voor de oplossing naar een ander. Marokko wijst met de vinger naar Europa, de gemeenten wijzen met de vingers naar het Rijk, het Rijk wijst met de ene hand terug naar de gemeenten en met de ander naar een opvangplek ver uit zicht op zee. Het is om furieus van te worden. Geen mens zou zich hoeven te verstoppen voor een ander. Niet op zee en zeker niet tussen de doden op een begraafplaats. ||https://www.nrc.nl//nieuws/2022/07/26/de-politieke-onwil-om-asielzoekers-te-helpen-a4137337
2022-07-27||Wat vindt NRC | Kabinet moet nieuwe coronaverwarring zien te vermijden||Huiswerk maken of tv kijken? Leg een kind deze keuze voor en het antwoord laat zich raden. Ook Nederlandse bedrijven weten de weg van de minste weerstand goed te vinden. Op verzoek van minister Ernst Kuipers (Volksgezondheid, D66) mochten zij zelf aangeven welke coronamaatregelen bij een eventuele opleving van de pandemie acceptabel zijn. Bar weinig, blijkt uit de vorige week door werkgeversorganisatie VNO-NCW gepubliceerde ‘sectorplannen’. Het coronatoegangsbewijs? Liever niet, klinkt het sectorbreed. Een lockdown? Beperking van de openingstijden? Nee, dank je. Mondkapjesplicht? Vooral niet, zeggen de kappers. Anderhalve meter afstand? Onwerkbaar, zegt de evenementen- en cultuursector. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Dat de bereidheid om offers te brengen klein is en elke bedrijfstak van mening is dat vooral de ándere bedrijfstakken de lasten van het coronabeleid moeten dragen, kon je van mijlenver zien aankomen. Waarom dan deze exercitie? De kabinetten van premier Mark Rutte (VVD) staan niet graag te boek als bazig. Tijdens eerdere fases van de coronacrisis werden harde beperkende maatregelen steevast gecombineerd met een oproep aan burgers en bedrijven om de eigen verantwoordelijkheid vooral niet te vergeten. Alleen samen krijgen we het virus eronder, zei Rutte meer dan eens. De hoop is dat dankzij de nieuwe sectorplannen straks minder van bovenaf hoeft te worden opgelegd. Zoals een ouder die vooral niet autoritair wil overkomen zou vragen: wat denk je zélf dat het beste is? Helemaal op de rem staan bedrijven ook weer niet. Winkeliers en kappers pleiten voor ruimere openingstijden, in plaats van kortere, zodat klanten beter gespreid kunnen worden. Ze stellen voor om handgelpompjes neer te zetten, looproutes af te bakenen en bezoekers een zelftest te laten doen. Maatregelen die waarschijnlijk tekortschieten om de zorg te ontlasten bij een opleving van het virus. Als dit een voorproefje is van de aanpak van de eerstvolgende grote besmettingsgolf dan is dat zorgelijk. Op zichzelf is de wens om bedrijven zoveel mogelijk mee te nemen in het beleid begrijpelijk. Nu blijkt dat zij vooral een hoop níét willen, is het te hopen dat de overheid snel komt met een eigen plan. Dat de bedrijven om de hete brij heen draaien, kan daarbij handig van pas komen. Minister Kuipers zal altijd kunnen zeggen: ik heb het ze gevraagd, maar het antwoord viel nogal tegen. Dat het tegenvalt, is overigens niet geheel de schuld van de betrokken sectoren. De bedrijven vroegen kabinet en RIVM over de effectiviteit van maatregelen, maar kregen te horen dat dit over afzonderlijke maatregelen moeilijk te zeggen is. Dat klinkt verontrustend, zo niet verbijsterend: er zal toch wel iets zijn geleerd in de afgelopen 2,5 jaar? Herinvoering van de mondkapjesplicht ligt bij iedereen lastig, blijkt uit de sectorplannen. Kappers vinden het hinderlijk voor de communicatie. De evenementenbranche vindt dat de maskers „schijnveiligheid” creëren. Als het mondkapje terugkeert, zeggen de bedrijven, moet wel duidelijk zijn wélk mondkapje: stoffen, chirurgisch, FFP2. Een terecht punt, want zelfs over zoiets basaals bestond in Nederland veel meer verwarring dan in andere EU-landen. In september, zo belooft het kabinet, worden de definitieve sectorplannen vastgelegd. Het is te hopen dat er dan niet méér discussie ontstaat, maar minder. Dat vergt, hoe vervelend dat ook wordt gevonden, leiderschap. Het kabinet hoeft niet krampachtig de beste vrienden te worden met iedereen, maar moet laten zien dat het doet wat moet. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/26/kabinet-moet-nieuwe-coronaverwarring-zien-te-vermijden-a4137346
2022-07-27||Marianne Vos wint tweede etappe en pakt gele trui||De Nederlandse wielrenner Marianne Vos heeft de tweede etappe van de Tour de France Femmes gewonnen. Vos sprintte na 135 kilometer naar de zege in het Franse Provins. De ritwinst bezorgde haar de eerste plek in het algemeen klassement. Ze neemt de gele leiderstrui over van landgenoot Lorena Wiebes, achter wie ze zondag als tweede eindigde in de openingsetappe. Vos sprong vlak voor de finish op het juiste moment weg uit een kopgroep van zes vrouwen. De kopgroep vormde zich op enkele kilometers van de streep, toen het door valpartijen uiteenvallende peloton de zes moest laten gaan.  Uiteindelijk bleek de sprint van de ervaren Vos de andere vrouwen te machtig. In het algemeen klassement heeft ze tien seconden voorsprong op de Italiaanse Silvia Persico en twaalf seconden op de Poolse Katarzyna Niewiadoma. De 35-jarige Vos, meervoudig wereld- en olympisch kampioen op de baan en de weg, was jaren een groot pleitbezorger van een vrouwenversie van de Tour de France, de wedstrijd die dit jaar voor het eerst in decennia als volwaardige rittenkoers plaatsvindt. In acht etappes strijden 144 vrouwen om de prijzen.  Na afloop moest Vos, die al 240 wielerzeges boekte in haar carrière, even naar woorden zoeken. „Wat kan ik zeggen, dit is de Tour”, zei ze. „Dit is gewoon een hele mooie dag.” Vos vond het geen eenvoudige rit, vertelde ze na de finish. „We moesten gefocust zijn. Ik wist dat de wegen smaller werden en de wind een rol ging spelen. Het team heeft daarbij perfect geholpen.” De Brabantse dacht niet meteen dat ze in de beslissende ontsnapping zat. Zelfs in de laatste kilometer twijfelde ze. „Omdat ik wist dat ik snelle meiden om me heen had en we allemaal die zware finale in de benen voelden. Ik ben de sprint aangegaan en moest hopen dat het genoeg was. Het is onbeschrijfelijk om hier een rit te winnen en het geel te veroveren.” (NRC/ANP)||https://www.nrc.nl//nieuws/2022/07/26/marianne-vos-wint-tweede-etappe-en-pakt-gele-trui-a4137364
2022-07-27||Rusland wil eigen tribunaal oprichten||Rusland wil een eigen tribunaal opzetten om oorlogsmisdaden in Oekraïne en andere mensenrechtenschendingen te vervolgen. Moskou erkent het Internationaal Strafhof (ICC) in Den Haag niet meer, maar ziet wel heil in een hof onder eigen auspiciën.  Afgevaardigden uit Iran, Syrië en Bolivia moeten  zitting  gaan nemen in het  hof. Rusland ziet die landen  als „onafhankelijk” omdat ze geen partij zijn in de  oorlog tegen Oekraïne, hoewel de  landen  tevens Russische bondgenoten zijn. Verder hoopt Rusland op steun  van voormalige Sovjet-landen en BRIC-leden (Brazilië, China, India en Zuid-Afrika).     De plannen voor een nieuw tribunaal werden maandag aangekondigd door het hoofd van de Russische onderzoekscommissie, Aleksandr Bastrykin. Hij maakte tevens bekend dat Rusland momenteel aan meer dan  1.300 strafzaken werkt tegen 400 personen. Onderwerp van onderzoek zijn   de „vertegenwoordigers van het militaire en politieke leiderschap in Oekraïne” en bepaalde  strijdkrachten. Ook loopt  een Russisch onderzoek naar ‘huurlingen’ of buitenlandse miltairen  in Oekraïne, onder wie ook Nederlanders.  Om hoeveel huurlingen het zou gaan is niet bekend, het Nederlandse ministerie van Buitenlandse Zaken laat via een woordvoerder weten dat het niet op de hoogte is gesteld door Rusland, en dat er ook geen verzoek tot consulaire bijstand is gedaan. Wie in Oekraïne is, hoeft dat niet aan een ambassade te melden.  Bastrykin sprak eveneens over Britse, Amerikaanse, Canadese en Georgische staatsburgers die worden onderzocht voor huurlingenactiviteiten. Eerder dit jaar zijn twee Britten en een Marokkaan in de zelfverklaarde  ‘Volksrepubliek Donetsk’ ter dood veroordeeld voor „medeplichtigheid aan criminele activiteiten” in Oekraïne. Oekraïne heeft verklaard  dat deze militairen gewoon  onderdeel waren van het leger.  Het ICC in Den Haag doet onderzoek naar Russische oorlogsmisdaden en misdaden tegen de menselijkheid in Oekraïne. In mei is een 42-koppig team, het grootste in de geschiedenis van het Hof, naar Oekraïne gestuurd om bewijsmateriaal te verzamelen en  veilig te stellen.  Symbool van de Russische wandaden tegen de Oekraïense burgerbevolking werd de bezetting van de voorstad Boetsja, maar het zal waarschijnlijk jaren duren voor deze gebeurtenissen berecht worden. Als gevolg van de Russische invasie van Oekraïne zijn volgens de VN zeker 5.110 burgers om het leven gekomen.    ||https://www.nrc.nl//nieuws/2022/07/26/rusland-wil-eigen-tribunaal-oprichten-a4137381
2022-07-27||Tsjechische politie in Ferrari over de wegen||De politie in Tsjechië heeft een bijzondere auto toegevoegd aan haar wagenpark. Voortaan kunnen criminelen en wegmisbruikers in het land achtervolgd worden door agenten in een Ferrari 458 Italia.  De auto heeft  een topsnelheid  van 326 kilometer per uur en kan optrekken van 0 naar 100 km/u  in 3,4 seconden. Die snelheid kan de Tsjechische politie goed gebruiken om bijvoorbeeld   illegale straatraces op te breken, of gestolen auto’s te achtervolgen als ze er bij ontdekking vandoor gaan.     Het voertuig is een in beslag genomen Ferrari, meldt de politie. De  sportauto is zilverkleurig  en heeft gele en blauwe politiestrepen gekregen. Het  ombouwen voor politiegebruik kostte zo'n 12.000 euro. Geen verloren geld:    een nieuwe Skoda hatchback had evenveel gekost, verklaart de politie de ogenschijnlijke luxe-uitgave.      Het hoofd van de   verkeersafdeling van de Tsjechische politie stelt dat het voertuig gebruikt zal worden tegen „de  agressiefste chauffeurs” op de wegen.  Het is niet voor het eerst dat Tsjechië een geconfisqueerd voertuig zelf in gebruik neemt. Volgens de BBC heeft het korps „honderden” ingenomen voertuigen in gebruik. (ANP/BBC)     ||https://www.nrc.nl//nieuws/2022/07/26/tsjechische-politie-in-ferrari-over-de-wegen-a4137358
2022-07-27||Opinie | Vertaling||Met de Franse eigenaresse van het vakantiehuisje mail ik wat heen en weer over de data. We maken blijkbaar allebei gebruik van Google translate. Als ik mijn mail open, lees ik haar aanhef:  „Goedenavond verdieping”. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/26/vertaling-a4137339
2022-07-27||In het midden||Horizontaal: 1.  Zat men in Zeeland zonder  4.  (Onkritische) groepen 8.  Als __ 9.  Weer fel durven te zijn 10.  Afdaling met hindernissen  12.  Trekker 14.  Vlekkeloos 16.  Ter wille van justitie 21.  Schrijven Eus en Angela voor 22.  Verstand 24.  ‘Universiteiten tegen internationale studenten: blijf weg als je geen __ hebt’ 26.  ‘__ executeert voor het eerst in decennia activisten’ 28.  Past na top of kunst 30.  Past voor gering of vers 31.  F. __, schrijver 32.  Oppassend  Verticaal: 1.  Ralph __ Emerson, Amerikaanse denker 2.  Dierenhok 3.  Ontzaglijk 4.  Werd door Johnson opgevolgd 5.  Dubieus vliegtuig  6.  Stuk 7.  Arabische autoriteit 11.  Werd door Rabin opgevolgd 13.  Bak(steen) 15.  Onderwerpen 17.  Voormalig oliebedrijf van Chodorkovski 18.  Past voor voetbal of bal 19.  Onder __ 20.  Gunstig 23.  __ Grey 25.  Beurstelevisie?  27.  Verkoopt men liever niet 29.  Partij van Erdogan  Oplossing puzzel 25 juli. Horizontaal: 1. SPALK 5. INSIDE 9. LANDED 11. POR 12. MELBA 14. REKENEN 16. IVE 17. RIVAAL 21. GNARLS 23. DER 25. TUIGAGE 27. ANDRE 29. ONE 30. ENTREE 31. ANANAS 32. MURMU Verticaal: 1. SAMIR 2. ALLEZ 3. LAB 4. KNAR 5. IDEAAL 6. SPELD 7. ION 8. DREIGER 10. ERVAREN 13. EVOLUON 15. KANSARM 18. IMAGES 19. EGGEN 20. ADDER 22. NA 24. RECU 26. INA 28. NEU In het midden: ROZE ZATERDAG ||https://www.nrc.nl//nieuws/2022/07/26/in-het-midden-a4137333
2022-07-27||Radicchio met ansjovis||Buffelmozzarella komt oorspronkelijk uit de zuidelijke Italiaanse regio Campania. In dit recept wordt gebruik gemaakt van het Groningse buffelmozzarellamerk Oro Bianco. Op de site van het kaashuis valt te lezen dat „nadat zijn vader besloot te stoppen met de melkveehouderij en de schuren leeg kwamen te staan, Martijn Veenstra besloot een samenwerking aan te gaan met Pietro di Simone. Een gedeelte van de stal werd verbouwd tot kaasmakerij en hij leerde van Pietro de fijne kneepjes van het mozzarella maken.” Serveer met wat krakend vers brood en u heeft een makkelijke en lichte maaltijd. Snijd de radicchio in kwarten en verwijder de witte stronkjes. Trek de bladeren los en hussel ze in een grote kom. Doe vijf eetlepels olijfolie, het citroensap en de ansjovis in een kommetje met een draai peper, rasp de knoflookteen erover en klop het geheel met een vork totdat de vinaigrette glad is. Schep driekwart ervan door de radicchio en verdeel die over de borden, scheur de mozzarella in vier stukken, leg een kwart op elk bord en schenk daar het laatste deel van de vinaigrette overheen. VOOR 4 PERSONEN: Charlotte Marres en Olle Swets De Buitenkeuken Nijgh & Van Ditmar 256 blz. € 32,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/26/thuiskok-radicchio-met-ansjovis-a4137329
2022-07-27||Sudoku van dinsdag 26 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/26/sudoku-a4137328
2022-07-27||Column | De vette jaren zijn voorbij – voor wie?||In de Duitse film Die fetten Jahren sind vorbei (2004) breken drie jonge anarchisten in bij villa’s. Ze stelen niets, ze zetten alleen de bank op z’n kop. En ze laten een briefje achter: ‘De vette jaren zijn voorbij’.  Achttien jaar later klinkt dezelfde boodschap – maar vanuit de bovenlaag aan de samenleving. „We zullen collectief een stukje armer worden”, zei minister  Sigrid Kaag (Financiën, D66). We hebben „op de pof geleefd”, schrijven columnisten. En inderdaad: overal lopen we tegen de grenzen aan, realiseren we dat „everything, all the time, everywhere”, zoals Stuart Jeffries dit postmoderne tijdperk samenvatte, behalve onhoudbaar ook onwenselijk is. De landbouwcrisis confronteert Nederland met de ongemakkelijke waarheid dat we meer willen dan dit hele kleine stukje aarde aankan. De jacht op economische groei put de planeet uit. Arbeidstekorten en verstoorde supply chains hebben een einde gemaakt aan het „frictieloze leven”, schreef Janan Ganesh recent in de  Financial Times: wachten en onbeschikbare producten worden normaler (en dat is prima).  Ook maatschappelijk kentert de drang naar méér: van Marie Kondo tot de weglopende abonnees bij Netflix, dat een onuitputtelijke stroom series over de kijker stortte. Bestseller 4000 weeks bepleit een leven dat niet om productiviteit en bucketlists draait: accepteer stil en vroom dat er limieten zijn aan wat er in het leven kan. Een datingapp die eindeloos swipen vervangt door eenmaal daags zeven profielen is een hit onder jongeren. Minder, minder, minder.  Maar niet voor iedereen, en niet op systeemniveau.  Superrijken als celebrity Kylie Jenner pakken hun privéjet voor vluchten van een kwartiertje. Thomas Piketty’s wet dat ongelijkheid groeit als de opbrengsten van vermogen hoger zijn dan economische groei houdt stand. Collectief worden ‘we’ niet armer: vermogensverdelingen tonen dat weinig mensen steeds meer hebben, en veel mensen steeds minder.  Het gaat economisch daarom niet zozeer om meer of minder, maar om anders. Mensen zijn bereid te lijden voor een groter Goed (vrede in Oekraïne; klimaatverandering tegengaan), maar niet oneindig en onevenredig. Een sociaal contract rond welvaartsverlies is alleen rechtvaardig en houdbaar als wie véél heeft ook méér verliest. Minder vliegen? Laat ook Jenner de trein pakken. Minder economische groei? Belast vermogen zwaarder en arbeid lichter. Een onrechtvaardige proletarisering van de middenklasse, aangejaagd door stijgende prijzen en een politiek die geen gesprek voert over de Goede samenleving, is een politieke tijdbom. Dit is hét vraagstuk van deze tijd: hoe worden de lasten van de klimaatcrisis en de kantelende wereldorde verdeeld? Het antwoord bepaalt of kiezers alleen de meubels op z’n kop zetten of het hele politieke huis. ||https://www.nrc.nl//nieuws/2022/07/26/de-vette-jaren-zijn-voorbij-voor-wie-a4137386
