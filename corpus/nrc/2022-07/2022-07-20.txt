2022-07-20||Italiaanse president aanvaardt ontslag Draghi||In de Italiaanse Tweede Kamer, waar Mario Draghi donderdagochtend sprak, oogstte hij een minutenlang applaus dat hem zichtbaar heeft geëmotioneerd. De ontslagnemende premier bedankte de politici voor het gedane werk, en voor hun blijk van waardering. Er was nog ruimte voor een grapje: ,,Jullie zien dat zelfs centrale bankiers voelen dat ze hun hart gebruiken.” Draghi had woensdagavond weliswaar een vertrouwensstemming in de Senaat overleefd, maar drie regeringspartijen stemden niet mee. De eenheid – een voorwaarde voor hem om toch verder te regeren – is daarmee ver zoek. Hij liet de zitting in de Kamer opschorten, om naar president Sergio Mattarella te gaan en daar zijn ontslag aan te bieden. De president heeft Draghi’s ontslag donderdagochtend aanvaard en hem gevraagd zijn demissionaire regering te blijven leiden. Of en wanneer eventuele vervroegde verkiezingen worden gehouden, maakte Mattarella in zijn verklaring niet direct duidelijk. Draghi’s vertrek luidt het vroegtijdige einde in van de ‘regering van nationale eenheid’, waaraan op één partij uitgezonderd (het radicaal-rechtse Broeders van Italië van Giorgia Meloni) alle andere politieke partijen sinds februari vorig jaar hebben deelgenomen. Draghi, geen partijpoliticus maar een technocraat, aanvaardde toen de opdracht van president Sergio Mattarella om een eenheidsregering te leiden die Italië moest wegloodsen uit de verschroeiende coronapandemie, die op menselijk, sociaal én economisch vlak Italië enorm heeft beschadigd. Het staatshoofd richtte dat verzoek aan Draghi, omdat de voormalige voorzitter van de Europese Centrale Bank zo’n lange staat van dienst en sterke reputatie heeft. De regering-Draghi kende een vliegende start, stelde een overtuigend hervormingsplan op om de miljarden binnen te halen uit het Europese heropbouwfonds, en sloeg aan het hervormen. Maar de voorbije weken stapelden de politieke problemen zich op, en Draghi kreeg daar stilaan de buik van vol. Woensdagochtend hield Draghi in de Senaat een bevlogen toespraak, waarin hij de prestaties van zijn regering aanstipte. Tegelijk was hij uitgesproken, en fel, en hij spaarde de kritiek niet op de onrustzaaiers. Al maandenlang stelde Draghi vast dat de verdeeldheid groeide. Hij voegde er onomwonden aan toe dat hij na zijn ontslagaanbod van vorige week toch naar het parlement was gekomen, onder de indruk van de sterke oproep vanuit de Italiaanse samenleving om toch verder te regeren. ‘Wij zijn hier vandaag, wegens die vraag van de Italianen – en alleen daarom.’ Omdat hij nooit is verkozen, wilde Draghi als regeringsleider kunnen rekenen op een zo breed mogelijke steun in het parlement. Daarop vroeg hij de senatoren of zij bereid waren opnieuw die brede meerderheid te vormen die het land in een noodsituatie kan besturen, wars van de afzonderlijke partijpolitieke belangen. Draghi’s zeer directe woorden ‘Siete pronti?!’ ofwel ‘Zijn jullie klaar?!’ vatten deze Italiaanse regeringscrisis samen, en gaan de geschiedenis in. Maar al tijdens Draghi’s toespraak was in de aula van Palazzo Madama duidelijk voelbaar dat niet alle senatoren op één lijn zaten. Matteo Salvini, senator en partijleider van de rechtse regeringspartij Lega, applaudisseerde nadrukkelijk niet. Al heel gauw bleek dat Lega allerminst tevreden was met Draghi’s speech. En dat bleek de Vijfsterrenbeweging, de veroorzaker van deze regeringscrisis, evenmin. Toch was het ditmaal centrumrechts dat daarna een nieuw obstakel opwierp. Salvini’s Lega en Forza Italia, de partij van oud-premier Silvio Berlusconi, kwamen met een eisenpakket, uitgerekend vlak nadat Draghi had duidelijk gemaakt geen nieuwe eisen, veto’s of ultimata te willen aanvaarden. Centrumrechts stelde echter het vertrouwen in de regering-Draghi te willen bevestigen, op voorwaarde dat de regeringsploeg grondig zou worden herschikt, én de Vijfsterrenbeweging eruit werd gegooid. Na een urenlang debat kreeg Draghi het laatste woord. De premier gaf de indruk dat zijn geduld op was, en zei dat hij niet veel had toe te voegen aan zijn toespraak, eerder die ochtend. Wél hield hij eraan te benadrukken dat hij ‘totaal geen absolute macht had gevraagd, duidelijk?!’ – een sneer naar onder meer oppositiepolitica Giorgia Meloni, die hem dit had verweten. Had hij de parlementaire democratie niet willen respecteren, aldus Draghi, dan was hij die ochtend enkel zijn ontslag komen herhalen. ‘Dus stem nu maar’, zei hij toen, zonder met een woord te reppen over de extra eisen van centrumrechts. Dat kon niet anders worden gelezen als ‘Stem mijn regering dan maar naar huis’. Maar dat deden de dwarsliggers Vijf Sterren, Lega en Forza Italia niet. Ze onthielden zich, waardoor de regering-Draghi in een flink uitgedunde Senaat toch het vertrouwen won, maar dan zonder de steun van drie regeringspartijen. Vervroegde verkiezingen worden einde september, of begin oktober verwacht, ongeveer een half jaar voor het einde van Draghi’s normale termijn. Maar die zes maanden zouden, met Draghi aan het roer, een wezenlijk verschil hebben gemaakt. Er moet nog een begroting worden goedgekeurd, en er zijn 55 doelstellingen voor het Europese heropbouwgeld die nog moeten worden gehaald, opdat een schijf van 19 miljard euro wordt uitbetaald. Overigens maakt uitgerekend vandaag, donderdag, de Europese Centrale Bank ook nog meer details bekend over een nieuw instrument om te voorkomen dat de renteverhoging (in de strijd tegen de inflatie) de Italiaanse staatsschuld zou doen ontsporen. Draghi’s ervaren leiderschap was cruciaal om de ECB, en de markten, gerust te stellen. De beurs van Milaan boekte donderdagochtend meteen een verlies van 2 procent. De rente op Italiaanse tienjaarsleningen steeg ook meteen. Gisteren bedroeg die nog nog 3,2 procent, inmiddels 3,6. Naschrift (21 juli 2022): Dit bericht is donderdagochtend geactualiseerd na de ontslagaanvraag van Draghi.||https://www.nrc.nl//nieuws/2022/07/20/draghi-op-punt-van-ontslag-a4137007
2022-07-20||Rijk is bereid miljarden in het stroomnet te investeren, in ruil voor een flinke vinger in de pap||Het Rijk wil meebetalen aan de noodzakelijke uitbreiding van het stroomnetwerk en is daarover al een jaar in gesprek met de regionale netbeheerders Liander, Stedin en Enexis. Dat er miljarden aan vers kapitaal nodig zijn, is voor iedereen duidelijk. Dat geldt nog bepaald niet voor de voorwaarden. „Het is een complexe puzzel”, zegt Mariëlle Vogt, financieel bestuurder van Enexis (1,6 miljard euro omzet, 4.950 medewerkers), dat vooral in het zuiden en noordoosten van Nederland actief is. „De onderhandelingen over de voorwaarden moeten echt nog beginnen, maar we zijn blij dat het Rijk van plan is met een kapitaalinjectie te komen. Die beslissing is nu genomen.” Dat na een jaar praten de onderhandelingen nog moeten beginnen, zegt alles over deze unieke operatie. Vogt: „Het is allemaal nieuw, ook voor het Rijk. Het is geen reddingsoperatie – de deelneming moet een maatschappelijke opgave oplossen. Daarbij gaat het om drie verschillende netbeheerders, en die zijn voor hun inkomsten afhankelijk van de tarieven die toezichthouder ACM bepaalt.” Om het nog complexer te maken: de drie bedrijven, verantwoordelijk voor de gas- en stroomverbindingen naar de eindgebruiker, hebben verschillende provincies en tientallen gemeenten als aandeelhouder. Vorige week zette minister Rob Jetten (Klimaat en Energie, D66) een eerste stap door bekend te maken dat het Rijk met miljarden over de brug wil komen. Alleen al voor de komende vijf jaar denken de netbeheerders 4,5 miljard euro aan extra eigen vermogen nodig te hebben. De bedrijven willen tot 2030 30 miljard investeren in hun netwerken, die een cruciale rol moeten spelen in de energietransitie. Eigenaren van zonnepanelen en windmolens moeten hun stroom kwijt kunnen, terwijl afnemers van elektriciteit hun elektrische auto en warmtepomp aan de gang willen houden. Vraag en aanbod blijven in de stroommarkt toenemen. In diverse provincies stuiten stroomleveranciers en -afnemers al op capaciteitsgrenzen. Er gaat al jaren meer geld in ons netwerk dan eruit komt. Dat is geen duurzame situatie Mariëlle Vogt financieel bestuurder van Enexis „Onze investeringen namen de afgelopen jaren steeds met 10 procent toe en die verdienen zich pas over een periode van veertig, vijftig jaar terug”, zegt Vogt. „Er gaat al jaren meer geld in ons netwerk dan eruit komt. Dat is geen duurzame situatie”. De aandeelhouders van Enexis – vijf provincies en ruim tachtig gemeenten – stortten in 2020 nog 500 miljoen euro, maar voor de komende jaren is meer nodig. De kapitaalbehoefte van de netwerkbedrijven toont grote verschillen, wat de complexiteit illustreert. Stedin, vooral actief in de Randstad, heeft snel kapitaal nodig, vertelde het aan Het Financieele Dagblad. Voor Enexis is die noodzaak er nu niet, zegt Vogt. „Wij kunnen op eigen kracht door tot zeker 2027. Maar wij willen nu graag praten over een constructie voor de komende decennia. Dan kunnen we ons daarna, met voldoende kapitaal, richten op de energietransitie.” Dat geld gaat er komen, blijkt uit de brief van Jetten aan de Tweede Kamer. Maar hoeveel en tegen welke voorwaarden? Duidelijk is dat Den Haag een flinke vinger in de pap wil als het in ruil voor kapitaal aandeelhouder wordt. Zo wil Jetten – samen met Financiën – zeggenschap over de manier waarop de netwerkbedrijven geleid en gefinancierd worden. „Daar heb ik als financieel bestuurder wel mijn gedachten over, en we gaan natuurlijk vragen wat het Rijk daarmee bedoelt”, zegt Vogt. „Het is voor alle partijen fijn als een krachtige aandeelhouder instapt, daar worden we blij van, maar ik ben natuurlijk verantwoordelijk voor het financieringsplan van Enexis.” Ze ziet de gesprekken met vertrouwen tegemoet. „Het zou bijzonder zijn als het Rijk een blanco cheque uitschrijft. Tegelijkertijd moet de zeggenschap natuurlijk wel proportioneel zijn met de gelden die het Rijk beschikbaar stelt.”  Ook wil de nationale overheid de drie netwerkbedrijven bewegen tot meer samenwerking, staat in de brief van de minister. Vogt stelt dat er al volop samenwerking is. „Wij zijn maatschappelijke bedrijven en trekken bijvoorbeeld samen op bij innovaties en in ons lobbybeleid. Ook hebben we een gezamenlijk bedrijf dat de boel in orde maakt als een klant van energiemaatschappij wisselt. Tegelijk is de samenwerking fysiek beperkt omdat wij elk in grote regio’s actief zijn: we zetten geen Limburgse monteur in Groningen in.” Vogt ziet de roep om samenwerking vooral „als een reflex van het Rijk. Kan die samenwerking niet efficiënter?” Naast grotere doelmatigheid wil Jetten ook kijken naar de inkomsten van de netwerkbedrijven. Omdat zij in hun regio’s monopolist zijn, stelt toezichthouder ACM de tarieven vast. Uitgangspunt daarbij is dat het om een vergoeding van de kosten gaat. Dat is ook de reden dat Enexis zijn investeringen pas de komende veertig, vijftig jaar volledig kan terugverdienen. Over de vraag of dit niet anders kan, gaat het Rijk met de ACM in gesprek.  „Wij willen graag een tijdige en eerlijke vergoeding. Daar zal het Rijk naar kijken, maar de ACM is vanzelfsprekend een onafhankelijke instantie”, aldus Vogt. De vraag welk belang de staat in de netwerkbedrijven gaat verwerven komt voor Vogt duidelijk te vroeg. „Voor de komende jaren hebben wij nog geen geld nodig. Wij denken zelf op dit moment eerst aan een symbolisch aandeel, maar daar gaan we het ongetwijfeld nog over hebben.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/20/aan-rijkssteun-hangt-prijskaartje-a4136989
2022-07-20||Op papier kwamen er in Stroe 25.000 huizen bij||Voor wie van bovenaf naar Stroe kijkt is het niet te missen. Hier, op luttele kilometers van Lunteren, het geografisch hart van Nederland, komt  alles samen. Snelweg en spoorlijn, natuur en landbouw, recreatie en industrie. En dat alles op nog geen drie kwartier rijden van het centrum van Amsterdam.   Dat planologen op zoek naar bouwgrond om de overvolle Randstad te ontlasten uitgerekend híer uitkomen, dat begrijpen dorpsvertegenwoordigers Arie van Oosterom (63) en Gerrit den Hartog (78) dus ook wel. „Ik wil je iets laten zien”, zegt Den Hartog.  Hij toont de voorkant van een „dorpsontwikkelvisie” die de twee een kleine vijftien jaar geleden samen met de rest van het dorp hebben opgesteld voor de periode 2010 – 2030. Te zien is een rij windmolens, een hoog flatgebouw, een voetbalstadion met de omvang van de Johan Cruijff Arena. De afbeelding was bedoeld om te prikkelen, stelt hij. „Als we niets doen, wilden we hiermee laten zien, dan is dit hoe onze toekomst eruitziet.”  Van Oosterom vult aan: „Mensen zijn hier niet zo van het vergaderen. Maar als je met zo’n plaatje aankomt, dan zit het dorpshuis meteen vol.”  De twee willen maar zeggen: helemaal verrast waren ze niet toen daags na de landelijke boerenprotesten in Stroe, gehouden op 22 juni, uit de lokale krant   bleek dat de provincie Gelderland in een Statenbrief over woningbouw ‘Stroe City’ had ingetekend, een uitbreiding van de bestaande gemeenschap van 1.650 zielen met maar liefst 25.000 nieuwe huizen. „Stroe City heeft veel potentie”, schreef de provincie. Met in beknopt ambtenarenjargon daarbij: „Vanuit ligging, vanuit bodemwatersysteem, potentie nieuw treinstation.” En, lont in het kruitvat natuurlijk in tijden van hoogoplopende stikstofspanning:  „Voorwaarde is koppeling met sanering landbouw (vliegwiel). (…) Richten op overloop en betaalbare woningen.”   Hier zagen boeren zwart op wit bevestigd wat een aantal van hen altijd al vermoedde: dat het stikstofbeleid slechts een middel zou zijn om hen van hun land te krijgen, zodat de vrijgekomen landbouwgrond voor woningbouw kan worden gebruikt.  Het kabinet wil dat de stikstofuitstoot omlaag gaat, boeren worden in hun voortbestaan bedreigd. In het Gelderse Stroe woedt deze strijd in volle omvang. Wat doet dit met een gemeenschap? Karel Smouter peilt er deze weken de stemming. Van Oosterom en Den Hartog zijn betrokken bij de dorpsbewonerscommissie van de lokale vereniging Plaatselijk Belang. Deze werkgroep staat namens de Stroese gemeenschap in verbinding met de gemeente, Barneveld, en de provincie Gelderland. Gekozen volksvertegenwoordigers zijn ze niet, maar informeel worden de twee toch als de burgemeesters van het dorp beschouwd, zo geven ze ietwat besmuikt toe.  Hun wapenfeiten zijn in elk geval voor iedereen zichtbaar. Neem de fontein tegenover de Spar, op het pleintje dat nog het meest in de buurt van een dorpshart komt. Op de fontein torent – hoe kan het ook anders hier op de Veluwe – een hert.  „Helemaal zelf gefinancierd, door ondernemers uit de buurt”, zegt Den Hartog trots. „Maar het was nog niet eenvoudig om de gemeente te overtuigen dat het er ook mocht komen”, vult van Oosterom aan. „Terwijl Barneveld zelf vol met die dingen staat.” Uiteindelijk overtuigden de twee de wethouder ervan dat de gemeente de rekening voor het water betaalt en bijdraagt aan het onderhoud. Een geslaagd voorbeeld van hoe burgers, ondernemers en gemeente samen kunnen optrekken, stellen de twee nu vast. Van Oosterom: „Je hebt mensen nodig zoals wij, die zo gek zijn om op hun vrije avond te luisteren naar wat er in de gemeenteraad en in de provincie over ons gezegd wordt. En als je die bestuurders en ambtenaren vervolgens leert kennen, dan lukt er veel.” Hoewel de inhoud van de Stroe City-plannen de mannen niet écht verraste, verraste het proces vanuit de provincie des te meer. „Niemand had hier in Stroe iets over deze plannen gehoord. Nie-mand”, bezweert Den Hartog. „Om dan in de krant te lezen dat de provincie zo over ons denkt…  Zo doe je dat hier niet.”  Terwijl, zeggen de twee,  niemand in het dorp tegen nieuwe woningen is. „Wij zien ook niet graag dat onze jonge mensen naar Barneveld of Ede moeten voor een betaalbaar huis”, zegt Den Hartog. Voor Van Oosterom was deze trek de reden om maatschappelijk actief te worden. „Ik zat in het schoolbestuur en zag het aantal leerlingen afnemen. De minimumgrens kwam gevaarlijk dichtbij. We wisten: we moeten ingrijpen om het dorp leefbaarder te maken. Daar horen betaalbare woningen bij.”  „Betrek ons van het begin bij de plannen, en laat verandering geleidelijk plaatsvinden” Hun frustratie: het dorp is al jaren bezig om de bedrijvigheid  – een transportbedrijf, bijvoorbeeld, maar ook een fabriek voor fietsonderdelen – op een nieuwe locatie buiten de dorpskern te concentreren. De vrijgekomen ruimte, midden in het dorp, zouden de twee willen benutten voor woningen. Van Oosterom: „Als je ziet hoe moeilijk het is om zelfs maar een paar nieuwe woningen te realiseren… Dan is het toch onbegrijpelijk om te lezen dat de provincie denkt dat hier ineens een stad kan verrijzen.”  Gerrit den Hartog is een man van slogans. Zo bedacht hij eens de leuze ‘Van heide naar weide’ voor Stroe. „We zitten hier precies voor de poort van de Veluwe.” Zijn vrees is dat al te grootschalige woningbouw tot een nieuwe slagzin zal leiden: „Van steen tot steen.” En daarmee verliest Stroe juist wat de plek nu zo aantrekkelijk maakt voor bezoekers, stellen de twee. Van Oosterom: „Stel, je woont in Lelystad, tussen de windmolens. Je hebt het hele jaar hard gewerkt en je wilt op vakantie. Dan kom je nu lekker naar Stroe. Maar als hier een stad verrijst en misschien ook wel van die dingen  verrijzen. Waarom zou je hier dan nog heen komen?” Uit hun woorden spreekt een zekere weerzin tegen een overheid die met de mond belijdt vóór bewonersparticipatie en inspraak te zijn, maar uiteindelijk gewoon doet wat  nodig wordt geacht.  „En wát ze doen, wekt dat nu zoveel vertrouwen?”, voegt Van Oosterom toe, terwijl hij naar de gaswinning in Groningen en de Toeslagenaffaire verwijst. „Betrek ons van het begin bij de plannen, en laat verandering geleidelijk plaatsvinden”, bepleit Den Hartog op zijn beurt. „Dan vind je als overheid ons echt niet tegenover je.”  En ja, geven de mannen aan, wie weet ontstaat er in de loop der decennia dan alsnog een Stroe City. „We zouden bijvoorbeeld best wat meer winkels willen dan alleen de Spar. En de Spar kan de boodschappen ook goedkoper maken als er meer mensen hun winkelwagentje komen volladen”, zegt van Oosterom pragmatisch. „En een station in Stroe? Liever vandaag dan morgen.” Wie nu met de trein naar Barneveld – tien kilometer verder – wil, moet via Apeldoorn naar Amersfoort om daar op de Valleilijn te stappen. „Terwijl: je kunt in minder dan tien minuten in Barneveld zijn.”   Een dorp verderop, in Kootwijk, wordt duidelijk dat de afkeer van een overheid die zegt te luisteren, maar uiteindelijk gewoon haar eigen wil doordrijft niet is voorbehouden aan boze boeren. In Kootwijk, idyllisch gelegen tussen bos en zandverstuiving in, zijn in recente jaren veel welgestelde, hogeropgeleide mensen uit de stad neergestreken. Op een bewonersavond, afgelopen donderdag op het terras van dorpsrestaurant ’t Hilletje, loopt een discussie met een vertegenwoordiger van de gemeente over een aantal verbrede wegen hoog op. Het gehanteerde jargon is anders – dat van de consultant, in plaats van de melkveehouder – maar de klachten komen in essentie op hetzelfde neer als die rond Stroe City en de stikstofcrisis.   Waar je in vroeger tijden bij een Veluwse twist over de brede en de smalle weg eerder aan een discussie over hemel en hel zou denken, gaat het vanavond over de directe leefomgeving van de aanwezigen. De kwestie: de gemeente wil de puinberm naast de wegen vervangen door een alternatief dat goedkoper, veiliger en duurzamer zou zijn: bermbeton. Volgens de bewoners is bermbeton echter verhullende taal voor een wegverbreding en maakt de gemeente zo van landweggetjes een „racebaan” voor „sluipverkeer”.  De aanwezige vertegenwoordiger van de politie valt de bewoners bij. „In Kootwijkerbroek heeft zo’n wegverbreding tot meer gevaarlijke situaties en ongelukken geleid.”   Het verhaal van Stroe deze zomer is dan ook vooral het verhaal van twee kaartjes – Stroe City en de stikstofkaart, waarop boeren hun bedrijven meer dan gehalveerd zagen Halverwege de avond wordt duidelijk dat het onderhoud half augustus al van start gaat. „Dus we zitten hier gewoon voor de gezelligheid?”, roept een bewoner. „Had dat dan gezegd.” Nee, bezweert de gezant die vanavond namens de gemeente de klappen opvangt. „Het liefst benader ik dit als een co-creatief proces, waarin we samen een zak geld op tafel leggen en kijken hoe we het gaan doen.” Wanneer het onderhoud betreft, stelt hij, hoeft de gemeente slechts te informeren. De inspraak is formeel niet eens nodig. „Maar dat is nu net de vraag”, werpt een van de bewoners tegen. De gemoederen zijn dan al danig verhit. „Is dit nu onderhoud of een aanpassing?”   Een derde inspreker verwoordt de klacht van velen: „We hebben hier bedenkingen en we horen praktijkervaringen van de politie, maar de gemeente gaat het gewoon doen zoals ze altijd al doet.”  In dit deel van Nederland, met een bovengemiddeld groot aantal ondernemers, stuit de wil om grip te houden op de eigen leefomgeving op een lokale en provinciale overheid die  op papier voor participatie is, maar ook grote  taken vanuit het Rijk te realiseren heeft. Ruttes ideaal van de participatiesamenleving – behalve de christelijke partijen is ook de VVD in de Gelderse Vallei goed vertegenwoordigd – legt het hier af tegen de realiteit dat kwesties als stikstof, woningbouw en duurzaamheid weinig uitstel meer verdragen. Het papier stuit op de praktijk. Het verhaal van Stroe deze zomer is dan ook vooral het verhaal van twee kaartjes – Stroe City en de stikstofkaart, waarop boeren hun bedrijven meer dan gehalveerd zagen – die het toch al broze vertrouwen in de overheid verder beschadigden.  Stikstof-gedeputeerde Peter Drenth (CDA) putte zich  de afgelopen weken uit in excuses voor het Stroe City-kaartje („oliedom, oerstom, onvergeeflijk”), terwijl zijn collega Peter Kerris (PvdA) van Wonen aanvankelijk nog aan de schets wilde vasthouden. Die was immers, zo stelt zijn woordvoerder tegenover NRC, niet meer dan een vingeroefening, bedoeld om „kansen en knelpunten te identificeren”.  Uiteindelijk haalde hij bakzeil en moest hij de kaart terugtrekken. Toch liet Drenth zich tijdens een ondernemerscongres in Barneveld ontvallen dat de opdracht om 40.000 woningen te bouwen in de Gelderse Vallei nog altijd overeind staat.   Arie van Oosterom reisde af naar Arnhem met de aanbieding „de vredespijp te roken”  met de provincie. „Maar dan moet ik wel zeker weten dat dit plan in de prullenbak is verdwenen en niet in een la.” Helemaal gerust is hij er nog niet op.||https://www.nrc.nl//nieuws/2022/07/20/op-papier-kwamen-er-in-stroe-25000-huizen-bij-2-a4136983
2022-07-20||Jumbo groeit verder, mede door La Place||Wat vorig jaar net niet lukte, hoopt supermarktconcern Jumbo dit jaar  voor het eerst te bereiken: meer dan 10 miljard euro omzet. Daarvoor ligt het Brabantse bedrijf al aardig op koers. Woensdag meldde het een lichte omzetstijging naar 5,5 miljard euro. Dat is 1,6 procent meer dan een jaar geleden. Winstcijfers maakte Jumbo niet bekend. Vooral restaurantconcern La Place herstelt snel sinds het wegvallen van de coronamaatregelen in maart dit jaar. Waar het restaurant de eerste helft van vorig jaar 13 miljoen euro omzet draaide, was dat nu bijna vier keer zoveel: 51 miljoen euro. Ook de uitbreiding van Jumbo  in België droeg bij aan de omzetgroei. Het concern heeft nu 21 supermarkten in dat land en wil er dit jaar nog zes openen.  De omzet uit online bestelde boodschappen, die in de coronajaren razendsnel groeide, bleef na het opheffen van de coronamaatregelen ongeveer gelijk.  „Steeds meer Jumbo-klanten combineren het bezoek aan de winkel met het gemak en de ontzorging van online”, schrijft  Jumbo in zijn halfjaarbericht. De komende tijd wil Jumbo volop blijven investeren in de online activiteiten. Begin dit jaar werd al bekend dat Jumbo daartoe een samenwerking is begonnen met flitsbezorger Gorrilas. Jumbo-klanten moeten binnenkort voor een extra snelle bezorgoptie kunnen kiezen in de twaalf steden waar de flitsbezorger actief is. Daarnaast blijft Jumbo nieuwe eigen bezorgcentra openen voor de reguliere thuisbezorging. Ook introduceert de supermarkt een abonnement op thuisbezorging: ‘Bezorgeloos’. Het afgelopen half jaar stegen de prijzen in de supermarkt met gemiddeld 8 procent. Topman Frits van Eerd verwacht dat die stijging nog een tijdje doorzet, zei hij tegen persbureau ANP. „Maar ik hoop het niet.” Volgens Van Eerd is de prijsstijging in Nederlandse supermarkten relatief beperkt, door de „zeer heftige” concurrentie. Veel Nederlanders dreigen door de snelle prijsstijgingen te moeten bezuinigen, want de lonen en uitkeringen stijgen niet even hard mee. Toch merkt Jumbo daar vooralsnog weinig van, zegt Van Eerd. Er worden nauwelijks minder producten verkocht, hooguit enkele procenten.  Ook ziet de topman geen verminderde populariteit van luxeproducten. „Mensen zeggen niet: we eten nu geen biefstuk meer, we gaan alleen nog maar een gehaktbal eten.” Van Eerd sprak tegenover ANP ook over de financiële schade als gevolg van de recente blokkades door boeren bij distributiecentra. Die bedraagt volgens de topman miljoenen euro’s. Het gaat vooral om vers voedsel dat normaal snel naar de winkels gaat en nu weggegooid moest worden. „Ontzettend jammer”, zegt Van Eerd. „Die schade zullen we zelf moeten absorberen, die gaan wij bij niemand neerleggen.”||https://www.nrc.nl//nieuws/2022/07/20/jumbo-groeit-verder-mede-door-la-place-a4136998
2022-07-20||Deze lokale partij heeft de macht, maar hoe ga je daar slim mee om?||  Er is in Barendrecht iets bijzonders aan de hand. Een lokale partij heeft bij de raadsverkiezingen afgelopen voorjaar een machtige overwinning geboekt en maakt er nu de dienst uit, in de gemeenteraad en in het college. Barendrechters hebben hoge verwachtingen van het beleid. Vraag op de markt wat inwoners van Echt Voor Barendrecht vinden en ze vertellen spontaan dat er eindelijk een partij aan de macht is die luistert naar wat de inwoners willen, heel anders dan de afgelopen jaren. De politiek is te lang gedomineerd, zo valt te horen, door mensen die elkaar te goed kennen en andere partijen buiten de politiek willen houden. Door politici die bovendien gebrek aan daadkracht tonen.  „Pas sinds Echt Voor Barendrecht in het college zit, heb ik iemand van de gemeente in m’n wijk gezien”, zegt  inwoner Bianca Vincenten op de markt. Ze is inmiddels lid van de partij geworden. „We hadden last van een stinkende afvalbak bij de voortuin. We hebben een mailtje gestuurd, er is naar gekeken en binnen twee weken was de bak weg.” Dat een  partij bij de verkiezingen  twintig van de negenentwintig raadszetels heeft behaald, heeft misschien een sociologische verklaring. Het ooit streng-reformatorische dorp onder de rook van Rotterdam is steeds meer geseculariseerd. Dat wordt versterkt door de komst van een groot aantal nieuwe inwoners in de vinexwijk Carnisselande, waar nu bijna de helft van alle Barendrechters woont. „Het is hier lang gezapig geweest”, vertelt Irene Nijssen, die al meer dan dertig jaar in het dorp woont. „We hebben nog meegemaakt dat als wij op zondag in de tuin werkten, daar op werden aangesproken. We hebben hier  een enorme reformatorische groep gehad. Die is in twee decennia zogezegd homeopathisch verdund.” Politicologen zullen de nadruk leggen op de afkeer die een deel van de Nederlanders heeft van landelijke politieke partijen. En die zij bij gemeenteraadsverkiezingen laten blijken door een stem op een lokale partij. Echt Voor Barendrecht zelf verklaart het eclatante succes liever uit het volgens die partij matige beleid dat het vorige college met zes partijen voerde. En uit het  besluit van die partijen om na de  verkiezingen in 2018  Echt Voor Barendrecht buiten het college te houden, terwijl die partij toen ook  al de  grootste was geworden. „Veel kiezers waren daar kwaad om”, zegt René van Leeuwen, die met zijn vrouw Irene Nijssen een gemeentelijke inspraakavond over veiligheid en woningbouw bezoekt. Nijssen: „Ik las na de vorige verkiezingen dat ze waren buitengesloten en dacht: dat kan niet waar zijn, dit is een grap, je kunt niet op de avond dat je de grootste partij wordt, van de andere partijen te horen krijgen dat je het niet gaat worden.” Volgens de verliezende partijen ligt het genuanceerder. Zeker is de vlotte uitsluiting „niet slim” geweest, zegt voorzitter Leendert Mijnders van de fractie van SGP/ChristenUnie, met drie zetels in de raad de grootste oppositiepartij.  Het komt erop neer dat de partijen eerdere samenwerking met Echt Voor Barendrecht niet als prettig hadden ervaren. Mijnders: „Er zitten goede mensen bij de partij, die enthousiast iets voor de gemeente willen betekenen.  Maar de partij heeft ook de neiging om alles wat goed gaat, als eigen winst te claimen en alles wat fout gaat aan andere partijen te wijten.” Iets soortgelijks zeggen andere partijen: zij hadden tabak van „het zich voortdurend afzetten tegen anderen”, zoals VVD’er Cees Schaap dat omschrijft. Schaap, wethouder in het vorige college en enig overgebleven raadslid voor de liberalen: „Het lukt de partij goed om de politiek dicht bij de burger te brengen. Maar als bestuurder moet je soms dingen doen die de burger niet prettig vindt en je rug recht houden. Je moet af en toe tegen de wind zeilen. Echt Voor Barendrecht doet iets anders: die wil precies doen wat de burger wil. Dat is lang niet altijd het beste, vooral niet op langere termijn. Dat is populisme.”  Het CDA schrijft de overwinning toe aan de „handigheid” waarmee Echt Voor Barendrecht de publieke opinie weet te bespelen. „De partij doet het goed in de media. Ze weten de waarheid zo te draaien dat die in hun straatje past”, zegt Marianne van Wilgenburg, oud-fractievoorzitter van het CDA in Barendrecht. Neem het veronderstelde gebrek aan daadkracht van vorige colleges. Van Wilgenburg: „Als een stoeptegel los ligt, zijn veel raadsfracties geneigd een ambtenaar te bellen en te vragen daar iets aan te doen. Wat doet Echt Voor Barendrecht? Dat stelt schriftelijke vragen aan het college.” Fractievoorzitter Johan Lengkeek: „Er wordt gezegd dat het vorige college gezapig was. Laat ik er op wijzen dat van het programma meer dan 90 procent is gerealiseerd.” De druiven zijn zuur, zo veel is duidelijk. En je zou misschien verwachten dat Echt Voor Barendrecht na de riante overwinning de verliezers negeert en simpelweg het eigen programma gaat uitvoeren: een ander afvalbeleid, de ambtelijke samenwerking met naburige gemeenten stoppen, meer betaalbare woningen bouwen, de veiligheid op straat vergroten, het zwembad uitbreiden met een buitenbad, een eigen politiebureau. En inderdaad, zegt Lennart van der Linden, die inmiddels wethouder is, wil de partij niets liever dan het eigen programma uitvoeren. Maar graag met  instemming van andere partijen. „We zoeken de samenwerking.” We moeten andere partijen de gelegenheid geven mee te praten Miranda Mes fractieleider Echt voor Barendrecht Wethouder Margo Stolk geeft een voorbeeld: „Laatst moest ik een besluit nemen waarvan ik wist dat het niet fijn zou vallen bij GroenLinks. We hadden afgesproken dat een evenement niet in een natuurgebied zou worden gehouden, maar omdat de alternatieve locatie bij nader inzien toch niet geschikt was, vielen we terug op de andere locatie. Daarom heb ik contact gezocht en een gesprek gevoerd. Dat werd op prijs gesteld.”  Miranda Mes, fractievoorzitter van Echt Voor Barendrecht: „Als wij een motie indienen, wordt die natuurlijk aangenomen. Daarom moeten we andere partijen de gelegenheid geven daarover vooraf mee te praten.” Bijvoorbeeld over het beleid voor deelscooters, die ook in Barendrecht „niet allemaal netjes worden neergezet”, zoals wethouder Van der Linden zegt. Daarover voert de partij nu „oriënterende gesprekken” met de oppositie.  Het is overigens de vraag of er ooit een vruchtbare samenwerking ontstaat, want er is veel oud zeer. „Het moet nog groeien”, zegt  Mes.  Waarnemend burgemeester Govert Veldhuijzen (CDA) tempert de verwachtingen. Het is „een uitdaging” om met zo’n gigantische meerderheid „het belang van een gemeenteraad relevant te houden”. Veldhuijzen: „Er zijn veel goede bedoelingen, maar het zal lastig zijn om iedereen het gevoel te geven dat men nog meedoet.” Kort na de verkiezingen heeft Echt voor Barendrecht geprobeerd een coalitie te vormen met andere partijen. Die gesprekken zijn op niets uitgelopen. Formele samenwerking is alleen bereikt door de benoeming van een vierde partijloze wethouder, naast de drie wethouders van Echt Voor Barendrecht, met unanieme instemming van alle fracties.  Hoe de gesprekken over een mogelijke coalitie verliepen? Een fractie, die van SGP/ChristenUnie, wilde niet dat aan de toch al geliberaliseerde zondagsrust verder getornd zou worden. Echt Voor Barendrecht wilde dat niet beloven, al was het maar omdat er een verzoek van Ikea ligt om ’s zondags vroeger open te mogen.  Leendert Mijnders van SGP/ChristenUnie: „Voor de verkiezingen werd gezegd dat wij een mogelijke coalitiepartner zouden zijn. Na de verkiezingen werden argumenten gezocht om ons af te wijzen. Het was één groot theaterstuk.”  En dan was er de VVD, waarmee het kwaad kersen eten was aangezien die partij verantwoordelijk was voor het afvalbeleid waartegen Echt Voor Barendrecht tijdens de campagne fel heeft geageerd. „Dat kon niks worden”, zegt partijleider Lennart van der Linden. Commentaar van voormalig VVD-wethouder Schaap: „Er zou een onafhankelijke informateur worden aangesteld, maar uiteindelijk bleek ik op zaterdagmorgen een uurtje te kunnen praten met iemand van Echt Voor Barendrecht. Dat was mijn voorganger als wethouder, in een college dat vrijwel niets aan het afvalbeleid had gedaan. Ik wilde over mijn schaduw heen springen, en heb daar gezegd dat er over alles te praten valt. Er is niets mee gedaan.”  Het CDA wilde dat Barendrecht in 2030 klimaatneutraal zou zijn, iets wat Echt-leider Van der Linden „onhaalbaar” noemt. CDA-fractievoorzitter Johan Lengkeek: „Ik heb alleen in een interview gezegd dat het bij klimaatbeleid belangrijk is doelen te stellen, bijvoorbeeld voor 2030. Ach, die gesprekken waren voor de bühne. Het was één grote poppenkast.” Ik had het gevoel als enige te voetballen tegen twintig spelers van Ajax Tina Jakoeb raadslid PvdA Ook de gesprekken met twee andere partijen, D66 en PvdA,  leidden tot niets. Van der Linden spreekt van „koudwatervrees”.  Lijsttrekker Tina Jakoeb, enig raadslid voor de PvdA, vertelt dat zij „een interessant aanbod” kreeg om deel te nemen aan het college. „Ik zei tijdens de besprekingen dat ik het gevoel had als enige te voetballen tegen twintig voetballers van Ajax en dat ik dat dus niet ging winnen. Het antwoord was: joh, je moet je kansen pakken omdat jij een wethouder op het sociaal domein mag aandragen. Maar mijn leden vonden dat wij te klein waren geworden om zo’n stap te nemen.” Echt Voor Barendrecht wil de komende jaren niet alleen een eigen tienpuntenplan ook wel bekend als „het gele boekje” uitvoeren, maar ook een andere politieke cultuur vestigen. Dat betekent meer transparantie en vooral niets doen wat naar vriendjespolitiek zweemt. Het belangrijkste voor Echt Voor Barendrecht is beleid maken op basis van wat de inwoners zelf willen en daartoe de wijken ingaan, en avonden organiseren waarop de inwoners kunnen meepraten over het meerjarenprogramma. Als er al ideologische veren zijn, dan wil ze die graag afschudden. Zo wordt  Van der Linden nog altijd herinnerd aan zijn jaren bij Forum voor Democratie, waarvan hij even voorzitter is geweest. Hij wil deze turbulente periode liefst achter zich laten. „Een ervaring rijker, een illusie armer”, zegt hij daarover. Wel zit hij nog in de Eerste Kamer, waar hij nu deel uitmaakt van de fractie van JA21. Echt voor Barendrecht wil voor alles pragmatisch en praktisch opereren. „Dat is wat de mensen in ons waarderen”, zegt fractievoorzitter Mes.  Dat de partij graag de nadruk legt op de breuk met de ‘oude’ politiek, irriteert de verliezers van de verkiezingen. VVD’er Schaap: „Er wordt gedaan alsof het vorige college alles alleen deed, zonder burgers te raadplegen. Dat is gewoon niet waar. Ook wij organiseerden informatieavonden. En ook ik had als wethouder drie wijken waar ik spreekuur hield. Het is allemaal oude wijn in nieuwe zakken.” Het veronderstelde pragmatisme stoort sommigen. „Het is een rechtse partij. En daar bedoel ik mee: ze kiezen voor het gemak”, zegt voormalig GroenLinks-raadslid Frans Geraedts.  Of Echt Voor Barendrecht daadwerkelijk de grandioze ambities kan waarmaken, waagt waarnemend burgemeester  Veldhuijzen te betwijfelen want tussen droom en daad staan, naar het woord van de dichter, wetten in de weg en praktische bezwaren. Veldhuijzen: „Wat ik daarmee wil zeggen is dat het beleid van een partij met een meerderheid in de gemeenteraad niet veel anders kan zijn. De maatregelen moeten bijvoorbeeld financieel en juridisch kloppen.”   Bovendien, moet  wethouder Van der Linden erkennen, is er „op sommige punten” wel eens weerstand van ambtenaren. „Die moeten ineens heel andere opdrachten uitvoeren dan ze gewend waren.” Maar: „Anderzijds zijn ambtenaren ook blij dat er eindelijk weer eens leiding wordt gegeven. Het was de afgelopen jaren wat ingekakt.” In nog vier gemeenten - van de 334 waar vier maanden geleden gemeenteraadsverkiezingen werden gehouden – wordt nog onderhandeld. Den Haag, Den Helder, het Noord-Hollandse Bergen en Putten hebben nog geen nieuwe coalitie. In Vlieland is een akkoord bereikt, maar worden nog wethouders gezocht. Daarmee duurt de formatie langer dan in 2018 en 2014 toen alle gemeenten voor het zomerreces  klaar waren.||https://www.nrc.nl//nieuws/2022/07/20/deze-lokale-partij-heeft-de-macht-maar-hoe-ga-je-daar-slim-mee-om-a4136993
2022-07-20||Kabinet onderzoekt opvang van asielzoekers op cruiseschepen voor de kust||Het kabinet laat onderzoeken of het mogelijk is om asielzoekers tijdelijk op grote cruiseschepen voor de kust op zee op te vangen. Dat zei staatssecretaris Eric van der Burg (Justitie en Veiligheid, VVD)  woensdagavond tijdens een persbijeenkomst over de asielcrisis. Het kabinet zoekt al langere tijd naar drie of vier grotere opvanglocaties op het land of op water, onder meer op cruiseboten. De gemeente Vlissingen zag een week geleden echter af van het plan om ruim duizend asielzoekers op een cruiseschip bij een oude marinekazerne op te vangen. „Een teleurstelling”, noemde Van der Burg dat op de persbijeenkomst.     De zogenoemde Ministeriële Commissie Crisisbeheersing (MCCb),   die bevoegd is sinds de asielproblematiek als nationale crisis is bestempeld,   heeft woensdagavond besloten om drie grote cruiseschepen voor asielzoekers te bestellen. Een van die schepen moet in Velsen komen te liggen, voor de andere twee zoekt het kabinet nog locaties.  Van der Burg: „We hebben nu in ieder geval gezegd: de schepen gaan gewoon richting Nederland varen. We zijn nog bezig om te kijken waar. Laat ze vast deze kant opkomen, zodat we daar geen tijd mee gaan verliezen.”  Het schip in Velsen zal begin augustus arriveren en vanaf september asielzoekers kunnen herbergen, volgens de staatssecretaris. Het aantal locaties voor cruiseschepen is beperkt, zei Van der Burg: ,Er zijn maar weinig plekken in Nederland waar dat kan, omdat je het dan hebt over zeewaardige locaties.”  Als een van de opties laat het kabinet daarom onderzoeken of het mogelijk is om cruiseschepen met asielzoekers tijdelijk voor de Nederlandse kust te laten drijven. Van der Burg: „Ook die variant wordt uitgezocht. Of het überhaupt kan. Of het juridisch kan. Of het veiligheidstechnisch kan.”    Dat heeft ook praktische gevolgen.     „Dan moet je dus gaan werken met loodsboten, of anderszins mogelijkheden voor mensen om van en naar land te gaan”, zei de staatssecretaris. „Omdat mensen niet opgesloten mogen worden op een schip. Op het moment dat je ze voor de kust legt, en er geen verbinding is met het vasteland, dan is er materieel sprake van opsluiting en dat mag niet.” De staatssecretaris verwacht dat de druk op het overvolle aanmeldcentrum Ter Apel, waar soms tientallen tot honderden  asielzoekers buiten de hekken slapen, „de nodige dagen, zo niet weken” nog kan aanhouden. De veiligheidsregio’s hebben inmiddels extra plekken voor 3.500 asielzoekers gecreëerd, maar er zijn er nog  2.000 meer nodig.   De Ministeriële Commissie Crisisbeheersing heeft woensdag ook besloten dat het Centraal Orgaan opvang asielzoekers (COA) gebouwen voor opvang mag aankopen, waar een andere bestemming op zit.  Daarnaast zal het ministerie van Defensie kijken of het eigen locaties voor opvang kan vrijmaken. Ook wil het kabinet dat gemeenten die wel Oekraïners, maar geen overige asielzoekers,  willen opvangen, dat maximaal gaan doen. Zo moet er elders meer ruimte voor andere asielzoekers vrijkomen.  ||https://www.nrc.nl//nieuws/2022/07/20/kabinet-onderzoekt-opvang-van-asielzoekers-op-cruiseschepen-voor-de-kust-a4136992
2022-07-20||Column | Klimaatmaatregelen zijn meer dan een links thema||Een nationaal hitteplan en een smogwaarschuwing, de afgelopen dagen ging het over weinig anders. Op kantoor hoor ik geklaag, bij buren, thuis en onderweg. Omdat ik niet meedoe met het gejeremieer, krijg ik regelmatig de vraag of ik gewend ben aan de hitte door mijn Turkse wortels. Terwijl ik nooit ergens anders dan in Nederland heb gewoond. En het wordt alleen maar erger, waarschuwen weermannen en wetenschappers. Temperaturen boven de 38 graden kwamen voor 2015 in Nederland vrijwel niet voor. Sindsdien is het in de helft van de zomers raak. In Zuid-Europa sneuvelen de weerrecords in een nog hoger tempo dan bij ons, met traditioneel gematigde en regenachtige gebieden als Bretagne en Normandië als opvallende blikvangers. Zelfs in het druilerige en kille Brest steeg de temperatuur deze week tot 40 graden. En voor het eerst is er 40 graden gemeten in het Verenigd Koninkrijk.  Sommige Nederlanders zeuren op sociale media niet over de hitte, maar over vermeende verdienmodellen achter alle aandacht voor de hitte. Ze zien de machtige hand van lobby’s van windmolenfabrikanten, zonnepaneelfetisjisten, elektrische-autodealers, banken die vergroeningshypotheken verstrekken, waterstofgelovigen en weet ik wie nog meer. Hoewel je een ongelofelijk bord voor je kop moet hebben om klimaatverandering nog steeds te ontkennen, is gek genoeg nog lang niet iedereen ervan overtuigd dat we behoorlijke maatregelen moeten treffen en deze niet op de lange baan moeten schuiven.  Tegenwoordig zien tegenstanders van oplossingen voor urgente problemen (lees: geen zin in verantwoordelijkheid nemen)  op veel meer terreinen een verborgen ‘verdienmodel’. Belanghebbenden – ‘de lobby’ – zouden verdienen aan overdreven ‘niet-haalbare’ doelen, verkondigen ze. Dat geldt voor uiteenlopende terreinen als coronamaatregelen, stikstofreductie, plasticsoepvisserij, het ‘vermeende’ woningtekort. Het rare is dat critici elkaar op deze  verschillende terreinen steeds meer weten te vinden. Ze strijden tegen een gezamenlijke vijand van probleemopblazers: de elite. We leven in dit land een prachtig hedonistisch leven. Ook bij intense hitte. We kunnen airco’s aanschaffen, de hele dag op het strand onder een parasolletje liggen, dankzij een ingelast tropenrooster bij de werkgever naar een koel terras of de hele middag in het zwembad liggen. De nationale reflex bij hitte is tegenwoordig de airco aan of langs het water zitten. Dat twintig jaar geleden vrijwel nog niemand koeling in de auto had, kunnen we ons bijna niet meer voorstellen. Dat er groepen zijn die wél serieus lijden bij deze hitte – ouderen, zieken en veel dieren in snikhete krappe stallen bijvoorbeeld – ontgaat de meesten eveneens. Steeds vaker denk ik dat we een lethargisch volkje worden. De onverschilligheid bij urgente problemen baart me serieus zorgen. Het rijke Westen kan uit eten, op vakantie naar andere landen, heeft spaartegoeden met dank aan goede pensioenregelingen als zekerheid voor de oude dag. Maar door ons aanhoudende vooruitgangsdenken accepteren we niet dat we misschien gewoon wat moeten inleveren om ernstige problemen op te lossen voor de aankomende decennia: een extra belasting voor klimaatmaatregelen bijvoorbeeld. Of inleveren op leefruimte vanwege de krappe woningmarkt, een beetje inleveren op ons pensioen vanwege de vergrijzing, op vliegvakanties en wellicht ook op comfort.  Na de recente hitte zal de neiging ontstaan om massaal airco’s aan te schaffen of aan te laten leggen. Ontzettend slecht voor het klimaat en naar mijn mening een goede reden voor de overheid om dat aan wat regels te onderwerpen. Maar ik zie de protesten daartegen nu al voor me. Ook in landen met een minder welvarende bevolking zie je veel woningen met airco. Bijvoorbeeld bij mijn familie in Izmir. Mijn tante van bijna 80 draagt in de winter een truitje extra en probeert de verwarming uit te laten om haar schuldgevoel in de zomer af te kopen. Hoewel daar de huizen beter gebouwd zijn voor hete zomers, geldt het als statussymbool de airco dag en nacht op 18 graden in te stellen. Laten we daar in Nederland alsjeblieft van wegblijven. Klimaatmaatregelen verdienen een hogere prioriteit dan het te zien als links thema. Om echt verantwoordelijkheid te nemen moeten we het vooruitgangsdenken misschien opzijzetten, in plaats van vermeende verdienmodellen als excuus te gebruiken om zo door te ploeteren in de snikhitte. Bovendien stopt de dialoog als we eindigen bij complotterige termen als ‘verdienmodel’. Terwijl ik dit schrijf heb ik een koud voetenbadje en alle gordijnen dicht, want mijn woning op het zuiden met grote harmonicaramen is niet gebouwd op temperaturen boven de 25 graden. Blijven drinken, rustig blijven en af en toe een duikje nemen, zeg ik tegen mijn dochter ter geruststelling als ze over het klimaat begint of zeurt over de warmte.||https://www.nrc.nl//nieuws/2022/07/20/klimaatmaatregelen-zijn-meer-dan-een-links-thema-a4136982
2022-07-20||Kostverloren Kasten: een megagrote gratis straatbieb||Weggeefkastje, minibieb, buurtboekenkastje, gratis boekenruilpunt, little free library – er zijn veel benamingen in omloop voor de sympathieke plekken waar je gratis een boek mag pakken, al dan niet in ruil voor een boek dat je achterlaat.  Natuurlijk is er iemand die claimt als eerste zo’n kastje te hebben neergezet (een Amerikaan, ik kan er ook niks anders van maken) en net zo natuurlijk groeide daaruit een complete organisatie met toolkits, kwaliteitseisen en leesbevorderingsprojecten, met een oormerk (à raison van veertig dollar), een app die wereldwijd meer dan 125 duizend kastjes in kaart brengt en een Must-Have Guide for Little Free Library Builders. Aanbevolen afmetingen: 45 bij 55 centimeter, de hoogte is zelf te bepalen. Natuurlijk gingen Instagrammers en Pinteresters vervolgens aan de slag om al die schattige kastjes te fotograferen en te delen: zelf getimmerde huisjes, een omgebouwde telefooncel, een tjoektsjoek, een staande klok, een kastje op de bagagedrager van een fake fiets, een glazen bol waar precies één boek in past. Hoe kleiner en lolliger, hoe meer likes. Een kleurrijke beschildering lijkt bonuspunten op te leveren.  Bij het vriendelijke gebaar om een wildvreemde een boek te geven, hoort een lieftallige, kleinschalige aanpak, zo dacht ik, tot ik op een middag over de Amsterdamse Van Hallstraat fiets en aan mijn rechterhand een complete boekenwand zie, een big free library, wat heet, een XXL free library.  Het is alsof het gebouwtje in Amsterdamse Schoolstijl altijd al stiekem bedoeld was als bieb Met grote zorgvuldigheid heeft iemand het gemetselde wachthuisje van de Kostverlorenbrug veranderd in een gratis bibliotheek. Niet alleen volgen de zes kasten naadloos de gekromde gemetselde muur, alsof het gebouwtje in Amsterdamse Schoolstijl altijd al stiekem bedoeld was als bieb, ook uit de indeling van de ruim twintig strekkende meter boekenplank spreekt toewijding. Er zijn aparte planken voor romans, chick lit, kinderboeken, thrillers en filosofie, enkele smalle planken zijn bestemd voor English, Deutsch en Français. Op de plank Other languages staat zelfs een rijtje boeken in het Grieks. Rechts is de afdeling non-fictie te vinden, verrassenderwijs onderverdeeld in dunne, dikke en incourante non-fictie. Op die laatste plank vind ik een redelijk gaaf exemplaar van de vooroorlogse geschiedenis van Amsterdam, geschreven door Richter Roegholt. Ik zocht dit boek niet, maar het heeft mij wel gevonden en dus lees ik het nu. Beste initiatiefnemer van deze fantastische boekenwand, u bent niet alleen een liefhebber van mensen, net zoals al uw collega’s van de gewone kastjes, maar ook een bezield bibliofiel. De bibliothecaresse van de vestiging van de officiële bibliotheek die pal om de hoek zit, noemt u al waarderend ‘onze concurrent’.  U kiest ervoor om de bibliotheek naamloos door het leven te laten gaan. Is dat ingegeven door bescheidenheid? Bent u bang dat een naam de aandacht zou afleiden van de boeken zelf? Het is enkel een suggestie, maar gezien de mooie match tussen de naam van de brug en het gratis ter beschikking stellen van boeken, zou ‘Kostverloren Kasten’ voor de hand liggen. Dat zou u tot Koning of Koningin van de Kostverloren Kasten maken.||https://www.nrc.nl//nieuws/2022/07/20/kostverloren-kasten-a4136973
2022-07-20||Bedrijf verkocht en dan…? ‘Ik kwam in een rouwproces’||Foto Dieuwertje Bravenboer
 Valt de fusie- en overnamemarkt stil door de grote economische onrust? Anonieme bankiers meldden dat deze maand in Het Financieele Dagblad. „Honderd procent onzin”, vindt Tom Beltman. Bij Marktlink begeleidt hij al twintig jaar aan- en verkoop van kleine en middelgrote ondernemingen. Het adviesbureau was vorig jaar betrokken bij ruim honderd transacties in bedrijven met een waarde tussen de 5 en 100 miljoen euro. „Natuurlijk heeft de huidige inflatie invloed. Maar het afgelopen halfjaar zijn 538  bedrijven verkocht met een waarde boven de 5 miljoen euro. Dat zijn er 150 minder dan een jaar eerder, maar het ligt boven het langjarig gemiddelde.” Volgens dataverzamelaar M&A.nl zijn dit jaar bij de bedrijven tot 100 miljoen 470 fusie- en overnamedeals gesloten, tegenover 1.150 in heel 2021. Zo lijkt de markt toch redelijk stabiel. Volgens Beltman is er altijd wel iets aan de hand rondom bedrijfsovernameprocessen. „Covid had de afgelopen twee jaren ook zo zijn effect op de animo voor bedrijven in toerisme en horeca. Maar bedrijven in mondkapjes stegen in waarde en waren juist aantrekkelijk. Er zijn schommelingen op kwartaalbasis, maar dat wil niet zeggen dat het fusie- en overnameklimaat ongunstig is. Wij hebben nu al 80 procent meer verkoopmandaten dan in 2021, en er is ongelofelijk veel kapitaal voorhanden. Ondanks oplopende rentes voorzien wij veel beweging in de markt.” Bij pakweg de helft van alle overnames is de koper een investeerder. Die stapt meestal in om samen met de verkopende ondernemer het bedrijf uit te bouwen. „Investeerders zijn zakelijk en rationeel”, zegt Beltman. „Door hen samen te brengen met oprichters die vol passie opereren, valt veel meer potentie uit een bedrijf te halen.” Tegen die achtergrond worden veel ‘pre-exitdeals’ gesloten: oprichters blijven na de overname nog een paar jaar zitten om de onderneming verder te brengen. Nadat ze definitief zijn vertrokken, worden sommigen zelf koper en investeerder. Bij 40 procent van de overnames is een ander bedrijf de koper. Doorgaans wil het zo verdere groei realiseren.  Beltman signaleert meer verkoopbereidheid bij ondernemers in tijden van grotere economische onzekerheid, zoals oorlog of inflatie. Door een verkoop van hun bedrijf beperken eigenaren hun risico’s.  Wat volgens Beltman minstens een zo grote rol speelt is het  „lifetime ondernemerschap” van de huidige generatie eigenaren. „Zodra ze persoonlijk en met hun bedrijf het plafond raken, verkopen ze het om iets nieuws te gaan doen – anders dan babyboomers en hun voorgangers die hun identiteit aan het bedrijf ontlenen en het binnen de familie willen houden. Waar verkopen in het verleden werd gezien als falen, geldt nu: wie een mooi bedrijf heeft neergezet, verkoopt dat liever in plaats van door te gaan tot je erbij neervalt.” Dat is ook terug te zien in de cijfers: driekwart van de ondernemers wil binnen tien jaar de zaak verkopen. Hoe is het om alles wat je hebt opgebouwd in de verkoop te doen? Twee ondernemers vertellen over het proces, en hun leven na de overname. Foto Dieuwertje Bravenboer  	 Bedrijf: De Bedrijfspoli, arbodienst in Nijmegen Start: 2005 Verkoop: in 2017, aan 4D Invest & Management Nu: coach, adviseur, spreker, projectleider – betaald en vrijwillig.  „Na de verkoop zat ik thuis met een zak geld, maar op verjaardagen had ik geen antwoord op de vraag: wat doe je? Ja, hardlopen. Na een prachtig afscheidsfeest was ik mijn status van ondernemer kwijt. Ik had verwacht rust en tijd te vinden, ik kwam in een rouwproces.” Vijf jaar na de verkoop van haar bedrijf heeft Monique Delsink zich hervonden. In de tussentijd heeft ze leren loslaten.  Tien jaar lang had ze de kick van ondernemen ervaren: „Aldoor groeien, innoveren en efficiënter werken.” Wat haar man, zelfstandig bedrijfsarts, was begonnen, bouwde het echtpaar uit tot een succesvolle arbodienst met vijftig medewerkers. Ook nadat besloten was tot verkoop, bleef ze keihard werken. De zaak die ze hadden opgebouwd, moest onder de nieuwe eigenaar wél overeind blijven.  „We fantaseerden over alle ruimte die we zouden krijgen, en de aandacht die we aan elkaar en onze twee kinderen konden besteden. Maar toen het zover was, kwamen we erachter dat onze relatie te veel op het bedrijf was gebaseerd. Een jaar na de verkoop zijn we uit elkaar gegaan.” De verkoop was goed voorbereid, mede omdat de accountant hun een paar jaar eerder had gevraagd: wat als een van jullie tegen een boom rijdt, of als op een dag een koper op de stoep staat? „Dat triggerde ons de zaak verkoopklaar te maken op een moment dat we nog helemaal niet met verkoop bezig waren. We brachten boekhouding, administratie en andere processen in kaart, en zetten stappen om onszelf overbodig te maken. Dat gaf ongelofelijk veel rust, en de bedrijfswaarde steeg bovendien.” Toen de verkoop zich aandiende, meldden zich zeventien partijen. Allemaal vroegen ze als eerste: wat is jullie rol in het bedrijf? Ofwel: hoe afhankelijk is de zaak van jullie?  Nou, weinig dus. De goede mensen zaten al op de juiste plek. Voor Delsink was het vooral zaak de geschikte overnamekandidaat te vinden, meer dan de hoogste prijs. „Na tien jaar bouwen wilde ik met een gerust hart kunnen overdragen.” Na de overname volgden wel koerswijzigingen. „Wij werkten met name regionaal en de nieuwe eigenaar koos voor landelijk. Dat kon ik vrij snel loslaten. Maar het halfjaar dat ik er nog rondliep toen ik zelf geen leiding meer gaf, vond ik lastig. Commitment opbrengen in een rol zonder toekomst was raar, na zoveel jaren koers uitzetten en beslissingen nemen.”  Haar idee was direct een nieuw bedrijf op te zetten. Het pakte anders uit. „De gedachte mijn oude marketingberoep weer op te pakken, bleek in praktijk te vaag en gaf me geen energie.” Stap voor stap moest ze ontdekken wat ze dan wel wilde. „Er kwamen dingen op mijn pad waar ik eerder geen oog voor had. Ik ben mijn ervaringen gaan delen als spreker voor andere ondernemers. Mijn verhaal sloeg aan, en ik vond het verrassend leuk mensen zo te inspireren. Daarna ben ik andere ondernemers gaan interviewen over vergelijkbare ervaringen. Zo ontstond mijn boek Verkoopgeluk.”  Praten met mensen die ook hun bedrijf hebben verkocht, werkte therapeutisch. Veel ervaringen bleken identiek, zoals het wegvallen van de band met mensen die jarenlang collega’s waren. Ook andere ervaringen bleken herkenbaar. „Een ondernemer vertelde hoe zij zich had verheugd om op de school van haar kinderen te helpen knutselen. Toen ze daar zat, werd ze doodongelukkig.” Vrijheid en nietsdoen lijken aanlokkelijk, maar als het ondernemerschap in je zit, geeft niksen geen bevrediging. Een vermogen op je bankrekening is comfortabel, maar je hebt wel degelijk een doel nodig om elke dag voor op te staan, wil Delsink maar zeggen.  „Verhalen van mensen die iets willen bijdragen aan een betere wereld, inspireren mij. Zelf ben ik onbezoldigd beginnende jonge ondernemers gaan adviseren bij StartUp Nijmegen. De jonge-honden-energie die ik bij hen tref, was ik kwijt tegen het einde bij mijn bedrijf. Hun ideeën en enthousiasme geven mij weer energie om te ondernemen.”  Dat ondernemen beperkt Delsink nu tot een bestaan als kleine zelfstandige. „Ik heb geen behoefte een groot bedrijf te runnen. Nu kan ik op allerlei plekken meekijken en een bijdrage leveren. Met een bank heb ik een programma ontwikkeld rondom bedrijfsoverdracht, ik coach startende en gevestigde ondernemers, zit bij bedrijven in de raad van toezicht. Ik zorg dat ik genoeg mensen om me heen heb, want ik kan alleen maar functioneren als ik samenwerk.  Nu is ze trots op haar keuzes. „Niet de veilige weg, maar het avontuur. Je kan blijven doen waar je succesvol in bent, maar voor mij werkt grenzen verleggen en nieuwe plannen maken beter. Mijn leven is nu in balans en ik leef veel bewuster.”   Foto Dieuwertje Bravenboer Bedrijf: CGLytics, actief in corporate governance data-analyse Start: 2014 Verkoop: 2018, aan het Amerikaanse Diligent  Nu: zet nieuw techbedrijf op  „Het is echt raar dat jij hier thuis zit, pap.” Pas door de opmerking van zijn dochter besefte Aniel Mahabier hoe weinig hij thuis was geweest. Enkele jaren na de verkoop van het bedrijf dat hij had opgebouwd, stapte hij er volledig uit. Jarenlang vloog hij wekelijks naar New York, San Francisco of Londen. Weer ergens zijn verkoopverhaal doen, nóg een klant binnenhalen, opnieuw een team opbouwen. Zodat CGLytics, een techbedrijf in data-analyse voor corporate governance, kon groeien. Er waren momenten dat hij niet wist of het dag of nacht was. „Ik stond altijd aan”, zegt Mahabier. „Die rush is best verslavend.”  Hij had zich voorgesteld na de verkoop van zijn bedrijf weer rust te vinden. „Maar eenmaal thuis raakte ik volledig uit mijn ritme en ’s nachts lag ik wakker. Afkicken duurde vier maanden. Voor mijn vrouw en onze drie dochters was het ook flink schakelen, zij vonden mij chagrijnig. Zelf dacht ik daar anders over. Ik ging als een gek golfen, boksen, naar de sportschool en het huis opruimen.”  Op een zolderverdieping in Amsterdam was Mahabier in 2014 zijn softwarebedrijf gestart. Het was spannend om, na twintig jaar werken voor een baas, een salaris voor zichzelf en zijn eerste medewerkers te genereren. „Ik had bij grote financiële corporates gezeten, waar het geheel je voortstuwt. Nu was het samen keihard werken. Maar waar alle anderen aan het eind van de dag de deur achter zich dichttrokken, bleef ik doorgaan. Klanten binnenhalen, focus in mijn team houden – al die uitdagingen gingen continu door mijn hoofd. Dat gaf spanning, maar ook zó veel energie. We beleefden veel pieken en die vierden we samen. Er waren waarschijnlijk net zoveel dalen, maar die beleefde ik vooral alleen.  „Tegen mijn echtgenote sprak ik weleens mijn zorg uit dat het niet zou lukken. Als ik terugkijk, zijn het juist de dingen die onmogelijk leken en toch lukten die mij de meeste energie gaven. „Mijn doorzettingsvermogen is mede gevormd door mijn ouders. Zij kwamen in 1978 naar Nederland om mijn broertjes en mij goed onderwijs en meer kansen te bieden dan in Suriname mogelijk was. In mijn jeugd zag ik bij anderen thuis en in de media hoe succes in het bedrijfsleven kans bood uit het arbeiders- en migrantenmilieu te komen. Ik denk dat daar mijn bewijsdrang uit voortkomt: hard studeren, hard werken en mezelf op de kaart zetten. „Mijn ouders hebben mij altijd geweldig gesteund. Mijn vader heeft de opbouw van mijn bedrijf vol trots meegemaakt. Helaas is hij in 2018 overleden.”  Dat jaar benaderden diverse partijen Mahabier met interesse in overname van zijn bedrijf. „Een stel cowboys die risico’s durfden nemen, sprak me aan. Doordat we dezelfde drive en ambities hadden, was ik niet bang dat mijn bedrijf in hun handen kapot zou gaan.” Nadat ze het eens waren geworden over de verkoop, in mei 2018, viel Mahabiers stress niet weg. Hij zou het bedrijf nog drie jaar blijven leiden, om verdere groei en de integratie in het moederbedrijf aan te sturen. Die verantwoordelijkheid bleef drukken. Wel kreeg hij een managementteam dat taken kon uitvoeren die hij altijd zelf had gedaan. Het bedrijf groeide in die tijd sterk, van 19 naar 62 medewerkers. „Nadat ik de integratie had gerealiseerd, merkte ik dat ik afstand ging voelen.” Toen hij begin 2021 volledig uit het bedrijf stapte, zag Mahabier vervroegde pensionering voor zich. „Mijn eerste zorg was vastleggen dat het vermogen goed terechtkomt bij onze kinderen, wat er ook met hen, mijn vrouw of mij zou gebeuren. Dat was ingewikkelder dan ik dacht. Ik ben gaan beleggen in vastgoed en we hebben een vakantiehuis gekocht in Spanje. Toen dat allemaal geregeld was, ging alleen maar sporten vervelen en begon er iets te kriebelen. Ik ben vaak benaderd om ceo te worden van start-ups, maar instappen in iets wat al bestaat, is voor mij minder interessant dan zelf weer iets opbouwen.”  Nu werkt Mahabier aan een nieuw softwarebedrijf. Dat moet een netwerkapp maken die mensen in het internationale bedrijfsleven met elkaar in contact brengt op basis van waarden als duurzaamheid, diversiteit en sociaal werkgeverschap. „Ik wil opnieuw marktleider worden, vooral om meer maatschappelijke impact te hebben. Mijn streven is om meer transparantie en kansengelijkheid op de arbeidsmarkt te creëren. Mondiaal is het voor minderheden nog slecht geregeld.”||https://www.nrc.nl//nieuws/2022/07/20/bedrijf-verkocht-en-dan-ik-kwam-in-een-rouwproces-a4136957
2022-07-20||Meer dan de helft van de boerenveebedrijven moet stoppen of krimpen, berekende Financiën||  De huidige stikstofstrategie van het kabinet zal  er volgens berekeningen van het ministerie van Financiën  toe leiden dat 11.200 boerenbedrijven moeten stoppen en  nog eens 17.600 boeren hun veestapel fors zullen moeten inkrimpen, met een derde tot bijna de helft.  De berekeningen zijn woensdagmiddag gepubliceerd en maken voor  het eerst inzichtelijk hoe hard de agrarische sector (in totaal zo’n 40.000 tot 50.000 boerenbedrijven met vee) wordt geraakt door de stikstofplannen van het kabinet.  Het ministerie van Financiën publiceerde een groot aantal interne stukken op verzoek van Tweede Kamerleden Pieter Omtzigt en Caroline van der Plas, nadat NRC eerder schreef over het bestaan van de berekeningen door Financiën. De  stukken leggen een sluimerend conflict bloot tussen  het ministerie van Landbouw, Natuur en Voedselkwaliteit (LNV), dat het voortouw neemt in de stikstofaanpak, en het ministerie van Financiën, dat waakt over de kosten. De stikstofaanpak in het coalitieakkoord van Rutte IV wordt gezien als ‘de LNV-aanpak’:  er is veel geld beschikbaar om boeren uit te kopen of hun bedrijven te innoveren zodat ze minder stikstof uitstoten, maar er moet zo min mogelijk dwang worden toegepast.  Het  ministerie van Financiën is het met die strategie niet eens en heeft daarom  de afgelopen maanden herhaaldelijk geprobeerd het kabinet op andere gedachten te brengen door de kosten en uitwerking van het uitgestippelde beleid in beeld te brengen. Zo hamert  Financiën er in de gepubliceerde stukken op dat de koers „van LNV  waarschijnlijk niet binnen het budget past”.  Er zijn vele wegen die leiden naar het stikstofdoel voor 2030: in dat jaar moet bijna drie kwart  van de stikstofgevoelige Natura 2000-gebieden in Nederland zo gezond zijn dat de kritische depositiewaarde (KDW), een soort thermometer voor stikstofschade, niet wordt overschreden. Om dat doel te halen heeft het kabinet 24,3 miljard euro gereserveerd om de uitstoot terug te dringen.   Het kabinet heeft  besloten dat de landbouwsector zijn stikstofuitstoot het komende decennium met 39 kiloton moet terugdringen. Gedachte achter de kabinetsstrategie: de pijn moet over de agrarische sector worden uitgesmeerd. Een concrete uitwerking van de doelen voor andere sectoren, zoals de luchtvaart, volgt later dit jaar. Maar het huidige landbouwdoel is veel te hoog, schrijven  de ambtenaren van Financiën in één van hun nota’s voor hun minister, Sigrid Kaag (D66). Zo hebben zij berekend dat bijna 29.000 boerenbedrijven moeten stoppen óf inkrimpen als het kabinet een stikstofdoel hanteert van 40 kiloton. Zo „worden meer bedrijven geraakt dan nodig”. De ambtenaren vermoeden dat deze strategie is gekozen omdat een „meer evenredige verdeling van pijn” mogelijk makkelijker te verkopen is „dan een gerichte aanpak”.       Want als het kabinet kiest voor dezelfde aanpak maar het stikstofdoel verlaagt naar 30 kiloton, schrijven  de ambtenaren van Financiën, worden de natuurdoelen nog steeds gehaald. Dan moeten er ook 11.200 boeren  stoppen, maar hoeven daarbij slechts 200 bedrijven te krimpen, in plaats van 17.600.  Bij een gerichte aanpak komt de nadruk meer te liggen op het uitkopen of  het onteigenen van boeren. Dit ligt zowel binnen de agrarische sector als in de politiek zeer gevoelig en zorgt voor veel weerstand. Volgens de stukken van Financiën heeft dit grote verschil een duidelijke oorzaak: de eerste euro’s worden het effectiefst besteed, omdat je daar de grootste vervuilers van uitkoopt. Hoe hoger het doel, hoe meer boeren er moeten worden uitgekocht om één kiloton winst te boeken. Opvallend: terwijl minister Kaag eerder de stukken van Financiën waar NRC over berichtte nog afdeed als een „ambtelijke exercitie”, waardoor het leek dat ze alleen bekend waren  binnen haar eigen ministerie, schrijft  zij nu aan de Tweede Kamer dat de uitkomsten van de berekeningen ook zijn besproken  in overleggen met  ambtenaren en  ministers van andere ministeries.   Een woordvoerder van het ministerie van Financiën benadrukt dat de berekeningen „nog indicatief en onder voorbehoud van validatie” zijn. Een woordvoerder van het ministerie van Landbouw weet niet of de huidige aanpak ertoe leidt dat bijna 29.000 boerenbedrijven moeten stoppen of krimpen. „Ik kan de Financiën-berekeningen niet reproduceren.”  Er is bewust een „hoge marge” aangehouden van 39 kiloton reductie, zegt hij, zodat de doelstelling gaandeweg mogelijk nog aangepast kan worden. In het Startdocument Nationaal Programma Landelijk Gebied staat dat de stikstofdoelstellingen dit najaar nog kunnen worden aangepast per gebied aan de hand van nieuwe inzichten. Of de stikstofplannen financieel onhaalbaar zijn, zoals de ambtenaren van Financiën beweren, daarover houdt LNV zich op de vlakte. „Er zit voorlopig  nog voldoende geld in kas.” Correctie (21 juli 2022): In een eerdere versie van dit artikel stond dat minister Kaag het deed voorkomen dat de berekeningen van haar ambtenaren alleen intern bekend waren. Dat is hierboven aangepast.||https://www.nrc.nl//nieuws/2022/07/20/helft-van-veeboeren-moet-stoppen-of-krimpen-a4136991
2022-07-20||Sunak en Truss gaan felle strijd aan om Brits premierschap||  Nu zijn het er nog twee. Na een venijnige afvalrace zijn Rishi Sunak en Liz Truss woensdag als laatste kandidaten overgebleven om de vertrekkende Boris Johnson op te volgen als leider van de Conservatieve Partij en premier en van het Verenigd Koninkrijk.   De leiderschapsstrijd is, anders dan toen Johnson in 2019 partijleider werd, volkomen onvoorspelbaar. Geen van de kandidaten is echt favoriet, bleek woensdag ook uit het kleine verschil in stemmen tussen de laatste drie. Sunak kreeg 137 van de 355 Conservatieve Lagerhuisleden achter zich, Truss  113  en de derde, afgevallen kandidaat Penny Mordaunt 105.  Hoewel Rishi Sunak bij elke stemronde van de Lagerhuisfractie de meeste stemmen haalde, ligt hij minder goed bij de partijleden die over de twee overgebleven kandidaten mogen stemmen. Volgens een peiling van dinsdag zouden leden van de Conservatieve Partij zowel Liz Truss als Penny Mordaunt boven hem verkiezen. Zo’n 54 procent van de Tories zou liever Truss als premier hebben dan Sunak (35 procent).  Toch zal Sunaks campagneteam opgelucht ademhalen dat Truss nu zijn tegenstander is en niet Penny Mordaunt. Mordaunt was lastiger te vangen voor Sunak. Inhoudelijk lag zij dichterbij hem en ze wist goed te benoemen wat er bij de bevolking speelt. Truss is uitgesprokener rechts, zij krijgt de steun van veel Brexiteers binnen de partij. Sunak wordt gezien als de kandidaat van het gematigder establishment.  Na de ‘finale’ te hebben gehaald bij de interne verkiezingen krijgt Liz Truss applaus van partijgenoten bij het Britse parlement.    Foto Frank Augstein/AP De onderlinge strijd gaat er heftig aan toe, met live televisiedebatten waarin de kandidaten elkaar afvallen en aanvallen. Sunak verweet Truss socialistische plannen te hebben, omgekeerd zei Truss dat Sunaks belastingverhogingen het VK een recessie in helpen. Dit soort blue on blue-aanvallen beschadigen de partij, waarschuwden sommige Lagerhuisleden deze week. Zo zei oud-minister David Davis tegen radiozender LBC dat het de „vuilste campagne is die hij ooit heeft gezien”.  De afgelopen weken moesten de kandidaten de steun van hun fractie zien te krijgen, maar vanaf nu zijn de naar schatting 150.000 tot 200.000 partijleden bepalend – hoeveel leden de Conservatieven precies hebben, dat zoeken de kiesdistricten nog uit. Wie er ook wint, één ding heeft deze verkiezing in elk geval vast duidelijk gemaakt. Diversiteit is binnen de Conservatieve Partij in korte tijd veel vanzelfsprekender geworden. In 2019 zaten bij de tien kandidaten voor het leiderschap twee vrouwen en had alleen Sajid Javid (toen minister van Binnenlandse Zaken) een migratie-achtergrond. Nu waren van de acht genomineerden er vier vrouw en had ook de helft een migratie-achtergrond. Als Sunak wint, krijgt het VK voor het eerst een niet-witte premier. En als Truss wint, wordt zij de derde vrouwelijke premier in de Britse politieke geschiedenis.  In dagblad The Guardian beschrijft commentator Jonathan Freedland hoe dit gegeven „cognitieve dissonantie veroorzaakt bij antiracisten die diversiteit willen, maar de Tories niet kunnen uitstaan”. Toch is het volgens hem een belangrijke ontwikkeling: „Terwijl de barrières tussen klassen onveranderd hoog blijven, is het feit dat drempels zoals die van ras en sekse omlaag gaan binnen de partij van het establishment significant.”  De Britse oud-minister van Financiën Rishi Sunak, een van de twee overgebleven kandidaten voor de opvolging van vertrekkend premier Boris Johnson, reageert woensdag op de uitslag van de laatste stemronde onder parlementsleden.  Foto Henry Nicholls / Reuters Toeval is het niet, die verandering. In de jaren van David Cameron – premier van mei 2010 tot juli 2016 – voerden de Conservatieven een bewust diversiteitsbeleid en kregen vrouwen en etnische minderheden bij verkiezingen ‘veilige’ zetels toegewezen zodat ze zeker in het Lagerhuis zouden komen. In het kabinet van Boris Johnson was hier het gevolg al van te zien; er zaten meer ministers met een gemengde achtergrond in zijn regering dan in welk eerder kabinet ook.  De komende zes weken gaan Sunak en Truss het land in en proberen ze leden te overtuigen, tot begin september de uitslag bekend wordt. Sunak is een gepolijste, snelle figuur, maar inhoudelijk gematigd. Truss is minder soepel, een beetje houterig zelfs, maar appelleert sterk aan de rechterflank die onder Boris Johnson zoveel ruimte kreeg. Het overgrote deel van de Britse bevolking heeft helemaal niets te zeggen over wie de nieuwe premier wordt, al is dat zeer bepalend voor welke kant het met het land op gaat. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/20/sunak-en-truss-gaan-felle-strijd-aan-om-brits-premierschap-2-a4136990
2022-07-20||Waarom kwam Frank Masmeijer al vrij?|| Voormalig NCRV-presentator Frank Masmeijer zat een gevangenisstraf uit voor zijn betrokkenheid bij de smokkel van 467 kilo cocaïne. Vorige maand werd hij vrijgelaten nadat hem gratie was verleend. Masmeijer werd in 2019 in België in hoger beroep veroordeeld tot negen jaar, waarna hij zijn straf in Nederland mocht uitzitten. In beide landen leidt het nieuws over zijn vrijlating tot grote verontwaardiging. Vier vragen over de gratie voor Masmeijer, die nog ruim anderhalf jaar van zijn straf moest uitzitten.  1 Wie heeft het gratieverzoek gedaan? Het verzoek is in december 2021 ingediend door de partner van Masmeijer, zegt zijn voormalig advocaat Gert-Jan Knoops. Voor zover bekend was daar geen advocaat bij betrokken. Doorgaans vragen cliënten om hulp van een raadsman omdat het moeilijk is om het verzoek ingewilligd te krijgen, zegt advocaat Carry Knoops, die met haar echtgenoot Masmeijer bijstond. „Je hebt klemmende argumenten nodig om een rechter te overtuigen.” Gratie wordt normaal gesproken alleen verleend als er nieuwe feiten of omstandigheden zijn, zoals  een slechte gezondheid, waarmee de rechter geen rekening heeft gehouden op het moment dat de straf werd opgelegd, schrijft het ministerie van Justitie en Veiligheid. 2 Wie besluit over gratie? Alle gratieverzoeken in Nederland komen bij het gerechtshof Arnhem-Leeuwarden terecht. Het hof beoordeelt het verzoek en legt dat voor aan de minister van Rechtsbescherming. Een belangrijke vraag hierbij is of de straf nog een doel dient. Bijvoorbeeld: anderen afschrikken of de samenleving beschermen. Het Openbaar Ministerie (OM), dat advies uitbrengt over dergelijke verzoeken, adviseerde in dit geval om Masmeijer geen gratie te verlenen, zo laat een woordvoerder van het ressortspakket weten. De motivering van het gerechtshof Arnhem-Leeuwarden om positief over het verzoek van Masmeijer te oordelen is niet bekend.  „Het hof heeft redenen gezien om het gratieverzoek in te willigen”, zegt een woordvoerder van minister Franc Weerwind (Rechtsbescherming, D66), die op 29 juni het document ondertekende waarmee het resterende deel van de gevangenisstraf van Masmeijer wordt kwijtgescholden. Het oordeel van het gerechtshof Arnhem-Leeuwarden is leidend, legt de woordvoerder uit. Een minister kan het gratieverzoek in principe weigeren, maar moet hiervoor goede redenen hebben. Nadat de minister een besluit heeft genomen, ondertekent de Koning het document. Daarmee onderschrijft hij volgens een woordvoerder van de Rijksvoorlichtingsdienst slechts dat het besluit volgens de geldende procedures en wet- en regelgeving tot stand is gekomen. 3 Hoe vaak wordt gratie verleend? Uit  cijfers van het ministerie van Justitie en Veiligheid blijkt dat  vorig jaar ruim 650 gratieverzoeken werden gedaan. Hiervan werden er 131 ingewilligd, waarvan 30 voorwaardelijk. Het jaar daarvoor werden  87 van de 558 verzoeken toegewezen. Advocaat Carry Knoops noemt het niettemin „uitzonderlijk” dat Masmeijer na zijn verzoek is vrijgelaten. De inhoud van het gratieverzoek is niet openbaar. De voorzitter van de Nederlandse Politiebond, Jan Struijs, wil dat de motivering van het hof openbaar gemaakt wordt. Struijs en zijn collega’s zijn verontwaardigd over het besluit van de rechter. „467 kilo cocaïne is heel veel. Dat krijg je niet geïmporteerd uit Zuid-Amerika als je niet betrokken bent bij de georganiseerde misdaad.” Dat Masmeijer gratie heeft gekregen vindt Struijs opvallend en zorgelijk, vanwege het signaal dat ervan uitgaat naar de maatschappij. 4 Hoe is er in België gereageerd op het nieuws? Ook de Belgische politie is volgens Struijs „onaangenaam verrast” over het nieuws. Zijn Belgische collega’s hebben volgens de Nederlandse politiebondvoorzitter gevraagd de motivering van de rechter in te zien. „Ook in Antwerpen kennen ze de consequenties van de georganiseerde misdaad. Het is niet uit te leggen dat ze een zaak rond krijgen, en dat hier vervolgens gratie wordt verleend”, aldus Struijs. Correctie (22 juli 2022): In een eerdere versie werd het woord ‘motivatie’ gebruikt, terwijl ‘motivering’ correct is. Dat is aangepast.||https://www.nrc.nl//nieuws/2022/07/20/waarom-kwam-frank-masmeijer-al-vrij-a4136988
2022-07-20||De Hautacam is voor Tadej Pogacar  de laatste hoop in de strijd om het geel|| In het bescheiden dorpscentrum van Pierrefitte-Nestalas wordt het uitzicht op de groene berg je nog ontnomen door wat loofbomen. Pas vanuit Argelès-Gazost, een paar minuten verderop, kun je op woensdagmiddag de rij witte campers op de weg naar de top van de Hautacam  zien staan. De bestuurders zijn op tijd vanuit het Pyreneeëndorp vertrokken, want om vier uur ’s middags gaat de weg al dicht voor verkeer. Vanaf dan kunnen alleen  wandelaars en hobbyfietsers nog een poging doen  de top van de berg te bereiken. Daar waar een dag later de strijd om de gele trui in de Tour de France tot een climax moet komen. Als de posities in het algemeen klassement nog niet zeker waren geweest, dan konden de Pyreneeën de Tour de France wel eens  gaan beslissen, had Tourdirecteur Christian Prudhomme voorafgaand aan de ronde gezegd. Met de beklimming van de Hautacam als sluitstuk van een reeks van drie wielervoorstellingen in de laatste Tourweek. In de eerste twee edities  kwam de show nog niet tot een hoogtepunt, de hoop van wielerfans is op de laatste aflevering gevestigd.  Na de etappes van dinsdag en woensdag rest de Sloveen Tadej Pogacar nog één bergrit waarin hij de gele trui van  de Deen Jonas Vingegaard  kan aanvallen. De finish  op donderdag,  op 1.520 meter, ligt vlakbij de plek waar in de winter   skiliften snowboarders en skiërs  omhoog brengen. Als er genoeg sneeuw ligt, tenminste. Want de laatste jaren is het vooral hopen dat  het witte goud de Pyreneeën bedekt, zegt een medewerkster van het toerismeloket. De komst van de Tour de France dit jaar is ook voor haar sector zeer welkom.  Maar de berg heeft in de omgeving genoeg  concurrentie. Van de Col d’Aspin, de Col du Tourmalet, de Col de Marie Blanque, beklimming die veel vaker terugkeren in het routeboek.  Want dit jaar is het pas de zesde keer  in de historie  van de Tour de France dat de Hautacam is opgenomen in het parcours. De laatste keer was in de Tour van 2014. Toen won de Italiaan Vincenzo Nibali bovenop de Hautacam, in het jaar dat hij naast vier etappezeges ook de gele trui wist te veroveren.  In de  etappe die Nibali won, werd de toen  24-jarige Pool Rafal Majka verrassend derde. Zijn goede ervaring op de Hautacam had van waarde kunnen zijn voor Pogacar, maar die  moet het sinds woensdag zonder zijn superknecht doen in deze Tour.  Door een mechanisch probleem schoot Majka dinsdag tijdens een van de beklimmingen uit  zijn trappers. Hij reed de zestiende etappe nog wel uit, maar na afloop bleek hij zijn dijbeenspier te hebben verrekt. Een nieuwe domper voor  Team UAE Emirates, want de zieke Marc Soler haalde in dezelfde rit de tijdslimiet niet.   Daardoor zal het tijdens de etappe op donderdag mogelijk nog sneller aankomen  op een nieuw man-tegen-man gevecht tussen Pogacar en Vingegaard. Een duel dat de Sloveen al op de derde rustdag afgelopen maandag voorspelde.  Als hij aangaat deze Tour,  dan kan alleen Vingegaard volgen – en andersom. Woensdag, tijdens de rit die eindigt op het vliegveld van Peyragudes, doet Pogacar alleen een poging los te komen van zijn grote concurrent op de top van de derde beklimming, de Col de Val Louron-Azet. Vingegaard reageert rap, zoals het beeld van de afgelopen dagen, en vindt zijn wiel eenvoudig. In de rest van de etappe laat Pogacar  vooral het werk aan twee van zijn overgebleven drie helpers, de Deen Mikkel Bjerg en de Amerikaan Brandon McNulty.  Hij heeft de benen niet om woensdag zijn achterstand in het klassement te verkleinen, maar hij wint wel de etappe. Even lijkt Vingegaard hem voor te gaan op de steile laatste strook, maar in de laatste meters gaat de Sloveen, die wel de jongerentrui nog in bezit heeft, de Deen op een klein verzet toch voorbij en pakt hij zijn derde etappeoverwinning van deze Tour.   Pogacar had nog met vertrouwen uitgekeken naar de bergen in de laatste Tourweek. De Pyreneeën zouden hem  net wat beter liggen dan de Alpen, daar waar hij de gele trui aan Vingegaard verloor. Venijnigere slotkilometers, onregelmatige beklimmingen en  net iets minder hoog dan de Alpen; het is precies zijn terrein. Maar ook hij had  gezien dat Vingegaard hem,  onder meer zaterdag in  de steile slotklim naar Mende,   makkelijk kon volgen.    Het liefst valt hij  daarom zo vroeg mogelijk in de etappe aan, verklapte Pogacar. Maar als het donderdag op de Col d’Aubisque of de Col de Spandelles niet lukt om bij Vingegaard weg te rijden, heeft de tweevoudig Tourwinnaar op de Hautacam nog ruim dertien kilometer asfalt over, tegen gemiddeld acht procent stijging,   om iets van de  2.18 minuten achterstand op de Deen af te rijden.  Het zal op de top van de Hautacam zijn dat Pogacar hoopt, als hij zich omdraait, de gele trui niet meer te zien. Onder toeziend oog van de Franse president Emmanuel Macron, die de achttiende etappe donderdag vanuit  een rode volgauto zal bekijken. ||https://www.nrc.nl//nieuws/2022/07/20/de-hautacam-is-voor-tadej-pogacar-de-laatste-hoop-in-de-strijd-om-het-geel-a4136981
2022-07-20||Echtgenote Zelensky vraagt in Amerikaanse Congres om meer verdedigingswapens||De Oekraïense presidentsvrouw Olena Zelenska heeft woensdag het Amerikaanse Congres gevraagd om meer wapens en luchtverdedigingssystemen, meldt The Washington Post. Ze deed dat in een korte en emotionele speech, waarin ze het Russische optreden vergeleek met de dystopische filmserie The Hunger Games.  „Ik vraag om wapens die niet gebruikt zullen worden om oorlog te voeren op het grondgebied van iemand anders, maar om onze huizen te beschermen en voor het recht een leven op te bouwen in die huizen”, zei de vrouw van Volodymyr Zelensky tegen de Amerikaanse Congresleden. „Ik vraag om luchtverdedigingssystemen om ervoor te zorgen dat raketten geen kinderen kunnen doden in hun kinderwagens… en hele families.” Zelenska toonde daarbij foto’s van omgekomen kinderen, onder wie de 4-jarige Lisa die ze een aantal maanden eerder zelf nog had ontmoet. „Ik wil jullie niet toespreken als first lady, maar als dochter en als moeder”, zei Zelenska. „Het maakt niet uit welke posities en titels we allemaal behalen in onze levens, we blijven allereerst voor altijd deel van onze familie [...] en we doen er alles aan die te beschermen.”  In mei keurde het Congres een hulppakket van veertig miljard dollar goed voor Oekraïne, bestaande uit onder meer twintig miljard dollar aan militaire hulp, bijna acht miljard dollar aan economische hulp en vijf miljard dollar aan voedselhulp. Eerder deze woensdag werd bekend dat de VS nog eens vier geavanceerde Himars-raketsystemen naar Oekraïne sturen.  De toespraak van Zelenska maakt deel uit van haar meerdaagse bezoek aan Washington, waarbij ze eerder al sprak met president Joe Biden in het Witte Huis en met de Amerikaanse minister van Buitenlandse Zaken Anthony Blinken.||https://www.nrc.nl//nieuws/2022/07/20/echtgenote-zelensky-vraagt-in-amerikaanse-congres-om-meer-verdedigingswapens-a4136977
2022-07-20||Vuur vrat zich snel door de pijnbomen in de Gironde, mede door de monocultuur|| De pijnbomen die momenteel één voor één in as veranderen in de West-Franse Gironde stonden daar niet per toeval. Samen vormen ze het Forêt de Landes: het grootste geplante bos van Europa dat zo’n 1 miljoen hectare bestrijkt. Daarvan is  20.000 hectare  in rook opgegaan sinds de bosbranden een dikke week geleden begonnen.  Het bos is een economische goudmijn: het hout van de snel groeiende pijnbomen wordt gebruikt voor de productie van papier, speciaal gecertificeerd bouwhout en biomassa. Zo’n enorm bos is ook nog eens goed voor de opvang van CO2, zou je kunnen zeggen. Maar het probleem is dat er in het bos alleen maar pijnbomen staan.  „Er is sprake van een monocultuur: er staat maar één soort bomen en die zijn ook nog eens allemaal netjes op een rijtje geplaatst”, zegt Jean-Baptiste Filippi telefonisch, die voor de Universiteit van Corsica onderzoek doet naar de preventie van bosbranden. Voor de bosbouw is dat handig, maar „de monocultuur lokt ook extreme gebeurtenissen” uit, zegt Filippi. Zoals de stormen van 2009, waarbij  bomen die omwaaiden talloze andere meesleurden, als vallende dominosteentjes. En zoals branden.  „Vuur kan zich makkelijker over grote afstanden verspreiden in homogene bossen”, zegt ook Eric Rigolot, directeur van de Onderzoekseenheid voor Ecologie in Mediterrane Bossen, aan de telefoon. Om branden tegen te gaan, kun je volgens hem „beter meer gemengde bossen hebben, met verschillende boomsoorten, weinig onderbegroeiing en open ruimtes”. Op die manier kan het vuur  niet zo makkelijk overspringen van boom naar boom. Bijkomend voordeel is dat zo’n bos de biodiversiteit bevordert. Wat de situatie in de Gironde nog heeft verergerd, is het type boom zelf. „Pijnbomen laten zonlicht door, waardoor op de grond onderbegroeiing onstaat.” Die onderbegroeiing zorgt ervoor dat vuur ook verticaal doorgegeven kan worden: als de grassen en bosjes onder een boom in brand vliegen, gaat de hitte omhoog en vliegt ook de boom in brand. Bovendien zijn naaldbomen als pijnbomen licht ontvlambaar en brandbaar – meer dan de meeste loofbomen. En als klap op de vuurpijl zijn veel van de bomen in het Forêt de Landes relatief jong, waardoor ze lagere takken hebben en daardoor zelf bijdragen aan de opwaartse verspreiding van het vuur. Rigolot: „Er is sprake van een explosieve cocktail.” Toch kan niet alle schuld bij de pijnbomen of de planters ervan gelegd worden. „Onder deze meteorologische omstandigheden brandt werkelijk álles”, benadrukt Rigolot. Hij wijst op de hittegolf die afgelopen tijd plaatsvond in de Gironde (en de rest van Frankrijk) en het al zeer droge gebied verder uitdroogde. Deze canicule gecombineerd met een harde en van richting veranderende wind maakte dat het vuur zich rap  verspreidde.  Het is volgens Rigolot daarom niet per se nodig alle monocultuur in de bosbouw zo snel mogelijk te vervangen door superdiverse wouden. Belangrijker is preventie: spoor de mensen die in en rondom de bossen wonen aan om de gemakkelijk ontvlambare onderbegroeiing te verwijderen – waartoe ze overigens wettelijk al verplicht zijn – en tuig systemen op om mensen en infrastructuur te beschermen tegen het vuur, dat zeker zal terugkeren.  Een beter klimaatbeleid is al evenzeer van belang. „In essentie is het een klimaatkwestie. Het belangrijkste is dat de maatschappij dit beseft en actie onderneemt”, zegt Rigolot. Ook Filipi hoopt dat de bosbranden helpen de ogen te openen voor de catastrofale gevolgen van klimaatverandering. „Misschien kan deze brand helpen als een soort publiciteitscampagne, om te benadrukken dat we onze manier van leven nu echt moeten aanpassen.”||https://www.nrc.nl//nieuws/2022/07/20/vuur-vrat-zich-snel-door-de-pijnbomen-in-de-gironde-mede-dankzij-de-monocultuur-a4136976
2022-07-20||Terwijl de democratie wankelde, keek Trump  glunderend tv|| Drie uur en zeven minuten. Tussen het moment dat toenmalig president Donald Trump op 6 januari  zijn toespraak afrondt – waarin hij zijn fans oproept naar het Capitool te marcheren om „te vechten als bezetenen” – en het moment dat hij de relschoppers per videoboodschap oproept hun beleg van het parlementsgebouw te staken („keer in vrede huiswaarts”) zaten die dag  187 minuten.  Deze donderdag wil de Huis-commissie die de bestorming onderzoekt de Amerikaanse tv-kijker tonen hoe Trump al die tijd niet ingreep, maar in het Witte Huis ‘glunderend’ voor de televisie zat te genieten van de rellen. Het is al de achtste hoorzitting die de ‘select committee’ organiseert, maar pas de tweede op primetime. Door te beginnen om acht uur ’s avonds Oostkusttijd beoogt de commissie, nu ze het vizier richt op  Trump, optimale publieke aandacht te genereren.  De commissieleden hebben de smaak duidelijk te pakken: wilden ze eerst in een paar weken klaar zijn, inmiddels plannen ze  nieuwe zittingen na het zomerreces. „Deze week wacht hoogstens een seizoensfinale, niet de slotaflevering van de serie”, vatte Politico het in tv-jargon samen.  Deze donderdag worden brisante getuigenissen verwacht van zeker twee voormalig Witte Huis-medewerkers: woordvoerder Sarah Matthews en  veiligheidsadviseur Matthew Pottinger. Zij zullen onder meer uit de doeken doen hoe Trump olie op het protestvuur bleef gooien, toen hij al wist dat de door hem opgezweepte mars gewelddadig was geworden. Bijvoorbeeld met een tweet die hij om 14.24 verstuurde, waarin hij zijn vicepresident Mike Pence verweet „niet de moed te hebben gehad ons land en onze grondwet te verdedigen”. Pence had in Trumps optiek de bekrachtiging van Joe Bidens verkiezingszege nog kunnen dwarsbomen. In werkelijkheid stond de grondwet hem dit niet toe, wat de vicepresident zijn baas ook meermaals liet weten. Trump plaatste de tweet evengoed, terwijl betogers op dat moment al door het Capitool schuimden, sommigen op zoek naar de vicepresident, die ze wilden „ophangen” – buiten stond  een provisorische galg klaar. In een andere hoorzitting bleek  dat relschoppers Pence  op maar 13 meter misliepen.  Het is maar een van  vele pikanterieën  die de commissie de afgelopen weken al opdiepte over de dag dat Trump de  democratie liet wankelen. Zo weten Amerikanen nu onder meer:  –dat Trumps stafchef papieren verbrandde in een open haard en per sms instructies gaf aan Fox News-presentator Sean Hannity om bepaalde berichtgeving op de zender te krijgen; –dat de vrouw van hoge rechter Clarence Thomas  actief meedeed aan Trumps lastercampagne over vermeende kiesfraude;  –dat presidentsdochter Ivanka Trump haar vader de vicepresident een ‘pussy’ hoorde noemen; -dat verschillende Trump-getrouwe Congresleden een presidentieel pardon wilden wegens hun betrokkenheid bij de bestorming; –dat ketchup van de muren droop toen een boze Trump in het Witte Huis  met servies gooide; –dat  de regering gekaapt werd door een ‘team Crazy’: acolieten die Trumps leugens over verkiezingsgesjoemel zo gepassioneerd steunden dat ze tijdens een intense vergadering op 18 december bijna op de vuist gingen met leden van ‘Team Normal’; –dat Trump het geen probleem vond dat betogers op 6 januari wapens bij zich droegen, „want ze zijn hier toch niet om mij te verwonden”; –dat hij na zijn toespraak het liefst zelf naar het Capitool had willen gaan, wat de Secret Service hem belette, waarna de president een agent naar de keel zou hebben gegrepen. Nagenoeg al deze en andere onthullingen liet de commissie optekenen uit de mond van naaste medewerkers van de ex-president. Die aanpak moet het Republikeinse verwijt ontkrachten dat het onderzoek een Democratische heksenjacht zou zijn. Om die reden krijgt de Republikeinse vicevoorzitter Liz Cheney, die is uitgegroeid tot paria in haar partij, ook steeds een hoofdrol op de zittingen.  Het werk van de commissie is niet vergeefs: de kijkcijfers zijn goed en  in peilingen kantelt de  opinie over Trumps rol bij de bestorming. Meer Amerikanen denken nu dat de rellen niet spontaan ontstonden, maar voorbereid werden om voor het eerst in  ruim tweehonderd jaar een vreedzame machtsoverdracht te frustreren. En meer mensen houden de ex-president verantwoordelijk voor die opstand.   Binnen het Republikeinse electoraat tekent zich daarbij een  duidelijke scheiding af.  Hogeropgeleide en jongere kiezers wrijven Trump zijn rol vaker aan en kijken voor de presidentsverkiezingen van 2024 al uit naar andere kandidaten. Dit terwijl oudere kiezers en mensen zonder vervolgopleiding  blind in de ex-president geloven en hem graag een nieuwe gooi naar het Witte Huis zien doen. Terwijl landelijk  veel aandacht uitgaat naar het werk van de 6-januari-commissie en de vraag of minister van Justitie Garland in actie komt tegen ex-president Trump, gaat een officier van justitie in Georgia voortvarend te werk. Fani Willis onderzoekt de pogingen van kamp-Trump om Bidens winst in de  zuidelijke staat teniet te doen. Dinsdag meldde ze dat zestien Republikeinen die zich lieten registreren op een alternatieve lijst met kiesmannen, rekening moeten houden met strafrechtelijke vervolging.    De Huis-commissie heeft daarmee  enig succes in wat  media de ‘court of public opinion’ noemen, maar er zijn ook nog de echte rechtbanken. De commissie heeft veel bewijs opgediept dat in een eventueel proces tegen Trump een grote rol zou  spelen. De leden zijn intern echter verdeeld of ze bij justitie aangifte moeten doen tegen de ex-president. Vooral Democraten zijn beducht dat zo’n ‘criminal referral’ Trump in een electoraal aantrekkelijke martelaarsrol zou duwen.  Liz Cheney lijkt de grootste voorstander van een aangifte. Aan het slot van de zevende zitting (op 12 juli) meldde zij dat Trump gebeld zou hebben naar een getuige van de commissie. Die persoon nam niet op, lichtte  wel de commissie in, die bij  justitie melding maakte van deze mogelijke poging tot getuigenbeïnvloeding.  De zitting van donderdag lijkt  bewijs te leveren voor delicten als het „op corrupte wijze tegenwerken van Congres-procedures” en  „bedriegen van de Verenigde Staten”. Het zijn allemaal stapjes die ooit kunnen leiden tot strafrechtelijke actie tegen Trump.||https://www.nrc.nl//nieuws/2022/07/20/terwijl-de-democratie-wankelde-keek-trump-glunderend-tv-a4136975
2022-07-20||Driedaagse Nijmeegse Vierdaagse begonnen met nog altijd hoge temperaturen||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/20/driedaagse-nijmeegse-vierdaagse-van-start-met-nog-altijd-hoge-temperaturen-a4136929
2022-07-20||Het coronavirus heeft een tunneltje gevonden om de hersenen te bereiken||Het coronavirus SARS-CoV-2 kan zich van de ene naar de andere cel verspreiden door middel van microscopisch kleine verbindingen tussen cellen, tunneling nanotubes (TNT) genoemd. Mogelijk is dit een mechanisme dat kan verklaren hoe SARS-CoV-2 in de hersenen terecht kan komen, ondanks dat de meeste hersencellen de benodigde ACE-2-receptor op hun oppervlak missen. Het virus lift mee op de TNT-verbindingen. Dat schrijven onderzoekers Anna Pepe en Chiara Zurzolo van het Institut Pasteur in Parijs in Science Advances. Al eerder toonden andere onderzoekers de aanwezigheid van SARS-CoV-2 aan in de hersenen van een overleden covidpatiënt. Daarnaast is ook bekend dat een corona-infectie tal van neurologische verschijnselen kan veroorzaken, variërend van vermoeidheid en concentratiestoornissen tot reuk- en smaakverlies. Maar het was een raadsel hoe het coronavirus erin slaagde zenuwcellen te infecteren, waarvan de meeste immers de ACE-2-receptor missen. De onderzoeksgroep van Zurzolo besloot te kijken of de infectie misschien van longcellen op zenuwcellen kon worden overgedragen via minuscule nanobuisjes. Dit zijn langgerekte dunne uitlopers van de cel die onderlinge verbindingen maken. In eerder onderzoek was al vastgesteld dat andere virussen, waaronder hiv, herpes en griepvirus, via zulke buisjes naar andere cellen konden verhuizen. Een alternatieve manier van infectie dus, die het in dit geval voor corona ook mogelijk zou maken om cellen zonder ACE-2-receptor te infecteren. In hun experimenten lieten de onderzoekers zien dat gekweekte zenuwcellen niet besmet raakten als ze er SARS-CoV-2 bij deden. Longcellen die veel ACE-2-receptoren aan hun celoppervlak hebben raakten wel geïnfecteerd. Maar als de onderzoekers beide soorten cellen samen in één bakje kweekten en er virus bij deden, raakten de zenuwcellen wel geïnfecteerd. Dezelfde proef met het restant doodgemaakte longcellen leverde geen infectie van de zenuwcellen op, een aanwijzing dat de virusoverdracht een actief proces moet zijn dat levende longcellen vereist. Nader onderzoek leerde ook dat infectie met SARS-CoV-2 de longcellen ertoe aanzet extra veel TNT’s te maken. Die maakten ze onderling veel meer, maar ook met de hersencellen als die in hetzelfde bakje zaten. Een van de onderzoekers uit het team is de Nederlander Matthijn Vos die gespecialiseerd is in cryo-elektronenmicroscopie. „Met deze techniek kunnen we als het ware een CT-scan van cellen maken, waardoor we heel precies kunnen zien wat er in en rond de TNT’s gebeurt. Zo konden we zien dat er inderdaad TNT’s werden gevormd tussen de longcellen en hersencellen. En dat er soms ook virusdeeltjes op en in die TNT’s zaten.” Hoe precies de infectie zich via de nanobuisjes kan verplaatsen van longcellen naar zenuwcellen is nog niet duidelijk. „De naam tunneling nanobuisje suggereert dat het virus of zijn onderdelen er dóórheen gaan. Via het tunneltje, de open verbinding tussen twee cellen, kan genetisch materiaal van het virus verhuizen, maar ook virusfabriekjes, een set viruseiwitten, of zelfs complete virusdeeltjes. Maar het punt is dat het niet dóór het buisje hoeft te gaan. We zien het virus af en toe in het tunneltje, maar we weten niet of het daardoor daadwerkelijk oversteekt.” Er is namelijk nog een andere mogelijkheid, zegt Vos: „We zagen ook virusdeeltjes op de buitenkant van de buisjes. Dat kan erop wijzen dat de ACE2-receptor van de longcel via het membraan van het buisje naar de zenuwcel verhuist. Daardoor wordt de zenuwcel dus alsnog ontvankelijk voor SARS-CoV-2.” Om uit te zoeken hoe de infectie zich verplaatst zouden de onderzoekers het transport van een levend coronavirus via een TNT ‘live’ willen volgen. Maar dat kan alleen met een microscoop die in een BSL-3-laboratorium staat. Dat is een laboratorium met een zeer streng veiligheidsregime, dat nog altijd vereist is voor het werken met SARS-CoV-2, legt Vos uit. „Wereldwijd zijn er maar een paar microscopen in zo’n sterk beveiligd lab en de toegang hiertoe is zeer beperkt. We hopen volgend jaar te kunnen starten met de bouw van een eigen faciliteit.” 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/07/20/het-coronavirus-heeft-een-tunneltje-gevonden-om-de-hersenen-te-bereiken-a4136974
2022-07-20||Tweede Nederlandse verdachte verdrinkingsdood Gent meldt zich bij politie||De tweede Nederlander die verdacht wordt van betrokkenheid bij de verdrinking van een man in het Belgische Gent, heeft zich dinsdagavond gemeld bij de Nederlandse politie, laat het Openbaar Ministerie van Oost-Vlaanderen woensdag weten. De 23-jarige man komt net als de eerder opgepakte verdachte uit de Zeeuwse plaats Goes en is gearresteerd.  Zondagochtend werd het lichaam van een 53-jarige man aangetroffen in het water aan de Ferdinand Lousbergskaai in Gent. Hij zou daar van een brug zijn geduwd na afloop van de Gentse Feesten en kon vermoedelijk niet zwemmen. Beide Nederlandse verdachten zullen op korte termijn worden voorgeleid bij de rechter-commissaris in Amsterdam en België heeft inmiddels om hun uitlevering gevraagd. Twee andere inzittenden van de auto waarmee de verdachten uit Gent zijn vertrokken, zijn gehoord als getuige.  Volgens het Belgische OM lijkt het te gaan om een toevallige ontmoeting tussen de daders en het slachtoffer en was er geen voorafgaande link tussen hen. Uit het voorlopige onderzoek blijkt dat ze elkaar ook niet hebben ontmoet op de Gentse Feesten.  Op camerabeelden is volgens Belgische media te zien is dat het slachtoffer en een aantal Nederlanders een stukje met elkaar meeliepen, aan het dollen waren en deden alsof ze elkaar in het water wilden gooien. Uiteindelijk zouden twee van de Nederlanders de oorspronkelijk uit Oeganda afkomstige Gentenaar daadwerkelijk over de reling van een brug hebben geslingerd.||https://www.nrc.nl//nieuws/2022/07/20/tweede-nederlandse-verdachte-verdrinkingsdood-gent-meldt-zich-bij-politie-a4136959
2022-07-20||Het geheim van Mondriaans Victory  Boogie Woogie||Den Haag, 20 juli 2030. Het water komt snel. Het stroomt niet langzaam naar binnen over de groene tegels in het Kunstmuseum, door Berlage ontworpen alsof ze al nat zijn, het gaat meteen de trap op, kolkt over het kolkende linoleum, zwart met grijs, zwart met grijs. Dit is geen gestage toevloed, zoals in Eva Meijers roman Zee Nu uit 2022, waarin Den Haag als eerste grote stad ten onder ging, dit is een tsunami. Vossen, konijnen, duiven en vlinders kregen van Meijer net als mensen de tijd om te vertrekken uit de stad achter de duinen. Pas daarna verdween het Kunstmuseum, samen met al het andere: „de conferentiecentra, de theaters en de bioscopen, de woonhuizen en de stadsparken, de flats en de portiekwoningen, de auto’s en de bussen, de trams, er bleek van alles los te zitten, voorgevels, zonweringen, speeltoestellen, fietsenrekken, donkergroene brievenbussen.” Nu is het anders, het water komt snel, het is een vloedgolf, over de duinen heen komt die en ik zit op de bovenverdieping van het Kunstmuseum op een bankje naar de Victory Boogie Woogie te kijken.  Het honderdvijftigste geboortejaar van Piet Mondriaan (1872-1944) wordt gevierd met een aantal tentoonstellingen in Nederland en elders. In Kunstmuseum Den Haag is tot 26 september Rondom Mondriaan te zien. Op deze tentoonstelling worden werken van Mondriaan geconfronteerd met die van overleden en hedendaagse kunstenaars onder wie Bridget Riley. In Museum Flehite in Amersfoort opent op 8 oktober een tentoonstelling met vroege werken van Mondriaan. In Fondation Beyeler bij Bazel is tot 10 oktober  Mondrian. Evolution te zien, een tentoonstelling over Mondriaans weg naar de abstracte kunst. Op 29 oktober opent Mondrian. Evolution in Museum K20 in Düsseldorf. Wat zie ik dan? Een ruit gevuld met rechthoeken, vierkanten, vierkantjes, rechthoekjes, driehoeken, rood en geel en blauw, wit en grijs en zwart. Een ruit van linnen gevuld met verf en tape. Strepen en lijnen, hoeken en vlakken, blauw in geel in grijs naast rood boven geel onder wit, alle voorzetsels doen mee, evenals de Nederlandse vlag, de omgekeerde Nederlandse vlag, de Oekraïense vlag, als je rechts onder het midden inzoomt zie je al Who’s Afraid of Red, Yellow and Blue III dat Barnett Newman in 1967 begon te schilderen maar Piet Mondriaan al in 1944 in miniatuur vastlegde. De versie van Newman in het Stedelijk Museum in Amsterdam werd in 1986 door een man bewerkt met een stanleymes en door Daniel Goldreyer zo gerestaureerd dat het leek alsof het oppervlak met een verfroller was dicht geplamuurd. Het oppervlak van de Victory Boogie Woogie is nog gevarieerd: het glimt, het is dof, korrelig, vet, nu eens zijn penseelstreken te zien, dan weer de kronkelende lijn van een afgescheurd stukje plakband, het linnen onder afgeschraapte verf, karton, gaatjes waar punaises hebben gezeten. Het geheel krijgt reliëf door de verschillende diktes van verf en karton, van gekleurde tapes waarvan er soms een paar over elkaar heen zijn geplakt. Dik rood, dun geel, rood in rood, rood op rood, klein zwart en groot wit, geel dat gescheiden blijft van geel, geel dat schuilgaat onder grijs, geel dat zich onder grijs uitwurmt, wit gezellig naast wit, wit vol krassen, wit vol vlekken, blauw uit het lood, gekreukeld blauw, stralend blauw, eerst grijs dan wit dan blauw, het magistrale geel van de zon. Is dat alles? Het water stijgt, het is al bij de onderste punt van de  ruit, daar waar die wit is en dan grijs, vlak voor geel zijn opwachting maakt.  Uit de moeizame beschrijvingen blijkt misschien hoezeer dit werk voor het oog gemaakt is. Het is moeilijk in woorden te vatten. Misschien zijn er andere, meer visuele hulpmiddelen om er lang naar te kijken. In de late jaren tien verschenen op internet de Boschbot en de Bruegelbot, computerprogramma’s die elke paar uur een klein, toevallig stukje van een schilderij van deze oude meesters op Twitter en Instagram plaatsten. Ik had wel een VBW-bot willen hebben, waarop elke dag een klein stukje van de Victory Boogie Woogie werd getoond. Ja, er bestaat wel een Mondriaanbot, maar die genereert nieuwe afbeeldingen op basis van Mondriaans idioom (de veranderingen zijn gebaseerd op het weer in Saint Paul, Minnesota).  Dat bedoel ik niet. Ik wil de echte VBW als twitterbot, steeds details zoals er al veel staan afgebeeld in het boek Victory Boogie Woogie uitgepakt (2012), dat resultaten bevat van allerlei onderzoek naar het schilderij, waarvoor ze alle kleurvlakjes genummerd hebben en het schilderij op allerlei manieren hebben onderzocht en gefotografeerd, met strijklicht, röntgenstralen, infrarood, UV-fluorescentie. Nu ja, er is toch geen tijd meer voor. De wifi in het museum is al uitgevallen. Ik kan alleen nog naar het origineel kijken. Zoek zelf het donderkopje tussen de komma’s, de zwarte zwanen en de witte raven. In 1967 verscheen er een puzzel van het doek in Amerika. De laatste zin van de advertentie voor dit kunststuk luidt: ‘De Victory – die van pure abstracte kunst – kunt u vieren met meer dan 500 stukjes puzzelplezier!’ Maar er is ook geen tijd meer een puzzel te leggen, het water stijgt. Ik moet kijken. Links, rechts, boven, beneden, staren, inzoomen, het hoofd recht, precies in het midden. Piet Mondriaan: Victory Boogie Woogie, 1944 Kunstmuseum Den Haag
 Rood en blauw nergens groen, geen roze, waar Mondriaan eerder zo’n onbedaarlijke voorvechter van was, o, geef me nog 1 keer het rozebruine van babyvoetzooltjes, rood en blauw, rood en geel, rood en wit, wiroodt. Blarooduw. Geroodel. Geroodijs. Gegrijsel. Wigeelgeelt. Ik heb niets te kiezen, maar zou ik liever een ander galgenmaal voor ogen hebben gehad?  Een mobiel van Calder, die mobiles begon te maken na een bezoek aan het atelier van Mondriaan, een paar besjes van Coorte, geestverwant uit de zeventiende eeuw, een stromijt van Monet, een knipsel van Matisse, juni van de gebroeders Van Limburg, sculptuurtjes van Lygia Clark en van Hans/Jean  Arp, Amsterdamse sneeuwvlokjes in 1635 getekend door Descartes, de Nachtwacht, stuifmeel tot rechthoek gedwongen door Wolfgang Laib, de magistrale groene lijn die Olga Rozanova in 1917 op een wit doek schilderde? Ze stierf al in 1918, aan difterie. Mondriaan schilderde toen een van zijn eerste ruiten, Compositie met grijze lijnen. De Nachtwacht hing toen pas 25 jaar in het Rijksmuseum.  Kan ik nog even terug naar de zaal hierachter, waar de conservatoren van het Kunstmuseum in 2022 alles in geel en wit hadden gedacht? Een draadsculptuur van Fred Sandback, een schilderij van Bob Bonies, een platte steen met melk van Wolfgang Laib, een reliëf van Joost Baljeu, een schilderij van Bridget Riley. Alles louter wit en geel, als strepen of lijnen, als niets bijna, alsof van een zonnige dag alleen het licht is overgebleven maar je toch nog het water, de zomer, het geluid van spelende kinderen in de verte hoort, van wie ik er een ben, samen met mijn kinderen, alsof je net La Grande Jatte van Seurat hebt gezien, waar ik in het gras lig, samen met mijn geliefde, daar rechtsonder, net buiten beeld. Afternoon delight. En zou nu aan al die dingen een einde komen? Niet alleen voor mij, maar voor iedereen die wel en niet en toch wel op dat doek is afgebeeld want ooit op een zomerdag…? Van Mondriaan hangt er Compositie met gele lijnen, uit 1933, en die lijnen lijken toch buiten het doek maar door en door te gaan? Voor altijd?  Nee, ik kan niet terug. De klimaatdoelen zijn niet gehaald. Het water komt al te hoog. Het is de Victory Boogie Woogie of niets. Alles of niets. Is het nog passend om anno 2030 een schilderij van één oude witte man als meesterwerk te zien?  De Victory Boogie Woogie werd in 1942, ’43 en ’44 gemaakt door een oude witte man, geboren in 1872 in Amersfoort, gestorven in 1944 in New York, terwijl hij nog aan dit schilderij bezig was. Is het nog passend om anno 2030 een schilderij van één oude witte man als meesterwerk te zien (what’s in a word?), als meesterwerk, hoogtepunt, culminatie, apotheose, bevrijding, overwinning? In de twintigste en eenentwintigste eeuw is steeds verder aan deze status gemorreld, hij is nog niet helemaal afgebrokkeld, maar de geschiedenis is gelukkig wel zo herschreven dat niet alleen witte mannen mogen meedoen in de kunst. Voor de Victory Boogie Woogie stond bijvoorbeeld in 2022 in het Kunstmuseum de sculptuur Nkisi Omen van Remy Jungerman, een Nederlandse kunstenaar die het werk van De Stijl verbindt met de Surinaamse Winti-religie. De beeldtaal van de Marrons en van Mondriaan blijkt opvallend overeen te komen. Tegenover de Victory hing Soon (inside) (Ground Zero) van de Duitse kunstenaar Isa Genzken. Werk van vrouwelijke pioniers  van de abstractie waren in 2021 te zien op de grote expositie Elles font l’abstraction in het Centre Pompidou in Parijs, onder wie de al genoemde Olga Rozanova en Marlow Moss, die Mondriaan inspireerde tot het gebruik van een dubbele lijn. In 2023 was in de Tate Modern in Londen een dubbeltentoonstelling te zien met werk van Mondriaan en Hilma af Klint, Zweedse voorvrouw van de abstractie. Zo’n tentoonstelling was lang ondenkbaar.  De veranderingen gaan nog verder dan plaats maken voor andere mensen. Ook aan de plaats van het individu wordt gemorreld. Op de Documenta in Kassel werd in 2022 voor het eerst vooral werk van collectieven getoond, niet van eenzame genieën op hun allerindividueelste zoektocht. Schilderijen maken die collectieven nauwelijks. Als deze trend doorzet, raakt een schilder als Mondriaan op een zijspoor, is misschien zelfs een doodlopende weg.  In 2013 was op de door Massimiliano Gionni gecureerde Biënnale van Venetië een serie abstracte werken op papier te zien, in de zeventiende eeuw gemaakt in de Indiase deelstaat Rajasthan door onbekenden. Ze komen uit een heel andere traditie, die van het tantrische hindoeïsme, maar de gelijkenis met abstracte werken uit de westerse traditie is griezelig. Toeval? Romantisch bewijs voor één schepper? „Het zou kunnen betekenen dat abstracte kunst niet noodzakelijk een westerse, negentiende-eeuwse kunsthistorische ontwikkeling is. Het gaat zeker terug op Tibetaanse en oorspronkelijk Amerikaanse en Australische zandschilderingen”, zegt de westerse herontdekker van de papieren, de Franse dichter Franck André Jamme. Zou hij zich vergissen? Is het allemaal een hoax? Abstracte kunst is altijd gezien als een twintigste-eeuwse uitvinding, die aan het begin van die eeuw door Kandinsky, Malevitsj en Mondriaan werd gedaan, de heilige drie-eenheid van het non-figuratieve. Even hoopte ik dat kunsthistoricus Pepe Karmel in zijn boek Abstracte Kunst. Een wereldgeschiedenis (2020) inderdaad een wereldgeschiedenis zou schrijven. Maar de tantrische hindoeïsten staan er niet in, en ook voorlopers als het zwarte vierkant waarmee de Britse alchemist Robert Fludd Malevitsj drie eeuwen voor was, ontbreken. Hilma af Klint mag wel meedoen als een van de ontdekkers van de abstracte kunst, maar de anonieme makers van quilts en ander textiel niet. Ze worden wel genoemd, maar alleen als inspiratie voor de Amerikaanse stroming ‘pattern and decoration’ uit de jaren zeventig. Karmel noemt ook het dekentje dat Sonia Delaunay-Terk  in 1911 voor het wiegje van haar zoon naaide, maar laat dat verder liggen. Context is dus ook hier weer alles: het maakt niet uit hoe iets eruitziet, het maakt uit of dat iets ligt of hangt. Een theedoek is geen Mondriaan. Hulpmiddelen voor meditatie of de verbeelding van esoterische theologie als die van madame Blavatsky evenmin, ook al werd ook Mondriaan daardoor beïnvloed, net als door de jazzmuziek uit de titels van zijn laatste schilderijen.  Gelukkig verscheen in 2020 nog een boek met de titel Abstracte kunst. Een wereldgeschiedenis, waarin al die andere makers, bekend en onbekend, wel een plaats kregen. Absurd dik boek dus. Op het omslag staat In the World But Don’t Know the World, een verrukkelijk wandkleed van de Ghanese kunstenaar El Anatsui uit 2009, opgebouwd uit aluminium flessendoppen, dat aantoont dat abstracte kunst helemaal geen zijspoor is; op de achterflap een van de foto’s die ruimtetelescoop James Webb in 2022 maakte van het heelal. Idem. Daartussen is zelfs plaats voor de werken van Paul Bilhaud en Alphonse Allais, die omstreeks 1880 monochrome schilderijen maakten en die flauwe beschriivende titels gaven – een wit doek heette bijvoorbeeld Eerste Communie van bleke jonge meisjes in de sneeuw. De grap ging in het geval van de abstracte kunst aan de ernst vooraf. Het water heeft het doek bereikt. De Victory Boogie Woogie komt los van de muur, begint te kantelen. Zou Mondriaan de VBW nog als een venster hebben gezien, waarvan het denkbaar is dat het achter de muur doorgaat, zoals een landschap? Het zou ook de hele muur kunnen bedekken, niet alle vormen zijn aan de rand keurig afgesneden, er ontstaan raartes waarvoor geen naam is.  Het water heeft het doek bereikt. De Victory Boogie Woogie komt los van de muur, begint te kantelen Doet het er nog toe hoe het heet? De Victory is vaak geïnterpreteerd als een militaire en politieke overwinning. Hans Locher, in de jaren negentig directeur van het Kunstmuseum, toen nog Gemeentemuseum, zei: „Victory Boogie Woogie is een triomferend antwoord op de Tweede Wereldoorlog.  De beroemde Guernica van Picasso is gegroeid tot hét beeld van geweld en oorlogsslachtoffers in de twintigste eeuw. Welnu: de Victory Boogie Woogie van Mondriaan is hét beeld van de overwinning van levensvreugde en vrijheid.” Zouden er ook schilderijen van Mondriaan te zien geweest zijn op de door de CIA betaalde exposities van abstracte kunst uit de jaren vijftig en zestig? De Amerikaanse retoriek echoot de aan Voltaire toegeschreven uitspraak ‘Ik verafschuw wat u zegt, maar zal uw recht het te zeggen met mijn leven verdedigen’. Misschien is die uitspraak ook wel aangehaald toen de Victory Boogie Woogie in 1997 werd aangekocht door de Nederlandse staat voor 82 miljoen gulden, en er een rel volgde. Er was meer gedoe over dan over de uitgave aan de aankoop van Rembrandts portretten van Marten en Oopjen in 2016 (80 miljoen euro) en De vaandeldrager van dezelfde schilder (150 miljoen) in 2021. Kunnen onze centen niet beter besteed worden?  Vast wel.  Ja, zeker. Mmm. Weet niet/geen mening. Waaraan dan? Aan andere kunst, aan nuttiger dingen? Ik heb even wifi en google ‘kosten 80 en 82 miljoen’: ‘Kabinet investeert jaarlijks 82 miljoen euro om jongeren uit criminaliteit te houden.’ ‘80 miljoen euro voor schilderij David Hockney: werk van levende kunstenaar bracht nooit zo veel op.’ ‘Ziekenhuizen betalen samen 80 miljoen euro per jaar aan kwaliteitsmetingen.’ ‘80 miljoen dollar is een koopje voor een Botticelli.’ ‘Het voornemen om reclame op de publieke omroep voor acht uur ’s avonds te verbieden kost volgens berekeningen van Ster geen 60 miljoen euro maar tussen de 80 en 90 miljoen euro.’ In het Algemeen Dagblad zei Fusien Bijl de Vroe, directeur van de Vereniging Rembrandt, in 2022 over de aankoop van De vaandeldrager: „Dit is geen overbodige luxe! Als we zo gaan denken, omdat we nu een coronaprobleem hebben, kunnen we De Nachtwacht ook wel verkopen en het geld eenmalig uitgeven aan de zorg.” De wifi valt weer uit en ik heb geen tijd meer om te lezen dat er vast nog afwijzender op de VBW werd gereageerd dan op portretten van Rembrandt uit de zeventiende eeuw. Mondriaan is ook in 2030 nog niet tot de officiële canon van Nederland doorgedrongen, ook al was er in 2022 nog zo’n mooie tentoonstelling te zien over de evolutie van Mondriaan (nee, geen revolutie) van figuratie naar abstractie bij de Fondation Beyeler in Bazel. De jongste kunstenaar in de canon  is Vincent van Gogh. Officieus behoren Mondriaan en de VBW natuurlijk wel tot de canon, zeker na de aankoop. Geld geeft status. Over Vincent van Gogh wordt in de tekst van de officiële canon vooral op waarde en roem gehamerd.  Wil ik iets mooi vinden omdat anderen het mooi vinden? ‘Een olieverfschilderij is een herinnering aan wat het betekent een beschaafde Europeaan te zijn’, schreef John Berger al in Ways of seeing (1972) en dat is de VBW nog ontegenzeggelijk, een olieverfschilderij, een kunstvorm die steeds schaarser is geworden na 1972. Maar het proces geldt ook voor andere kunstconcepten. George Orwell beschreef het proces om van Big Brother te leren houden, en zo’n proces is ook gaande bij de waardering van kunst, zij het minder pijnlijk dan in 1984. Koffie, spruitjes, Mondriaan. Je leert ervan houden. Je leert het zien, zoals een haas op een tekening ook een eend kan zijn. De een zijn oren is de ander zijn snavel. Bistabiel. Of van het een komt het ander. Rode boom, grijze boom, compositie, VBW. Zodat je de ultieme vraag Does it spark joy? geheel naar waarheid volmondig kunt beantwoorden. Hell yes, it fucking sparks joyyyyyyyyyyyyyyyyy. Als kunst ernaar streeft zijn eigen beperkingen te overstijgen, dan gebeurt dat hier maximaal. Dit schilderij is geen ruit aan een muur, stil en gezapig, dit schilderij beweegt, danst, zingt.  De VBW slaat over de kop. Zou ik het als vlot kunnen gebruiken? Een reddingsboei van linnen en verf, rubber en beenderzwart. De Tweede Wereldoorlog was nog niet voorbij toen Mondriaan stierf. De titel van zijn laatste doek slaat waarschijnlijk niet op de geallieerde overwinning maar op zijn persoonlijke overwinning. Zo beschouwde de kunstenaar een geslaagde compositie. Even lijkt het of het doek blijft drijven. Ik zwem naar de ruit, pak een punt vast. Er is een manier om de VBW te redden. Met behulp van tekst, weliswaar, maar toch. Uit zijn geschriften blijkt dat Mondriaan zijn schilderijen pas geslaagd vond als hij allerlei dingen achter zich had weten te laten, als hij had weten op te heffen wat er aan tragische tegenstellingen op de wereld bestaat. Geen hiërarchie. Alles, groot, klein, etcetera (ja, vul maar aan), even belangrijk als deel van het geheel, een dynamisch evenwicht, geen zijn maar worden. Geen anekdote, geen verhaal, geen einde. Om dat te zien moet je de bouwstenen van de VBW als de bouwstenen van het hele universum aanvaarden. Een soort visueel DNA, een periodiek systeem, een afkorting voor alles.  Water is sterker dan taal. We verdwijnen in het woordloze. Nog een keer zie ik de Victory Boogie Woogie voor we beiden ten onder gaan. Ik zie de plattegrond van New York en de gevels van Parijs, een bloemenweide, tien bloemenweides, twintig bloemenweides, van dichtbij en veraf, landschappen, portretten, een dickpic, de maan, de stromijten van Monet, Hokusais De grote golf van Kanagawa, sneeuwvlokjes van Descartes en andere sneeuwvlokjes, zomerdagen en andere dagen, wat Mondriaan geschilderd en niet geschilderd heeft, gezien heeft en niet gezien heeft, tienduizend dingen en duizendeneen verhalen, leven, leven, leven.  Dood. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/20/ten-onder-met-de-victory-boogie-woogie-a4136955
2022-07-20||Liz Truss en Rishi Sunak laatste twee kandidaten voor Brits premierschap||Liz Truss en Rishi Sunak zijn de twee kandidaten van de Conservatieve Partij die het tegen elkaar op gaan nemen voor het premierschap van het Verenigd Koninkrijk. Dat melden Britse media woensdag. Vanwege het zomerreces wordt pas op 5 september de nieuwe premier van het land bekend. Truss is nu minister van Buitenlandse Zaken. Ze is het gezicht van de Britse steun aan Oekraïne, maar staat ook bekend als een lichtgewicht. Ze heeft de afgelopen maanden gebouwd aan haar publieke profiel en werd daarbij geholpen door de oorlog in Oekraïne. Ze zit sinds 2010 in het Lagerhuis.  De Conservatieven-kandidaat Rishi Sunak, 20 juli 2022. Foto Henry Nicholls/Reuters
 Rishi Sunak was tot voor kort minister van Financiën. Hij is in het VK geboren, zijn ouders zijn Indiërs en daar is hij trots op. Zijn verkiezing zou betekenen dat het VK voor het eerst een premier met een migratie-achtergrond krijgt. Conservatieve Lagerhuisleden konden kiezen uit elf politici die zich kandidaat hadden gesteld voor de functie. Woensdag waren er nog drie kandidaten over. Truss en Sunak wonnen de laatste stemronde, ten nadele van Penny Mordaunt, voormalig minister van Defensie. Sunak kreeg 137 stemmen, Truss 113 en Mordaunt 105. Uiteindelijk kiezen de ongeveer 200.000 leden van de Conservatieve Partij de nieuwe premier. Dat kan tot 2 september. Boris Johnson trad begin juli af als leider van de Conservatieve Partij na een reeks schandalen. Hij stopt als premier zodra zijn opvolger bekend is. Het aftreden van Johnson was onvermijdelijk nadat tientallen leden van zijn kabinet hun vertrouwen in hem opzegden, onder hen ook Sunak. ||https://www.nrc.nl//nieuws/2022/07/20/lizz-truss-en-rishi-sunak-laatste-twee-kandidaten-voor-brits-premierschap-a4136950
2022-07-20||Vingegaard moet ritwinst aan Pogacar laten, maar behoudt geel||De Sloveen Tadej Pogacar heeft woensdag de voorlaatste bergetappe van de Tour de France gewonnen. Hij versloeg in een eindsprint bergop in het skioord Peyragudes de Deense geletruidrager Jonas Vingegaard. Het is al de derde etappezege in deze Tour voor Pogacar, maar Vingegaard heeft met nog vier dagen te gaan nog altijd een ruime voorsprong in het algemeen klassement. In de Pyreneeënrit, die vier beklimmingen telde, bepaalde de uitgedunde UAE-ploeg van Pogacar vanaf de voorlaatste klim het tempo, waardoor Vingegaard al relatief vroeg geïsoleerd kwam te zitten. Maar terwijl alle andere klassementsrenners een voor een af moesten haken, lukte het Pogacar en zijn ploegmaat Brandon McNulty niet om de Deen van Jumbo te lossen. In de laatste paar honderd steile meters naar Peyragudes sprintten Pogacar en Vingegaard vervolgens samen om de etappezege en was de Sloveen nipt de betere. Vingegaard heeft in het algemeen klassement nu een voorsprong van 2 minuten en 18 seconden op Pogacar en 4 minuut 56 op de nummer drie Geraint Thomas. De eerste Tourwinst voor het Nederlandse Jumbo-Visma komt daarmee steeds dichterbij. Donderdag staat nog een zware bergetappe naar Hautacam op het programma en zaterdag een veertig kilometer lange tijdrit. Die twee etappes zullen bepalend zijn voor het definitieve Tourpodium. Pogacar heef nog maar drie ploeggenoten over, na het afhaken van Marc Soler (dinsdag) en zijn belangrijkste helper Rafal Majka (voor de start van deze etappe). De Nederlandse sprinter Fabio Jakobsen kwam woensdag op de steile slotklim net voor de tijdslimiet binnen en houdt dus kans om mee te kunnen sprinten in de prestigieuze slotetappe naar de Champs-Élysées in Parijs. ||https://www.nrc.nl//nieuws/2022/07/20/vingegaard-moet-ritwinst-aan-pogacar-laten-maar-behoudt-geel-a4136958
2022-07-20||In het spoor van Piet Mondriaan door Nederland||Aan een smalle gracht in Amersfoort staat het huis waar Piet Mondriaan 150 jaar geleden geboren werd. Het huis oogt in eerste instantie groot. Dat komt doordat het pand niet alleen als woonhuis functioneerde, maar ook als school, waar de vader van Mondriaan hoofdmeester was. Piet Mondriaan (1872-1944) werd als oudste zoon geboren, waarna er nog vier kinderen volgden. Het Mondriaanhuis in Amersfoort bezit een kleine collectie werken en geeft vooral een inkijkje in het leven van de schilder. Zo zijn er voorwerpen, brieven en foto’s uit Mondriaans jeugd te zien, kun je lezen over zijn liefdesleven en is het atelier, dat hij later in Parijs zou bewonen op ware grootte  gereconstrueerd. De enkele schilderijen in het museum komen voornamelijk uit Mondriaans vroege periode, toen hij in Amsterdam woonde en regelmatig schilderde aan de rivier Het Gein.  Wanneer Mondriaan acht jaar is, verhuist de familie naar Winterswijk. Ook daar betrekken ze een schoolwoning. Ditmaal is het een statig pand aan de Zonnebrink. In Villa Mondriaan hangen niet alleen werken van Piet Mondriaan, maar ook van zijn vader en zijn oom Frits. Deze oom leert hem op jonge leeftijd de beginselen van het schilderen. Vader Mondriaan tekent religieuze platen, die als litho’s werden verspreid. Toch staat zijn vader niet te springen als Mondriaan aankondigt kunstenaar te willen worden. Hij wil dat Mondriaan eerst zijn Acte Teekenen behaalt, waarmee Mondriaan voor de klas kan staan. Ter voorbereiding op het examen maakt Mondriaan gedetailleerde tekeningen van de kronkelende straatjes in Winterswijk en de omliggende natuur.  Jaren later, wanneer hij het nest in Winsterwijk al heeft verlaten, tekent Mondriaan meermaals de Jacobskerk, gelegen aan het dorpsplein. Vanuit de tuin van Villa Mondriaan heb je zicht op de kerk. Trots prijkt de gotische toren vanachter de bomen in de lucht. Met potlood en krijt vangt Mondriaan een beeld dat zeer vertrouwd voor hem geweest moet zijn.  Het behalen van de Acte Teekenen geeft Mondriaan in 1892, naast lesbevoegdheid,  toegang tot de Rijksacademie in Amsterdam. Terwijl de Rijksacademie nu onbegrensd oogt, werd er eind 19e eeuw nog veel belang gehecht aan genre- en portretschilderen. Je onderwerp waarheidsgetrouw kunnen afbeelden was het hoogste goed. Dat is terug te zien in het vroege werk van Mondriaan, dat veelal uit realistische stillevens, portretten en landelijke taferelen bestaat. Piet Mondriaan: Avond aan de Weesperzijde, 1901/1902 Kunstmuseum Den Haag
 Vanaf 1898 woont Mondriaan op een zolderkamer op de Albert Cuypstraat 158. Hij is dan net klaar met zijn studie aan de Rijksacademie en trekt er regelmatig op uit om in de buitenlucht te schilderen. Hij schildert vaak de boten aangemeerd aan de Weesperzijde. Mondriaan lijkt in die tijd niet geïnteresseerd in de chaos van de stad en zoekt vredige taferelen op. Waar de Amstel nu vol ligt met woonarken, trof Mondriaan er vrachtschuiten aan. In het werk Avond aan de Weesperzijde  (1901/1902) is zo een vrachtschuit te zien. De stilte is op het doek voelbaar. De stad lijkt tot rust gekomen, als de avond valt. Wanneer je naar de lucht op het schilderij kijkt, zou je kunnen zeggen dat Mondriaan, ook al in zijn realistische landschappen aandacht heeft voor duidelijke vlakverdeling.  Mondriaan zit op zijn fiets en leunt zelfverzekerd achterover. Op zijn hoofd een puntig hoedje en in zijn mond een pijp. Ondertussen schildert hij. Het is een schets van de schilder Simon Maris, gemaakt bij het riviertje Het Gein. Vanuit Amsterdam is het een klein uur fietsen naar Het Gein. Mondriaan stapt regelmatig op de fiets om daar het water, de boerderijen en de molens te schilderen. Waar de fietsroute nu langs de massale flats in de Bijlmer loopt, moet Mondriaan door een groene polder hebben gereden. Rondom Het Gein zelf is er de afgelopen decennia een stuk minder veranderd. Zo ligt langs het water nog steeds boerderij Geinrust, een geliefd onderwerp van Mondriaan. Het boerenhuis, maar vooral de hoge bomen en het water voor het huis legt hij in verschillende seizoenen vast. Iets in die compositie moet Mondriaan aangetrokken hebben, want enkele jaren later, wanneer hij zich in Parijs bevindt, dienen zijn weergaves van Geinrust als basis voor abstractere doeken. Door steeds opnieuw naar compositie, kleur en licht te zoeken, raakt Mondriaan niet uitgekeken op zijn onderwerpen. Sterker nog, hij doorgrondt ze. De Oostzijdse molen aan Het Gein schildert hij bijvoorbeeld wel 25 keer in zes jaar tijd. Afgesneden, gecentreerd, bij daglicht of maanlicht, de molen verschijnt steeds weer in een andere hoedanigheid. Ook deze molen is er nog. Het uitgestrekte grasland rond de molen, de oude bomen langs de weg, even laten ze je deel uitmaken van een oud Hollands tafereel.  Het is eigenlijk maar een bescheiden kerk die op het schilderij Zeeuwsche kerktoren (1910) van het doek af knalt. De heldere kleuren die Mondriaan heeft gebruikt,  brengen de kerktoren van Domburg tot leven. Hoekige vormen zweven door de lucht, alsof het glas in lood uit de ramen is gesprongen en nu om de gevel van de kerk heen danst.  De rustige omgeving van het kustplaatsje Domburg lijkt Mondriaan ruimte te bieden voor experiment. Zo maakt hij enkele impressionistische werken van zeegezichten terwijl in het werk Zeeuwsche kerktoren zijn interesse voor het kubisme voelbaar is. Ook andere kunstenaars, waaronder Jan Toorop voelen zich thuis in Domburg. Mondriaan komt vanaf 1908 regelmatig voor korte periodes naar het dorp. In 1914 verblijft Mondriaan zelfs enkele maanden in Domburg. Hij woont dan al twee jaar in Parijs en is naar Nederland gekomen om vrienden te bezoeken. Wanneer in juli 1914 de Eerste Wereldoorlog uitbreekt, zit Mondriaan vast in zijn geboorteland.  Piet Mondriaan: Kerktoren in Domburg, 1911 Kunstmuseum Den Haag De twee jaar in Parijs hebben Mondriaans werk doen veranderen. Terwijl  zijn schilderijen voorheen, hoe wild zijn lijn of kleurgebruik ook was, figuratieve weergaven blijven, ontleedt Mondriaan zijn onderwerpen nu volledig. Het gaat hem om het visualiseren van de essentie der dingen. Door zijn onderwerpen te abstraheren wil Mondriaan uitkomen bij het fundament dat ten grondslag ligt aan dat wat hij schildert.  Bijna de gehele Eerste Wereldoorlog werkt en woont hij in Laren en Blaricum. Het is in die tijd dat hij bevriend raakt met Theo van Doesburg, oprichter van het in 1917 opgerichte tijdschrift De Stijl. De kunstenaars van De Stijl vinden dat kunst vrij moet zijn van de voorstellingswereld en subjectieve gevoelens. Ondertussen streven zij met hun (bijna) abstracte kunst, naar harmonie. Piet Mondriaan: Compositie met grijze lijnen Kunstmuseum Den Haag In de vele woningen en ateliers waar Mondriaan in Laren en Blaricum woont, werkt hij aan zijn boek De nieuwe beelding in de schilderkunst. Daarin tekent hij zijn gedachten over de schilderkunst op. Zijn tekst wordt, in verschillende nummers van De Stijl gepubliceerd.  In het atelier dat bekend staat als Het huisje van Otto van Rees werkt Mondriaan in 1915 opnieuw aan de kerktoren van Domburg. Terwijl zijn kleurgebruik in de eerdere Kerktoren in Domburg uitbundig was, werkt hij nu slechts met zwarte rechte lijnen. In de tekening Kerkgevel 7 (1915) doen alleen de twee boogjes tussen alle rechte lijnen nog vermoeden dat het om de ramen van een kerk gaat. Drie jaar later zal Mondriaan Compositie met grijze lijnen (1918) maken, zijn eerste ruitvormige doek. Ieder mogelijk figuratief aanknopingspunt is dan verdwenen. Hij maakt het werk in het armoedige Atelier De Vries, waar geen water of elektriciteit is. In tegenstelling tot vele andere huizen en ateliers waar Mondriaan tijdens de Eerste Wereldoorlog verbleef, staat Atelier De Vries er vandaag de dag niet meer. De andere huizen en ateliers zijn op loopafstand van elkaar. Van huis naar huis is het een mooie wandelroute door het Gooi. Al is het lastig een glimp op te vangen van de woningen zelf door de muren en hekken om de huizen. Het moet een grote overgang voor Mondriaan zijn geweest, van de bruisende stad Parijs naar de groene omgeving van het Gooi.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/20/in-het-spoor-van-piet-mondriaan-door-nederland-a4136942
2022-07-20||Europese Commissie komt met controversieel plan om gas te besparen||Oproep uit Brussel: eerlijk zal Europa het steeds schaarsere gas delen. Maar nu het mes fors moet worden gezet in de Europese gasconsumptie, wordt de vraag: hoe bepaal je hoe groot ieders deel nog mag zijn?  In voorbereiding op een mogelijke totale onderbreking van de Russische gastoevoer, presenteerde de Europese Commissie woensdag plannen om de schade te beperken en over de EU uit te smeren. Pikantste onderdeel is het besparingsdoel van 15 procent dat ze alle lidstaten oplegt – in eerste instantie vrijwillig maar in ‘noodgeval’ afdwingbaar.  Het voorstel is gevoelig omdat Brussel zich hiermee voor het eerst vergaand mengt in het energieverbruik van lidstaten. Maar ook omdat de ‘flat tax’ die de Commissie voorstelt niet voor iedereen even rechtvaardig voelt. De ongelijke uitgangsposities  en uiteenlopende opvattingen over wat prioriteit moet hebben, maken de uitvoering van het plan allerminst een gelopen race. Door de pijn eerlijk te verdelen en iedereen zijn steentje bij te laten dragen, wil Brussel de meest dramatische gevolgen van een gasstop voorkomen. „De keuze die we vandaag hebben is om nu al solidair te zijn, of te wachten tot het ons wordt opgedrongen – met veel hogere kosten”, zei Eurocommissaris Frans Timmermans (Klimaat) woensdag.  De gedachte: door tijdig te besparen, voorraden te vullen en goed te coördineren is iedereen in de EU uiteindelijk beter af. De schade kan dan beperkt blijven tot een Europees bbp-verlies van 0,4 procent, tegenover maximaal 1,6 procent in een chaotische situatie.  Het verklaart deels de alarmistische toon die Brussel woensdag aansloeg. Commissievoorzitter Ursula von der Leyen sprak van een „energieoorlog”, Russische „chantage” en een mogelijk „noodgeval”. Het is taal die lidstaten en burgers moet voorbereiden op de eerste stadia van een oorlogseconomie, waarin energie voor iedereen op de bon gaat. Of de gaskraan daadwerkelijk snel dichtgaat, is niet eens relevant. „Hoe sneller we handelen, hoe meer we besparen, hoe zekerder we in de winter zijn.”  Europese gasvoorraden zijn nu voor 64 procent gevuld, terwijl het doel voor november 80 procent is. En zelfs dat niveau zal onvoldoende zijn als Rusland de kraan volledig dichtdraait. Komt de nood echt aan de man, dan wil Brussel op een soort alarmknop kunnen drukken, die de vrijwillige doelen verplicht maakt. Dat paardenmiddel moet druk achter de doelen zetten – maar ook houvast bieden in het geval de bodem echt bereikt is en pijnlijke verdeelvraagstukken opdoemen. „Onze ergste vijand is fragmentatie”, zei Von der Leyen, verwijzend naar de chaos tijdens het begin van de coronapandemie. Binnen de EU geldt voor energie het principe van solidariteit: lidstaten moeten elkaar bij tekorten te hulp schieten. Maar hoe dat in de praktijk uitpakt is nooit getest, en de zorg voor chaos en politieke spanning is groot.   Ook burgers kunnen  een steentje bijdragen,  door korter te douchen Om de  bespaardoelen te halen, geeft de Europese Commissie lidstaten een reeks adviezen en uitgangspunten. Die richten zich in eerste instantie volledig op de industrie, veruit de belangrijkste gasgebruiker. Waar mogelijk moeten bedrijven overschakelen op andere energievormen, wat in de praktijk vaak neerkomt op: meer kolen. Maar in hoge nood zullen sommige sectoren mogelijk ook afgeschakeld moeten worden. Welke dat precies zijn, laat Brussel in het midden. Wel beveelt ze aan vooral te kijken naar het maatschappelijk belang: bedrijven die bijvoorbeeld cruciaal zijn voor de voedselvoorziening en de zorg moeten later aan de beurt komen dan andere.  In principe blijven huishoudens buiten schot: zij vallen onder de  ‘beschermde consumenten’, net als bijvoorbeeld ziekenhuizen, die altijd prioriteit krijgen. Zelfs als het Russische gas totaal wegvalt, zou er nog voldoende zijn om die groep te blijven voorzien. Maar, kon Brussel woensdag niet voldoende benadrukken: iedereen kan zijn steentje bijdragen. Ook burgers, door korter te douchen of de thermostaat lager te zetten. Maar meer dan een moreel appèl kan Brussel hier niet doen – tot groeiend ongemak in sommige lidstaten. Bijvoorbeeld in Duitsland, waar de roep steeds luider klinkt dat ook van burgers meer gevraagd moet worden – voordat zij per definitie boven de industriële productie worden geplaatst. Politiek gevoelig wordt het vooral als  burgers uit een ander EU-land prioriteit krijgen boven ‘eigen’ bedrijven. Sowieso zullen industriesectoren de komende periode tegen elkaar op gaan bieden wie het meest onmisbaar is voor de economie en ontzien moet worden.  Ongemakkelijk is vooral dat alle lidstaten hetzelfde reductiedoel krijgen opgelegd: van Duitsland, dat zich de afgelopen decennia sterk afhankelijk maakte van Russisch gas, tot Portugal, dat amper  Russisch gas gebruikt. Het reductiedoel wordt afgezet tegen de afgelopen vijf jaar – waardoor Nederland in principe al klaar is. In Zuid-Europese lidstaten klinkt nu al gemor dat zij moeten besparen om de Duitse industrie de winter door te helpen. Net als in Polen, dat reeds is afgesloten van Russisch gas maar zijn gasvoorraden zelf goed op orde heeft.  Von der Leyen erkende woensdag dat sommige lidstaten „kwetsbaarder” zijn dan de anderen. „Maar alle lidstaten lijden onder verstoringen van de interne markt.” Timmermans benadrukte dat een uniform doel het „simpelste en snelste” is.   Toch werd over de hoogte van het doel in Brussel tot op het laatste moment onderhandeld. En als Europese energieministers volgende week bij elkaar komen om de plannen te bespreken, zal het zonder twijfel tot de meeste discussie leiden. Uiteindelijk kan het voorstel ook zonder unanieme instemming worden doorgevoerd. Maar over dat scenario denkt men in Brussel liever niet te veel na. Als Europa op dit thema verdeeld verder moet, ziet de winter er nog net iets angstaanjagender uit.||https://www.nrc.nl//nieuws/2022/07/20/europese-commissie-komt-met-controversieel-plan-om-gas-te-besparen-a4136954
2022-07-20||Superorganism maakt er een jolige bende van||Jezelf „welcome back” toezingen en een aanbeveling van Elton John gewoon als audiosample aan je muziek toevoegen. Dat kan in de uitbundige wereld van Superorganism, een internationaal gezelschap dat elkaar trof via internet. Na de kleurrijke knutselpop van hun debuut uit 2018 blijft het jeugdig enthousiasme op World Wide Pop intact en wordt de muziek door Madonna-producer Stuart Price wat professioneler strakgetrokken. De liedjes gaan nog altijd alle kanten op, van de sample-overload in ‘It’s Raining’ dat de geest van Scott Walker uit de fles roept in een rapsong, tot ‘Into the Sun’ waarin bandheld Stephen Malkmus (Pavement) wordt gekoppeld aan Japanse en Franse popfenomenen. Met een uitgebreid gastenboek dreigt Superorganism als band ten onder te gaan in het feestgewoel, maar dat lijkt nu juist het punt van deze jolige bende met zangeres Orono als onnadrukkelijk middelpunt. Superorganism lacht om zichzelf en de luisteraar mag meelachen.  Pop Superorganism World Wide Pop 

●●●●●
 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/07/20/superorganism-maakt-er-een-jolige-bende-van-a4136952
2022-07-20||Violist Julija Hartig maakt mooie autobiografie in noten||Een muzikale autobiografie noemt violist Julija Hartig (1972) haar album Dark Velvet. Daarop staan tien stukken die acht componisten in de loop der jaren voor haar schreven. Het begon met vader Tibor, cellist en componist, met wie zij zich als kind kon verliezen in improvisaties. Drie hiervan vereeuwigde haar vader in 1990 op papier. Sindsdien schreven en bewerkten ook anderen stukken voor de violist die uit het verscheurde Joegoslavië begin jaren negentig naar Nederland kwam. Ze speelt in het Radio Filharmonisch Orkest, ROctet en Ludwig. De voor Hartig gemaakte werken hebben uiteenlopend karakters: de verhalende intimiteit staat tegenover het experimenteel oprekken van de vioolklank. Iedere componist verhoudt zich op andere wijze tot haar muzikaliteit. Titelstuk ‘Dark Velvet’, een ode aan Mahler van Isidora Zebeljan, roept een teder beeld van de verstreken tijd op. En die cirkel van vergankelijkheid sluit zich in ‘A song for Isidora’, Calliope Tsoupaki’s in memoriam voor  de twee jaar geleden gestorven Zebeljan.         Klassiek Julija Hartig (viool en zang), Reineke Broekhans (piano), Maja Bogdanovic (cello) Dark Velvet  

●●●●●
||https://www.nrc.nl//nieuws/2022/07/20/violist-julija-hartig-maakt-mooie-autobiografie-in-noten-a4136951
2022-07-20||#198 Het weer: heeft een storm weleens de geschiedenis bepaald?||De geschiedenis wordt gevormd door de mens, door heldendaden van Napoleon en Caesar en wetenschappelijke ontdekkingen van mensen als Newton en Oppenheimer. Dat denkt de mens graag, want zo staan wij in het middelpunt van de geschiedenis. Maar wat nou als die geschiedenis wordt bepaald door een storm of een regenbui? Lees meer verhalen over stormen die de geschiedenis bepaalden in dit artikel van Bart Funnekotter. Shownotes: In deze aflevering wordt verwezen naar een andere aflevering van Onbehaarde Apen over Dzjengis Khan. Luister 'm hier terug.||https://www.nrc.nl//nieuws/2022/07/20/198-het-weer-heeft-een-storm-weleens-de-geschiedenis-bepaald-a4136949
2022-07-20||ACM ‘zeer bezorgd’ over ruimere fusiemogelijkheden in de zorg||Het besluit van minister Ernst Kuipers (Volksgezondheid, D66) om fusie van middelgrote zorgbedrijven toe te staan zonder toets of ze daardoor niet te machtig worden, is slecht gevallen bij toezichthouder ACM. Volgens de ‘marktwaakhond’ haalt de zorgminister „een steen uit het zorgstelsel”. De ACM is bezorgd dat er te grote bedrijven ontstaan, zegt een woordvoerder. „Elk monopolie is er een te veel.”  Ook Zorgverzekeraars Nederland deelt deze zorgen. De branchevereniging vraagt zich „ten zeerste af of de toegankelijkheid, betaalbaarheid en kwaliteit van de zorg wel gediend zijn bij het besluit van de minister”. Zorgbedrijven met een gezamenlijke omzet van 55 miljoen euro en minstens 10 miljoen elk moeten nu nog bij de ACM aankloppen om fusieplannen te laten toetsen. Die kijkt dan of er genoeg concurrentie blijft bestaan. Als bijvoorbeeld een ggz-instelling wil fuseren, bekijkt de ACM of gemeenten nog wel kunnen werken met meer ggz-aanbieders of veroordeeld zijn tot één partij. Volgens de toezichthouder leiden monopolies en machtsposities „doorgaans tot hogere prijzen, minder kwaliteit en minder innovatie.”  Kuipers maakte afgelopen week bekend de ‘omzetdrempel’ voor zo’n fusietoets te verhogen tot 150 miljoen euro gezamenlijk, en per partij tot minstens 30 miljoen. Dat is dezelfde drempel als buiten de zorg geldt. Ziekenhuizen met hun relatief hoge omzet vallen daardoor nog steeds onder het ACM-toezicht, maar de meeste oudereninstellingen, wijkzorgaanbieders, verpleeghuizen en dergelijke niet meer. De omzetdrempels in de zorg werden vijftien jaar geleden juist verlaagd. Volgens Erik Schut, hoogleraar economie van de gezondheidszorg, was dat niet voor niets. „De zorg is een lokale markt, niet vergelijkbaar met de internationale markt waarop andere bedrijven vaak opereren.” De ACM keurde sindsdien jaarlijks gemiddeld negen middelgrote fusies in de zorg goed en één af. Zo mocht het particuliere bedrijf Bergman Clinics, met ruim vijftig locaties in Nederland, in december vorig jaar de Mauritsklinieken niet kopen. De toezichthouder oordeelde dat Bergman Clinics al een te sterke positie tegenover zorgverzekeraars had. Door het besluit van Kuipers zou een soortgelijke fusie vanaf komend jaar alsnog kunnen plaatsvinden. Het besluit van de minister maakt Nederland aantrekkelijker voor private investeerders (private equity), die veelal uit zijn op winst, voorziet de ACM. De marktwaakhond ziet dat zulke partijen steeds vaker actief zijn in de zorg, bijvoorbeeld bij ouderenzorg en zelfstandige klinieken. Vorig jaar meldde Het Financieele Dagblad dat de Zweeds-Duitse investeringsmaatschappij Triton een belang van 70 procent had genomen in Bergman Clinics. Het besluit van Kuipers is opvallend omdat de door hem geconsulteerde ACM er negatief over heeft geadviseerd. Daarnaast constateerde onderzoeksbureau AEF vorig jaar dat de verlaagde omzetdrempels bijdragen aan de bescherming van de mededinging in de zorg. Volksgezondheid had dit bureau gevraagd om een evaluatie van de omzetdrempels.  In een brief aan de Tweede Kamer lichtte minister Kuipers vrijdag zijn beslissing toe.  Volgens hem nopen de huidige uitdagingen in de zorgsector – arbeidsmarkt, financiële houdbaarheid, ict en kwaliteit van zorg – tot „nieuwe accenten”. De minister vindt het tijd voor meer samenwerking tussen zorgaanbieders, tegengaan van versnippering in de zorg en verlaging van administratieve lasten (die komen kijken bij een fusietoets). Kuipers staat erom bekend dat hij voorstander is van vergaande samenwerking in de zorg en schaalvergroting. Na de zomer wil hij een ‘integraal zorgakkoord’ sluiten met de sector, dat zich richt op minder vrijblijvende samenwerking. Volgens gezondheidseconoom Schut sluiten concurrentie en samenwerking elkaar niet uit. „Alleen bepaalde vormen van samenwerking mogen niet, zoals het verdelen van de markt of maken van prijsafspraken.”  Kuipers’ beslissing zal leiden tot schaalvergroting in de zorg, verwacht Schut. „Dat zal weer leiden tot minder keuzes voor de patiënt, en misschien langere reisafstanden. Mogelijk ook tot meer efficiëntie, maar dat is vooraf niet te zeggen.”  Eigenlijk past de beslissing niet bij het huidige zorgmodel, zegt de Rotterdamse hoogleraar, maar meer bij een systeem waarin zorg regionaal georganiseerd is. Schut: „Kuipers stelt als het ware het ordeningsmodel van de zorg ter discussie. We kunnen erover discussiëren of we naar een ander model van zorg willen. Maar dan moet je wel goede argumenten aandragen waarom het huidige niet goed genoeg zou functioneren.”||https://www.nrc.nl//nieuws/2022/07/20/acm-zeer-bezorgd-over-ruimere-fusiemogelijkheden-in-zorg-a4136948
2022-07-20||Klein boerenprotest toegestaan bij Nijmeegse Vierdaagse na compromis gemeente en FDF||De boerenactiegroep Farmers Defence Force (FDF) mag vrijdag met één trekker, vijftig demonstranten en een koelwagen protesteren bij de finish van het wandelevenement de Nijmeegse Vierdaagse. Dat kwamen FDF en de gemeente Nijmegen woensdag overeen tijdens een door FDF tegen de gemeente aangespannen rechtszaak, meldt persbreau ANP. De actiegroep wilde met de rechtszaak het vrijdag door burgemeester Hubert Bruls ingestelde verbod op de aanvankelijk geplande, veel grotere actie tegen de stikstofmaatregelen van het kabinet van tafel krijgen.  FDF sleepte de gemeente Nijmegen voor de rechter vanwege de noodverordening en het verbod op manifestaties dat burgemeester Hubert Bruls van Nijmegen vrijdag aankondigde. Bruls wilde niet dat actieboeren met of zonder tractoren zich tijdens de Vierdaagseweek in Nijmegen vertonen. Volgens hem is dat in de volle stad fysiek niet mogelijk en zelfs gevaarlijk. Een jurist van de gemeente liet voor de rechtbank weten dat de voorgenomen actie, waarbij FDF met 500 tractoren wilde demonstreren, kon leiden tot „opstoppingen”, die kwaad bloed zouden kunnen zetten en waardoor zaken uit de hand konden lopen.  FDF-voorman Mark van den Oever toonde zich tevreden met de uitspraak en zei tegenover de rechtbank dat de namens FDF demonstrerende boeren „niks te maken [hebben] met de escalaties tijdens eerdere boerenprotesten”. Het verbod om met meerdere landbouwvoertuigen naar Nijmegen te komen, blijft van kracht.||https://www.nrc.nl//nieuws/2022/07/20/klein-boerenprotest-toegestaan-bij-nijmeegse-vierdaagse-na-compromis-gemeente-en-fdf-a4136944
2022-07-20||Netflix verliest recordaantal abonnees en is opgelucht||Een feeststemming is het nog net niet, maar de opluchting over de nieuwe kwartaalcijfers is merkbaar bij Netflix. En dat terwijl de Amerikaanse streamingdienst nog nooit eerder zoveel abonnees verloor als in het tweede  kwartaal van 2022: tijdens de afgelopen drie maanden verdwenen 970.000 abonnees. Dankzij een sterk staaltje verwachtingsmanagement voelde het  verlies toch als een overwinning. Het mediabedrijf had in april nog een verlies van twee miljoen abonnees voorspeld.  Mede dankzij het grote succes van de bovennatuurlijke serie  Stranger Things bleef de schade beperkt. Het nieuwe,  vierde seizoen werd volgens Netflix 1,3 miljard uur bekeken. Dat is bijna een record; alleen het eerste seizoen van de Zuid-Koreaanse serie Squid Game scoorde beter. Het laat zien dat Netflix nog steeds een grote culturele impact heeft en nog steeds in staat is om grote hits te genereren. Ook op muzikaal vlak: het gebruik van het Kate Bush-nummer ‘Running Up That Hill’ in de serie werd een sensatie. Een  jonge doelgroep ontdekte het werk van de zangeres en haar lied uit 1985 kwam in meerdere landen  bovenaan de hitlijsten. Topman Reed Hastings zei na de bekendmaking dat het niet ideaal is om een verlies van bijna een miljoen abonnees een succes te noemen, maar dat het bedrijf een stevige toekomstpositie heeft. De omzet steeg: op jaarbasis met 9 procent tot een kleine 8 miljard dollar. Er werd 1,4 miljard dollar kwartaalwinst geboekt. Met zo’n 220,6 miljoen abonnees is Netflix de wereldwijde markleider op het gebied van video on demand-diensten. De concurrentie is hevig:  grote diensten als  Disney+, HBO Max en Prime Video vechten ook om abonnees . Na een lange periode van groei werd geschokt gereageerd  toen de streamingdienst in het eerste kwartaal van dit jaar, tegen de verwachtingen in, abonnees verloor. De beurskoers kelderde en binnen de entertainmentwereld ontstond het idee dat Netflix een stuk zwakker is dan gedacht. Het nieuws werd gezien als omslagpunt, een moment waarop het bedrijf met beide voeten op de grond kwam.  Sindsdien probeert Netflix  zowel Wall Street als Hollywood  gerust te stellen, onder meer met de belofte van een nieuwe, goedkopere abonnementsvorm waarbij kijkers advertenties te zien krijgen. Het advertentiegedeelte wordt samen met techbedrijf Microsoft gemaakt en moet begin 2023 gelanceerd worden. De stap is opmerkelijk omdat Hastings altijd  tegen advertenties op Netflix was. Hij begrijpt echter  dat er actie ondernomen moet worden om meer omzet te genereren en om abonnees te trekken die minder geld te besteden hebben. Verder is de streamingdienst van plan om actie te ondernemen tegen de ongeveer honderd miljoen niet-betalende gebruikers, die kijken via accounts van anderen. Er loopt in Latijns Amerika een experiment waarbij mensen extra moeten betalen om gebruikers of huishoudens toe te voegen aan een account. Uiteindelijk tellen vooral de series en films die Netflix aanbiedt. Gebruikers moeten het gevoel hebben dat ze waar voor hun geld krijgen. En de kwaliteit van veel films en series  laat de afgelopen jaren wel eens te wensen over. Hierbij zijn de Emmy Awards ook een goede graadmeter. De meeste nominaties voor de belangrijkste tv-prijzen van de VS gingen onlangs  naar grote concurrent HBO. Die partij kreeg 140 nominaties, tegenover 105 voor Netflix. In Nederland is Netflix verreweg de grootste streamingdienst. Staatssecretaris Gunay Uslu (Media, D66) stuurde maandag een wetsvoorstel naar de Tweede Kamer waardoor streamingdiensten als Netflix voortaan 4,5 procent van hun jaaromzet in Nederland moeten investeren in Nederlandse series en films. In landen als Frankrijk en Spanje gelden dit soort regels al. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/20/netflix-verliest-recordaantal-abonnees-en-is-opgelucht-2-a4136947
2022-07-20||Nederlandse schilders waren altijd al goed in ramptoerisme||In de winter van 1564 – 1565 klonk het eerste signaal dat zeventig jaren barre kou de Lage Landen zouden bevangen. In de schilderkunst leidde die Kleine IJstijd tot de schilderijen die tot op de dag van vandaag vertederen met sleetjes en schaatsen en blije mensjes. Maar al direct in die eerste helse winter schilderde Cornelis Jacobsz. van Culemborch dat die gezelligheid betrekkelijk was en de snoezige ijspretschilderijen bedrieglijk.  Met een machtig schilderij trof hij de horror van kruiend ijs dat vanuit de Nieuwe Maas een aanval deed op Delfshaven. Bijna zakelijk schilderde hij hoe een regiment wandelende ijsrotsen, samen zo’n zes meter hoog en zeventig meter breed,  bomen wegmaaide en alles verpletterde. Een triest torentje boven het ijs is het enige wat er overbleef. Enkele mensen zien we in de weer met houwelen en scheppen in de hoop levens te redden, maar die hoop slaat nergens op: onder deze hoog oplaaiende ijslawine valt alleen maar te sterven.  Dat is drama en genoeg voor een schilderij, maar met vooruitziende blik haalde Van Culemborch meteen de aanstaande ijspretschilderijen onderuit. Smalend schilderde hij hier óók ijspret, met zorgeloze types in een rondedans, op een slee en bezig met spelletjes, zonder een greintje belangstelling voor de ramp die zich toch echt onder hun ogen ontrolt.  Alleen al om dit schilderij is de tentoonstelling de moeite waard die het Stedelijk Museum Schiedam wijdt aan de kunst die ‘zes eeuwen Zuid-Hollandse Maasdelta’ opleverde. Schiedam is middelpunt van de Maasdelta die zich uitstrekt van Dordrecht tot Hoek van Holland. Het ligt voor de hand dat er hier wordt geschitterd met adembenemende landschapskunst van geliefde kunstenaars. Er is werk van Jan van Goyen (hoogtepunt: een idyllisch ijsgezicht  bij Dordrecht uit 1644) tot Aelbert Cuyp (trotse zeilschepen uit 1650). Uit de 19e eeuw ontbreken de aandoenlijke molens van Jacob Maris niet, en oh! de maan boven Overschie van zijn tijdgenoot Jongkind – ik kijk ernaar en word week van weemoed.  Fantastische schilders. Meeslepend en idyllisch. En voorspelbaar in deze expositie die is opgebouwd via de bekende hoofdstukken aarde, vuur, lucht en water.  In het geval van aarde leidt dat gelukkig tot het tonen van het radicale  luchtfotovierluik van Gerco de Ruijter, met de Maasvlakte zoals de goden hem bezien, onherkenbaar voor ons mensen. Lucht leidt tot het licht volgens videokunstenaar Sarah van Sonsbeeck. Op de vloer suggereert ze het verglijden van zonlicht – en laat je vergeefs zoeken naar het raam dat hier een schaduw werpt.  Avontuurlijker is het om, met het snerpende ijsschilderij van Van Culemborch als uitgangspunt, op zoek te gaan naar eeuwen overspannend ramptoerisme.  Tegenover de schrille koude treft je dan de gloed van het bombardement op Rotterdam op het schilderij waarmee Jan Bakker,  direct in 1940, de brandende gebouwen aan de Nieuwe Maas vastlegde. Het kleine paneel echoot de ontzetting van de schilder. De vlammen slaan eruit, het Maaswater valt plat van de hitte en op de kade gillen knetterende staketsels. Of neem het schilderij waarmee J.M.W. Turner met een zeilschip nietig als een vlindertje laat zien hoe wild de Maas bij Rotterdam kan zijn. De Maasdelta is een sowieso een drama, prooi voor overstromingen (zie het Alblasserwaardse schilderij van Jacob van Strij uit 1809) en er worden dijken doorgestoken (bij Berkel, een pentekening van Leonaert Bramer, ca. 1611). Een hoogtepunt is het werk van de Delftenaar Egbert Lievensz. van der Poel. In 1654 schilderde hij de ontploffing van het plaatselijke buskruitmagazijn, en laat in forse stijl zien hoe nachtelijk Delft met  dezelfde  flits werd verlicht en verwoest. Het is een soort journalistieke schilderkunst, acuut als de beste oorlogsfotografie. Er liggen lijken, radeloze inwoners zetten het op een lopen. Van der Poel, die een dochter bij die kruitramp verloor, wijdde zich hierna aan het schilderen van de paniek van nachtelijke branden. Bezig met het bezweren van zijn demonen, drijfveer van elke ramptoerist, van hem, van iedereen die zich waagt aan het nader bekijken van zijn werk. Levend Landschap. Zes eeuwen Zuid-Hollandse Maasdelta is t/m 6/11 te zien in Stedelijk Museum Schiedam.  Info stedelijkmuseumschiedam.nl 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/20/nederlandse-schilders-waren-altijd-al-goed-in-ramptoerisme-a4136946
2022-07-20||Opinie | EU-sancties tegen Rusland vereisen meer precisie||De Europese regeringen, de analisten en het publiek richten zich momenteel op de vraag of de Russische aardgasmonopolist Gazprom zijn leveringen aan Europa zal hervatten, nadat het ‘geplande’ jaarlijkse onderhoud van zijn Nord Stream 1-gaspijplijn naar verwachting deze donderdag klaar is. Veel Europese landen beseften al dat de sancties tegen Rusland weleens averechts zouden kunnen werken, nadat de Canadezen weigerden een Siemens-turbine voor deze pijpleiding terug te sturen en Gazprom wraak nam met een verlaging van 60 procent van de dagelijkse gasleveringen. Vermoedelijk worden die leveringen deze vrijdag hervat – Rusland heeft te veel belang bij de prijzige Europese markt om de sinds de Sovjettijd nooit onderbroken diensten te staken.  Vladislav  Inozemtsev is  directeur van het Centrum voor postindustriële studies Moskou. Welke kant de betrekkingen met Rusland ook mogen op gaan, het blijft aan de Europeanen hoe ze het Kremlin tegemoet treden en hoe ze de verliezen dekken die mogelijk uit hun beleid voortvloeien (hetzelfde geldt voor de EU-embargo’s op steenkool, staal of hout uit Rusland). Maar de afgelopen maanden ontwikkelde zich een andere tendens, doordat de westerse mogendheden in een poging Rusland te bedwingen sancties oplegden die niet zozeer de bedenkers, maar onschuldige omstanders raakten. Veel waarnemers besteden nu veel aandacht aan de besprekingen die gaande zijn in Istanbul, waar de Russische, Oekraïense en Turkse vertegenwoordigers overleggen over de vrijgave van maar liefst 25 miljoen ton tarwe en andere granen die vanwege de Russische agressie in Oekraïense havens vastzitten. De zaak wordt nauwlettend gevolgd door de VN, die wijzen op het gevaar van een wijdverbreide hongersnood als mogelijk gevolg van de stijgende voedselprijzen door een beperkte tarweaanvoer (Rusland en Oekraïne telen 14 procent van de tarwe in de wereld).  Het vreemde is overigens wel dat niemand zich druk lijkt te maken over de opgelegde restricties om meststoffen op de wereldmarkt te brengen. Zonder deze beperkingen zouden de boeren overal ter wereld veel meer voedsel kunnen produceren dan alleen datgene wat hun landen misschien uit de voormalige Sovjet-Unie importeren. Rusland is al tientallen jaren ’s werelds grootste exporteur van meststoffen, goed voor 23 procent van de ammoniakexport, 21 procent van de kalium, 14 procent van de ureum en 10 procent van de verwerkte fosfaat. Met deze hoeveelheid meststoffen kan de wereldgraanproductie (net als voor de oorlog in Oekraïne) groeien met meer dan 100 miljoen ton tarwe of 400 miljoen ton maïs per jaar. Dankzij de Russische kunstmestexport werden in 2021 zo’n 373 miljoen mensen per jaar gevoed. Nu is die export met 34 procent gedaald, als gevolg van persoonlijke sancties tegen de eigenaars van kunstmestbedrijven, moeilijkheden bij het betalingsverkeer en gebrek aan transportmogelijkheden. Dat de EU deze week overweegt een aantal banken weer toegang te geven tot sommige bevroren tegoeden, met het oog op de voedselvoorziening, is een stap in de goede richting. Maar naar  mijn mening is er in sommige gevallen weinig logica te bespeuren in het optreden van EU-regelgevers. Zo werden begin maart de Europese sancties opgelegd aan de voormalige eigenaar van verreweg de grootste Russische kunstmestproducent EuroChem (de op twee na grootste van de wereld), Andrej Melnitsjenko – een van de zeldzame selfmade Russische ondernemers die niet aan de ‘piraterij’ van de jaren negentig heeft meegedaan en die zijn producten niet aan de staatsbedrijven, maar aan particuliere klanten leverde. Melnitsjenko verwierf zijn vermogen nog voordat Poetin president van Rusland werd en het lijkt erop dat hij alleen maar op de sanctielijst werd geplaatst omdat hij toevallig verscheen op een bijeenkomst die op 24 februari 2022 door president Poetin werd belegd met de top van het Russische bedrijfsleven (alle aanwezigen staan inmiddels op verschillende sanctielijsten). Maar interessanter is nog dat hij jarenlang zijn zaken in Europa deed – zijn bedrijf is gevestigd in Zwitserland, waar hij al dertien jaar wettig ingezetene is. Toen de sancties hem troffen, trad hij onmiddellijk terug uit de raad van bestuur van EuroChem en werd vervangen door zijn vrouw – die Servisch en Kroatisch staatsburger is en nooit in Rusland heeft gewoond – maar enkele dagen later kreeg ook zij van de EU én Zwitserland sancties opgelegd, zodat de internationale bedrijvigheid van EuroChem nu grotendeels ontwricht is. Zoals ik vier maanden geleden in NRC schreef, is geen van de rijke Russen zo afgezonderd van de staat als bijvoorbeeld Mark Zuckerberg of Elon Musk, maar zakendoen ín het Rusland van Poetin verschilt wel van zakendoen in Rusland mét Poetin en vía diens vrienden. De kunstmesthandel is reusachtig en lucratief, omdat de producten overal ter wereld nodig zijn. We weten nog niet precies hoe de jongste crisis in verschillende delen van de wereld zal doorwerken, maar we weten al wel hoe de landbouw er zonder meststoffen in perifere landen uit kan zien. Het meest veelzeggende voorbeeld is Sri Lanka, waar de autoriteiten twee jaar geleden besloten het gebruik van kunstmest te verbieden en de rijst- en padieopbrengst in 2022 met meer dan 30 procent is gedaald – deels de reden van de recente onlusten. Sancties tegen kunstmestproducenten en graanexporteurs kunnen de zwakste landen ontwrichten en in de Sahel, Noord-Afrika en de Levant de val van pro-westerse en democratische regimes teweegbrengen. Natuurlijk maken  Russische (of Wit-Russische) kunstmestbedrijven zich misschien niet zo druk om de EU-sancties omdat de Europese landen een kleiner deel van hun producten verbruiken (in 2021 ging maar 25 procent van de export van EuroChem naar de EU) – de gevolgen van zulk beleid kunnen voor veel landen verwoestend zijn. Bovendien speelt hier nog een ander probleem: in veel gevallen kunnen de Europese regelgevers niet genoeg verbanden vinden tussen de bedrijven van rijke Russen en de Russische agressie tegen Oekraïne. Nu al hebben de advocaten bij de Europese Commissie melding gemaakt van zeker veertig gevallen waarin dergelijke verbanden op ‘zwakke gronden’ berustten. Van  haar kant dwingt de EU andere landen om haar beleid te volgen (daarom legde Zwitserland ook sancties op aan zijn eigen wettige ingezetenen en belastingbetalers) – en dat roept weerstand op bij veel belangrijker kwesties dan het opleggen van beperkingen aan een aantal superrijken. Een paar dagen geleden nog maar zei de Zwitserse president Ignazio Cassis tijdens de Oekraïense herstelconferentie in Lugano dat „we volgens de regels die we in het overgrote merendeel van de democratieën hebben [...] bezittingen kunnen bevriezen om op te helderen waar deze bezittingen vandaan komen”, maar dat vragen over de verbanden tussen het geld en de oorlog in Oekraïne en over de evenredigheid van de maatregelen ook moesten worden beantwoord, „om niet veel meer macht aan de staat te geven en deze bij de burger weg te halen”. Nu de wrede Russische oorlog tegen Oekraïne dagelijks steeds meer levens eist, moet de wereld volgens mij Rusland nu straffen, maar dit vergt wel ‘precisiemaatregelen’ tegen degenen die het meest voor de oorlogsmisdaden verantwoordelijk zijn. Maatregelen die geen twijfel wekken, hetzij door de schade die ze aan onschuldige omstanders toebrengen, hetzij door de wankele juridische gronden die de hele sanctiestrategie zouden kunnen ondermijnen.||https://www.nrc.nl//nieuws/2022/07/20/eu-sancties-tegen-rusland-vereisen-meer-precisie-a4136945
2022-07-20||Vrijgesproken Ad K. krijgt in hoger beroep zestien jaar celstraf||Ad K. is in hoger beroep veroordeeld tot zestien jaar celstraf voor doodslag op Patrick van Dillenburg. Ook heeft K., die vorig jaar maart nog werd vrijgesproken, volgens het gerechtshof in Amsterdam het lichaam van Van Dillenburg twintig jaar geleden laten verdwijnen. Dat heeft het gerechtshof woensdag bekendgemaakt. Direct na het vonnis werd K. meegenomen door de politie. Medeverdachte Fred T. is inmiddels overleden.  Eerder had het Openbaar Ministerie in hoger beroep een celstraf van achttien jaar tegen de twee verdachten geëist. De straf is lager uitgevallen omdat het gerechtshof – anders dan het OM – oordeelt dat geen sprake is van moord. Bewijsmateriaal tegen K. is verzameld tijdens een undercoveractie: de politie gebruikte de zogenoemde Mr. Big-methode. De rechtbank die K. vorig jaar vrijsprak, stelde dat de methode niet aan de wettelijke vereisten voldeed. Zo zou er te veel druk op K. zijn uitgeoefend om te bekennen, waardoor de verdachte zonder dat te weten in een verhoorsituatie terechtkwam.  Het Amsterdamse gerechtshof oordeelde woensdag echter dat de undercoveractie K. mogelijk heeft misleid, maar er geen druk op hem is uitgeoefend waardoor hij heeft bekend. Mr. Big is een strategie van undercoveragenten om bevriend te raken met een verdachte. Ze proberen zijn of haar vertrouwen te winnen om zo een getuigenis te ontlokken en stellen mogelijk een criminele samenwerking of geldbedrag in het vooruitzicht. Daarvoor moet de verdachte eerst wel transparant zijn over het eigen verleden. De methode is internationaal niet onomstreden: critici hekelen het misleidende karakter en stellen dat de kans op een valse bekentenis groot is. De agenten die K. probeerden te verleiden, stelden hem een geldbedrag in het vooruitzicht als hij zijn eigen verleden zou opbiechten. Na drie gesprekken zei hij Van Dillenburg – wiens lichaam tot op heden nooit is teruggevonden – te hebben neergeschoten. Het lichaam zou hij daarna in een hakselaar hebben gegooid. De lichaamsresten zouden vervolgens op een bollenveld rond Noordwijkerhout zijn uitgestrooid. K. verklaarde later het verhaal te hebben verzonnen omdat hij was gezwicht voor de financiële beloften. Patrick van Dillenburg, destijds 38 jaar oud, is sinds januari 2002 vermist. Hij had een crimineel verleden en was in 1991 betrokken bij een roofactie uit het Van Gogh Museum. Daarbij werden twintig schilderijen buitgemaakt, die kort na de diefstal weer zijn teruggevonden.||https://www.nrc.nl//nieuws/2022/07/20/vrijgesproken-ad-k-krijgt-in-hoger-beroep-16-jaar-celstraf-a4136940
2022-07-20||Zomerrecepten: dit zijn de favorieten van culinaire journalisten van NRC||Voor wie geen zin heeft om op een warme dag lang in de keuken te staan of zwaar te eten, delen  culinair journalisten Hassnae Bouazza en Janneke Vreugdenhil hun favoriete zomerrecepten.   Salmorejo is, net als gazpacho, een koude soep die zijn oorsprong vindt in de Andalusische keuken. Salmorejo is wel een stuk milder van smaak dan gazpacho, en is wat dikker en romiger dankzij de royalere hoeveelheid verkruimeld brood en olijfolie die erdoor gaan. Een klassieke salmorejo heeft de consistentie van een emulsiesaus, een beetje zoals een heel luchtige mayonaise.  	  Je zou bijna denken dat dit een Griekse salade is die is glad gepureerd, maar door de toevoeging van ricotta in plaats van feta is deze soep een verfrissend, Italiaans gerecht. De soep valt of staat met de kwaliteit van de ingrediënten, gebruik dus goede olijfolie en smaakvolle cherrytomaatjes. Hassnae Bouazza geeft de tip om voor dit recept uit één van de kookboeken van Giorgio Locatelli mini-komkommers te gebruiken, want die zijn een stuk voller van smaak. 
	  Geïnspireerd op de broodjes van Noord-Afrikaanse bakkers in Marseille deelt Hassnae Bouazza een recept voor een zomerse lunch. Door de toevoeging van harissa is het recept van Alex Jackson uit Provence net even anders dan andere broodjes geïnspireerd op de traditionele salade niçoise:   Italiaanse pasta met Japanse miso klinkt misschien als een onwaarschijnlijke combinatie, maar miso is een soort kameleon: een smaakmaker die zich aanpast aan zijn omgeving. Extra leuk bij dit recept is dat je zelf de tuinbonen dopt: een heerlijk ontspannende bezigheid op een warme zomerdag.  	  Sinds iedere visboer de hele winter door geteelde zeekraal heeft, zou je bijna vergeten dat het een echte zomergroente is. Toen Janneke het recept één keer gemaakt had mocht het al in de krant: de smaken leken voor elkaar gemaakt.  	  Koningsvis is beter bekend als hamachi en sinds een aantal jaar staat die regelmatig op de kaart in de betere restaurants. Hassnae tipt een recept van Estée Strooker, waarin de vis naar Japanse stijl versneden wordt tot sashimi. De vis eet je dus goed schoongemaakt, maar koud en rauw, met een dressing van onder andere hazelnootolie en bloedsinaasappel.  Voor dit recept is het de bedoeling dat je een paar komkommers er flink van langs geeft, voordat je ze verder op smaak brengt. Komkommer slaan is een beproefde techniek uit de Chinese keuken, en heeft als doel de komkommer malser te maken. De structuur wordt er haast wat vlezig van. 	  Door kropjes little gem (ook wel romaine sla) over de lengte door te snijden en het snijvlak kort te grillen, geef je je salade een kick. De dressing is zowel fris door de kefir en citroenzest, als zoutig door de Parmezaanse kaas, een heerlijke combinatie op warme dagen. 	  Met gepofte bieten kun je van alles doen. In salades, soepen en stamppotten verwerken, als carpaccio snijden of tot hummus draaien.  	  In dit recept van Nik Sharma dat Hassnae Bouazza tipt wordt kala namak gebruikt. Dat is Indiaas zwart zout, dat onder veganisten populair is door het zwavelachtige smaakje dat eraan zit. Zij gebruiken het bijvoorbeeld om verkruimelde tofu op roerbakei te laten lijken. Hassnae Bouazza schrijft verschillende rubrieken rondom koken en eten in NRC.
Janneke Vreugdenhil deelt iedere week een eigen recept in NRC in haar rubriek Janneke Kookt. Foto’s Jennifer Knuchel, Merlijn Doomernik
 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/20/zomerrecepten-dit-zijn-de-favorieten-van-culinaire-journalisten-van-nrc-a4136850
2022-07-20||Formula 1, De complete geschiedenis  is een kiloknaller die het waard is om te lezen||Het is een schitterende foto – een van de vele in Formula 1, De complete geschiedenis. In zwartwit, na de start van de Grote Prijs van Nederland, Zandvoort mei 1959. Alle vijftien deelnemers in één beeld gevangen. De meeste wagens, nog met de motor voorin, duiken de Tarzanbocht in, de BRM van Jo Bonnier voorop. Als laatste in de rij en al op riante achterstand de Nederlander Carel Godin de Beaufort, toevallig  met nummer 15 op de motorkap van zijn Porsche. Wat is het toch jammer dat het geluid en de geur van toen niet van de pagina opstijgen. Stel je voor racefans: je wrijft over de foto en ruikt de uitlaatgassen en hoort de hemelse herrie van de Ferrari’s, BRM’s, Coopers, Aston Martins, Lotussen en die ene Porsche. Maurice Hamilton Formula 1, De Complete Geschiedenis.  Deltas, 288 blz. € 45 Goed om zo’n kiloknaller (1.800 gram) bij de bestverkochte boeken te zien, tenminste, tot voor kort. Vorige maand stond deze „officiële uitgave” van autosportjournalist Maurice Hamilton (geen familie) nog in de ‘Bestseller 60’, in het gezelschap bovendien van twee boeken over Max Verstappen. Nu ontbreekt in die lijst elk spoor van de Formule 1. Zo legt ‘Max’ het ruimschoots af tegen (drie!) kinderboeken van De Zoete Zusjes. Opmerkelijk, want de jongen die op zijn zeventiende debuteerde in de F1 is behalve de wereldkampioen die op weg is naar zijn tweede titel  de Nederlandse en de internationale Sportman van het Jaar. Het perfecte naslagwerk is ‘Formula 1’ niet. Natuurlijk, in veel boeken is wel een foutje te vinden. Maar het is slordig om in een bijschrift bij een foto van Graham Hill die in 1962 op Monza in zijn BRM als winnaar van de Grote Prijs van Italië wordt afgevlagd, te vermelden dat die overwinning hem naar de eerste van drie wereldtitels zou leiden. De Britser dan Britse coureur werd tweemaal wereldkampioen – ook in ’68. Grahams zoon Damon zorgde in 1996 voor de derde wereldtitel in de familie.  Ruim zeventig jaar Formule 1 is per decennium in thema’s opgedeeld Opvallend is ook dat de naam van Flavio Briatore ontbreekt.  De flamboyante Italiaan was teambaas bij Benetton-Ford en Benetton-Renault toen Michael Schumacher daar midden jaren 90 zijn eerste twee wereldtitels won. En hij speelde als teambaas bij Renault een hoofdrol in ‘Crashgate’, de opzettelijke crash van Nelson Piquet jr. in de avond-GP van Singapore in 2008, om zo kopman Fernando Alonso de kans te geven onder de gele vlag van achterin het veld naar de koppositie te rijden, en die race uiteindelijk te winnen. Briatore werd uit de Formule 1 gegooid. In 2010 vocht hij zijn straf met succes aan, maar in de F1 keerde hij niet terug. Crashgate komt in het boek aan de orde, Briatore blijft ongenoemd. Het boek is hoe dan ook het lezen waard. Ruim zeventig jaar Formule 1 is per decennium in thema’s opgedeeld. We zijn bij de eerste F1-race, in 1950 op Silverstone mét de latere koningin Elizabeth. En  we zien hoe na een bloedstollend duel in de slotrace van 2021 in Abu Dhabi de onttroonde Britse kampioen Lewis Hamilton de nieuwe kampioen Max Verstappen in de pitstraat omhelst. Waar op de eerste bladzijden nog een Nederlander – weliswaar verdienstelijk – als figurant meerijdt, klap je het boek dicht in de wetenschap dat nu een landgenoot de dienst uitmaakt in de Formule 1.||https://www.nrc.nl//nieuws/2022/07/20/formula-1-de-complete-geschiedenis-is-een-kiloknaller-die-het-waard-is-om-te-lezen-a4136943
2022-07-20||Thalys biedt reizigers vouchers en excuses aan voor uren in stilgevallen trein zonder airco||Zo’n zeshonderd passagiers hebben dinsdagavond urenlang vastgezeten in de Thalys in de Parijse voorstad Saint-Denis, terwijl het rond de 40 graden was en in de trein de airconditioning keer op keer uitviel. Op zoek naar frisse lucht sloegen verschillende passagiers ramen van de trein stuk. Na zo’n drie uur werden de reizigers rond 23.00 uur geëvacueerd en naar station Gare du Nord gebracht. Sommigen konden daar in een slaaptrein overnachten, anderen vonden zelf onderdak in Parijs of reisden op eigen gelegenheid, bijvoorbeeld met een Flixbus, naar hun bestemming. De trein kwam aan het begin van de avond, kort na het vertrek om 18.40 uur, stil te staan op het station Saint-Denis. De reizigers kregen te horen dat er vanwege de hitte niet genoeg druk in de accu van de trein zat om verder te kunnen rijden, zo vertelt Femke Hameetman, die aan boord was. De Thalys rept vandaag over „materiële problemen” die nader onderzocht worden.  De passagiers werden door de hoofdconducteur opgeroepen opladers uit de stopcontacten te halen en binnendeuren dicht te houden om de druk te verhogen, aldus Hameetman. Toen dat niet mocht baten, probeerden de conducteurs het spoor naast de trein vrij te laten geven, zodat de mensen konden uitstappen. Daar slaagden ze niet in, waardoor de deuren om veiligheidsredenen dicht moesten blijven. Hameetman probeerde in de trein koel te blijven met een waterspray, terwijl om haar heen mannelijke medereizigers hun bovenlijven ontblootten en andere reizigers in paniek of onwel raakten. Ook gingen „zes tot acht” waterflesjes, die vanaf het perron de trein in werden gegooid, rond in de coupé. Eenmaal terug op Gare du Nord, „was er eigenlijk niks”, zegt Hameetman, die de communicatie van het bedrijf laakt. Ze bracht de nacht uiteindelijk door bij collega’s die ze eerder op de dag bezocht had. Een woordvoerder van Thalys laat weten dat het bedrijf alle passagiers van de vastgelopen trein „excuses” aanbiedt en zegt hun 250 procent van het aankoopbedrag van hun tickets in e-vouchers ter beschikking te stellen. Woensdagochtend zijn de meeste gestrande passagiers met een nieuwe trein richting hun bestemming vertrokken. Hameetman kwam woensdag aan het begin van de middag alsnog aan in Amsterdam. Beelden van Femke Hameetman uit de gestrande trein:||https://www.nrc.nl//nieuws/2022/07/20/thalys-biedt-reizigers-e-vouchers-en-excuses-aan-voor-uitgevallen-trein-zonder-airco-a4136939
2022-07-20||Praatjesmaker Bonevacia rendeert het beste in stilte||Eerst spreidt hij zijn armen en  brengt zijn handen boven zijn hoofd tegen elkaar. Ritmisch herhaalt hij de beweging, totdat het publiek  begint mee te doen en het geklap langzaam aanzwelt. Dan zet Liemarvin Bonevacia zijn zonnebril op zijn neus, een flitsend model van een nieuwe sponsor. Een snelle bril, die past bij een snelle man, zoals hij zelf zegt. Langzaam zakt hij in de houding voor zijn race over 400 meter bij de FBK Games in Hengelo; Bonevacia is klaar voor de start.  Zijn broer houdt wel van een showtje, zegt Maiking Bonevacia een paar weken later via de telefoon. „Liemarvin heeft altijd grote praatjes.” Maar al die aandachttrekkerij zo vlak voor een wedstrijd heeft ook een functie, zegt hij. „Volgens mij doet Liemarvin dat om zichzelf te kalmeren. Het is zijn manier om zich te concentreren.” De 33-jarige Bonevacia komt woensdag in actie  in de finale op de 400 meter bij de EK atletiek in München. Hij is een van de favorieten, nadat hij vorig jaar in  Tokio de eerste Nederlandse man werd die zich wist te plaatsten voor de olympische finale. Momenteel staat hij tweede op de Europese ranglijst op dit onderdeel.    In het weekend staat ook de 4x400 meter op het programma, waarop de Nederlandse mannen vorig jaar olympisch zilver grepen. Binnen dat team geldt Bonevacia als de kopman en de gangmaker, zeggen zijn mede-lopers en coaches. „Als je onze trainingsgroep als een familie ziet, dan is Liemarvin de grote, gekke broer”, zegt coach Bram Peters. „Hij kan kinderachtig doen, maar hij heeft ook het respect van de groep.” Bonevacia zette als  dertienjarige  zijn eerste passen op de enige atletiekbaan van Curaçao, in de wijk Brievengat in het noorden van Willemstad.  „Liemarvin had altijd energie”, zegt zijn jongere broer Maiking. „Hij moest van mijn moeder gaan sporten om daar vanaf te komen”.  Bonevacia begon met judo, daarna speelde hij honkbal en voetbal. Hij  meldde zich aan bij de plaatselijke atletiekclub  toen hij erachter kwam dat een meisje waarop hij verliefd was,  daar sportte. Hij ontmoet er  Terrence Agard, nu een van zijn ploegmaten in de estafetteploeg en een goede vriend. Dat klikte niet meteen, herinnert Agard zich. „Liemarvin was heel anders dan de rest, hij had altijd een verhaal klaar. Hij was  heel erg overtuigd van zichzelf. Maar hij kon zich niet altijd even goed uitdrukken, waardoor het soms overkwam alsof hij aan het opscheppen was.”  De jonge atleten vonden  elkaar in hun ambitie om de top te bereiken. „We hadden altijd discussies over atletiek, over techniek, over hoe je mentaal je race wilde indelen. En over wie we het beste vonden”,  zegt Agard.  De Amerikaan Jeremy Wariner, olympisch kampioen op de 400 meter in 2004, was in die tijd hun favoriet.  Het karakter van Bonevacia zat in die tijd zijn sportieve ambities soms   in de weg, zegt Agard. „Hij kon  naïef en goedgelovig zijn.” Zo werd Bonevacia in 2010  buiten de  selectie gelaten voor een toernooi in Colombia, zegt Agard. „Het was onzin, echt een vieze streek. En Liemarvin legde zich er gewoon bij neer.”  Volgens zijn broer Maiking werd Bonevacia het slachtoffer van een conflict tussen twee coaches. Een harde les, zegt hij. „Liemarvin loopt weg als iemand ruzie met hem zoekt.  Maar toen heeft hij wel geleerd dat hij voor zichzelf moet kiezen en altijd zijn eigen pad moet zoeken.” In 2012 plaatste Bonevacia zich voor het eerst voor de Olympische Spelen. Tot zijn verdriet mocht hij in Londen van het Internationaal Olympisch Comité niet uitkomen onder de vlag van  Curaçao, dat sinds 2010 tot het Koninkrijk der Nederlanden  behoort. Onder de neutrale, olympische vlag strandde hij op de 400 meter  in de halve finale. Daarna  besloot hij voor Nederland uit te komen. Bonevacia liep in die jaren vooral op zijn talent, zegt zijn coach Peters nu, ook toen hij in 2016 bij de Spelen  in Rio de Janeiro opnieuw de halve finales haalde. „Liemarvin had totaal geen besef hoe hij een 400 meter moest lopen. Hij liep de ene week 44,9 en de week erop 46,5.”    Nu maakt Bonevacia vooraf een raceplan, zegt Peters, en  gaat hij na een race meteen aan de slag met zijn herstel. „Hij wilde nog wel eens uitgaan, maar dat doet hij niet meer. Hij slaapt ook meer.”     Structuur en focus kwamen in Bonevacia’s leven  met de geboorte van zijn zoon Liemarion, in september 2020.  Hij  maakte de bevalling, drie weken voor de uitgerekende datum, mee via FaceTime, omdat hij in Doha was voor een serie wedstrijden. De Curaçaoënaar  wilde daarna bijna stoppen, een besluit dat al in zijn hoofd speelde sinds 2016. Door  blessures en motivatieproblemen haalde hij zijn oude niveau niet meer. En in  Bahrein, waar Bonevacia een tijdje trainde omdat zijn coach er woonde, werd hij op het laatst beperkt door coronamaatregelen.  De Atletiekunie wist Bonevacia  in het voorjaar van 2020 over te halen terug te komen naar Papendal. Daar kwam hij terecht bij 400-meterlopers als Agard, Femke Bol en Lieke Klaver, die trainden onder leiding van de Zwitserse hoofdcoach Laurent Meuwly en assistent-coach Peters. „Toen hij bij ons kwam, was atletiek voor Liemarvin geen topprioriteit”, zegt Meuwly. „Dit was zijn laatste kans.” De eerst maanden  daarna is  Bonevacia vooral met zichzelf bezig. Hij wil er alles aan doen  om terug te keren op zijn oude niveau. Toch krijgt  hij als vanzelf een leidersrol binnen de groep, zegt Meuwly. „Hij was  de oudste en de meest ervaren atleet. Toen hij beter en beter begon te worden, gingen anderen steeds meer naar hem luisteren.” Bonevacia laat bovendien zien over leiderschapskwaliteiten te beschikken, zegt assistent-coach Peters.  „Hij is niet bang om zich uit te spreken, en hij kan goed onder woorden brengen wat een topsporter wil horen.”  Peters memoreert een voorval eerder dit jaar tijdens een trainingskamp in aanloop naar de WK indoor. Hij zit te praten met twee atleten die er helemaal doorheen zitten omdat ze telkens op de laatste 100 meter worden ingehaald, als Bonevacia  het tafereel ziet en  ongevraagd aanschuift. „Liemarvin vertelde  dat hij zich alleen maar op zichzelf focust, niet op wie hem inhaalt of niet.” Toeval of niet,  sindsdien zijn de twee atleten  harder gaan lopen, zegt Peters. De trainingsgroep is een familie geworden voor Bonevacia, zegt Tony van Diepen, die onderdeel van de estaffetteploeg is en ook een tijdje meetrainde met de groep. „Met de helft van de groep zou hij Papiaments kunnen praten, maar dat doet hij bewust niet. Het groepsgevoel is voor hem heel belangrijk.”  Dit jaar vallen de prestaties van Bonevacia  vooralsnog tegen – zijn beste seizoenstijd is  bijna een seconde langzamer dan het Nederlandse record van 44,48 dat hij vorig jaar liep. Bij de WK atletiek in Eugene werd hij uitgeschakeld in de halve finale.   De WK kwamen  te vroeg voor zijn pupil nadat hij eerder dit jaar geblesseerd raakte, zei coach Meuwly al voorafgaand aan dat toernooi.   Hij gaf aan dat voor Bonevacia de EK belangrijker zouden zijn. „Daar kan hij een medaille pakken.” Vlak Bonevacia niet uit voor de Europese titel, zegt Van Diepen, die diens  specialiteit roemt om te pieken op het juiste moment. „In 2017 versloeg ik hem bijna op de  NK. Een paar weken later rende hij me op de  EK indoor voorbij en won hij brons.”   Meuwly merkt  aan het gedrag van Bonevacia dat hij  beter aan het worden is. „Liemarvin is zo gedreven door competitie, dat je zijn focus in aanloop naar een grote wedstrijd elke week ziet toenemen. Hoe dichterbij we komen, hoe serieuzer hij wordt. Als Liemarvin stil is, is hij op z’n best.”||https://www.nrc.nl//nieuws/2022/07/20/praatjesmaker-bonevacia-rendeert-het-beste-in-stilte-a4136941
2022-07-20||Vrachtwagenchauffeur verdacht van veroorzaken dodelijk ongeluk bij snelwegblokkade||Het Openbaar Ministerie verdenkt twee mannen van 55 jaar van het veroorzaken van een dodelijk ongeluk bij een snelwegblokkade afgelopen vrijdag. Dat meldt het OM woensdagmiddag. Bij het ongeval op vrijdag 15 juli op de A28 bij Beilen overleed een 56-jarige motorrijder uit Amersfoort.  Een van de mannen is een vrachtwagenchauffeur afkomstig uit het Noord-Brabantse dorp Mill. Hij zette op de dag van het ongeluk rond 15.00 uur zijn vrachtwagen stil op de snelweg, waardoor achter hem een file vormde. Vervolgens ontstond in de file een ongeluk waar de tweede verdachte, een 55-jarige chauffeur van een bestelbus, en de motorrijder bij betrokken waren. De motorrijder overleefde het ongeluk niet.   Op 15 juli riep de boerenprotestgroep Agractie met het initiatief Knoop in je Zakdoek mensen op om die vrijdag om 15.00 uur „Nederland vijftien minuten plat te leggen”. Mensen werden onder andere gevraagd hun (vracht)auto’s stil te zetten en te claxonneren. Het OM meldt dat het onderzoek naar het dodelijk ongeval nog loopt en kan niet bevestigen of de chauffeur zijn vrachtwagen stilzette voor de actie. ||https://www.nrc.nl//nieuws/2022/07/20/vrachtwagenchauffeur-verdacht-van-veroorzaken-dodelijk-ongeluk-bij-snelwegblokkade-a4136938
2022-07-20||Muzikant  Moor Mother: ‘Dit is de laatste mooie muziek die mensen voorlopig van me zullen horen’||De muziek van de Amerikaanse Moor Mother streelt, schrijnt en slaat. Moor Mother smeedt allerlei invloeden samen tot een keten van verwijzingen, hypnotiserende aanroepingen en swing, als een sjamanistisch werkstuk. Op het onlangs verschenen album Jazz Codes gebruikt Moor Mother stijlcitaten uit jazz, blues, hiphop. En elke noot klinkt menselijk, alsof ze hem eigenhandig leven in heeft geblazen. Moor Mother is het pseudoniem van Camae Ayewa, zanger, dichter en muzikant uit Philadelphia. Hoe oud ze is is onbekend („Ik geloof niet in leeftijd”), maar Ayewa maakte haar debuut in 2016, met Fetish Bones. Hierna volgden nieuwe projecten zoals jazz-improvisatie (met het gezelschap Irreversible Entanglements) en Black Quantum Futurism (met haar vriendin, de dichter/activist Rasheedah Phillips, en het dissonante duo 700 Bliss).  In haar muziek klinkt Ayewa’s stem rustgevend, maar ze werkt en leeft als een werveling. Op deze zomerse avond zit ze op het terras bij het Bimhuis, Amsterdam, waar ze straks zal optreden met Irreversible Entanglements. Naast haar zit Phillips, die soms een opmerking maakt over Ayewa en dan weer verder leest. De twee zijn constant onderweg. Een dag eerder speelden ze op de kunstmanifestatie Documenta in Kassel, waar drie van hun installaties, waaronder een ‘waterklok’, te zien zijn. Hun werk legt ‘nieuwe denkbeeldige verbindingen tussen tijd en ruimte, waarbij ze zich losmaken van de beperkingen van lineaire tijdsbegrippen’, zegt de begeleidende tekst. Als Black Quantum Futurism maken ze niet alleen muziek en kunst: voor hun aandacht voor kwantumfysica ontving het duo vorig jaar de Collide Residency Award van de Europese organisatie voor kernonderzoek CERN. CERN gaf hun de gelegenheid om samen met wetenschappers drie maanden onderzoek te doen naar ‘tijd’ en een kunstwerk over het onderwerp te creëren. Over de research zegt Phillips dat ze nog een keer terug moeten. „Er is veel te doen.” Ayewa is altijd muziek aan het maken; behalve Jazz Codes is een volgend album ook al klaar. Wat voor kind was de kleine Ayewa, was ze toen al dynamisch? „Ik was heel stil, ik huilde snel”, zegt ze. „Ik wilde altijd bij mijn moeder zijn. Thuis was veel muziek maar ik was een dromer. Ik droomde over mezelf als Olympisch sporter.” Later zou Ayewa op hoog niveau basketballen. Inmiddels lijkt ze eerder stoer dan ‘soft’. „Nee hoor, ik ben nog steeds ‘soft’. Vraag maar aan mijn partner.” Rasheedah kijkt op: „Soft of stoer? Soft.” Jazz Codes is een liefdesbrief, zegt Ayewa, aan voorbeelden uit haar jeugd zoals Billie Holiday, Albert Ayler en Nina Simone, muzikanten die haar „inspireerden en overeind zetten en me onder hun hoede namen”. De nieuwe warmbloedige composities met hun glooiende stemmingen zijn „a-typisch” voor haar, zegt ze. Wij als publiek kunnen er maar beter niet aan wennen. „Dit is de laatste mooie muziek die mensen voorlopig van me zullen horen”, zegt ze lachend. „Hierna wordt het zwaar en maf.” De volgende collectie nummers gaat over de Britse geschiedenis. Uit alles wat Ayewa doet, of het nu musiceren is, kunst maken, dichten, toneel schrijven of onderwijzen, spreekt activisme. Haar definitie van deze levenshouding is breed: „Mijn bezigheden draaien om het weergeven van de pijn en problemen die mensen doormaken bij het zoeken naar hun levensweg. Mijn werk biedt de getuigenis van hun ervaringen.” Ayewa zingt over onderwerpen als de gevolgen van slavernij (‘the guts of slavery’), over borstkanker, over somberheid (‘When I’m hurting, I look outside, and everyone else is hurting too’). Hoe selecteert ze de onderwerpen om over te schrijven? „Er zijn een paar kernonrechtvaardigheden waar ik me om bekommer. Mijn naam is Moor Mother dus ik hou me bezig met moeders. Alles wat moeders betreft, heeft mijn aandacht. Ik schrijf over waar moeders mee te maken hebben: te weinig eten, slechte huizen, geen eigen land. De zorg om hun kinderen. Geweld. Racisme.”  Ze schrijft voornamelijk vanuit het oogpunt van de moeder. „En soms vanuit dat van de kinderen. Ik verplaats me in hun leven. Ik zoek naar de echte verhalen. Dan voel ik me een reporter, ik verzin niks. Ik beschrijf wat ik zie gebeuren. De ware verhalen. Daarvan zijn er genoeg te vinden.” Al zijn de onderwerpen schrijnend, Ayewa schrijft nooit vanuit woede of verontwaardiging. „Woede is niet vruchtbaar. Ik kan alleen maar schrijven als ik gelukkig ben.” Om zich goed te voelen maakt ze wandelingen en plukt bloemen. „Of ik kijk basketbal op tv. Als ik me somber voel of verdrietig kijk ik naar een basketbalwedstrijd en dan voel ik me beter. Ik ben gek van LeBron James. Dus ik zie alle wedstrijden van de LA Lakers.” Haar vriendin kijkt op. „Behalve gelukkig wordt ze ook emotioneel. Ze schreeuwt naar het scherm.” Ayewa: „Ook als de Lakers verliezen voel ik me na afloop beter. Want basketbal staat symbool voor persoonlijke strijd. Daarom hou ik zo van LeBron. Hij groeide op met alleen zijn moeder, hij heeft moeten knokken. Maar nu heeft hij iets bereikt. Hij veranderde niet alleen zijn eigen leven maar ook dat van zijn gemeenschap. Hem zien geeft een geluksgevoel.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/20/muzikant-moor-mother-dit-is-de-laatste-mooie-muziek-die-mensen-voorlopig-van-me-zullen-horen-a4136936
2022-07-20||Oekraïne vraagt schuldeisers om uitstel van betalingen||Oekraïne is van plan de terugbetaling van rente en schuldaflossingen met 24 maanden uit te stellen vanaf 1 augustus. Dat meldt de Oekraïense regering woensdag. Het uitstel scheelt volgens persbureau Bloomberg zo’n 3 miljard dollar aan aflossingen in twee jaar.  Het Oekraïense ministerie van Financiën heeft de opdracht gekregen om voor 15 augustus een akkoord te bereiken met internationale schuldeisers over uitstel van betalingen. Het land kampt sinds de oorlog met geldproblemen, terwijl in september een aflossing en rentebetaling van 1,4 miljard dollar op de agenda staat. Daarom hoopt Oekraïne voor die tijd een akkoord te bereiken met obligatiehouders.  Oekraïne belooft schuldeisers in de decreten ondanks het uitstel van betalingen haar verplichtingen na te komen.  ||https://www.nrc.nl//nieuws/2022/07/20/oekraine-vraagt-schuldeisers-om-uitstel-van-betalingen-a4136932
2022-07-20||De reinigende werking van een  heroïsche huilbui||Ik zag een verdrietige film. En ik ging huilen. Een paar uur later stond VVD-fractievoorzitter Sophie Hermans in het Tweede Kamer een brok in de keel weg te slikken en met haar ogen te knipperen. Van een tranenwaterval kwam het bij haar anders dan bij mij nét niet, maar ik dacht, wat is dit opeens voor een tranendal? Van alle diersoorten huilt alleen de mens, en wetenschappers weten nog altijd niet precies hoe dat komt. Wel is aangetoond dat mensen tranen storten, hetzij om een catharsiseffect teweeg te breng, hetzij om te laten blijken dat ze zich in een staat van ontreddering bevinden, dus om hulp te zoeken. Een ding is zeker: te oordelen naar al dat huilen is de wereld van de mens in tegenstelling tot die van de dieren een „tranendal” of een „jammerdal”, in ieder geval een „oord van smart en verdriet” of een „aarde met al haar ellende, in tegenstelling met den hemel, het oord der gelukzaligheid”, zoals F.A. Stoett het stelt in Nederlandsche spreekwoorden, spreekwijzen, uitdrukkingen en gezegden. Maar hoe zit het dan met de cowboys? Want zulke ‘echte mannen’ huilen niet, volgens het Engelse gezegde. Dat is opvallend, omdat cowboys in werkelijkheid niets anders doen dan huilen, omdat ze zich als geen ander in een tranendal bevinden, dat wil zeggen in het melodramatische verhaalgegeven. Misschien huilen ze in hun binnenste, zoals Alan Ladd in dé huilscène van de westerns, die in Shane (1953), waarin het joch afscheid moet nemen van revolverheld Shane en hij met tranen in de ogen roept: „Shane, kom terug!”  Misschien verrichtte PVV-leider Geert Wilders juist een goede daad door Sophie Hermans (VVD) in de Tweede Kamer te laten huilen Zelfs cowboys uit de Oudheid huilen niet, zo valt te lezen in De vorming van Kyros de Grote van de Griekse geschiedschrijver Xenofon (ca. 427 — 355 voor het begin van de jaartelling), in boek twee als de Perzen zich opmaken voor oorlog en ze praten over wel of niet huilen. Een stuurse soldaat, Aglaïtadas, bepleit dat eerste: „wie zijn vrienden aan het lachen maakt presteert iets veel onbenulligers dan wie hen laat huilen […] zo brengen vaders hun zoons zelfbeheersing bij door hen te laten huilen en dat doen ook leraren die kinderen goed lesgeven, en ook de wetten brengen burgers tot rechtvaardigheid door hen te laten huilen”. Zo bezien heeft PVV-leider Geert Wilders juist een goede daad verricht door Hermans in de Tweede Kamer te laten huilen. Bovendien, de politiek is bij uitstek een tranendal, dikwijls de setting van het soort drama dat thuishoort in een Griekse tragedie, compleet met catharsis. Van een tranendal moeten Xenofons Perzen evenwel niets  hebben terwijl ze zich opmaken voor oorlog. Hoe Aglaïtadas ook z’n best doet in zijn pleidooi voor het huilen, zijn makkers vinden hem maar een ‘droogstoppel’. Ze blijven erbij dat een echte soldaat geen baat heeft bij tranen en dat lachen veel beter is voor lichaam en geest. Maar aan het echte huilen kun je, cowboy, Griek of Pers, niets doen. Dat bleek toen ik die verdrietige film zag. Stervende vader moet zorgen voor z’n zoontje. In het tranendal kon ik geen kant op. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/20/de-reinigende-werking-van-een-heroische-huilbui-a4136935
2022-07-20||Hij behield zijn leven lang de reputatie van de schlemiel die The Beatles had laten schieten||Manager Brian Epstein was de wanhoop nabij toen platenmaatschappijen Columbia, HMV, Pye en Philips stuk voor stuk ‘nee’ hadden gezegd tegen zijn nog contractloze protegés The Beatles. Alleen talentenjager Mike Smith van Decca was in december 1961 bereid om naar Liverpool te reizen waar hij John, Paul, George en Pete  (Best, toen nog de drummer) zag optreden in The Cavern Club. Smith was onder de indruk en nodigde de band uit om op 1 januari 1962 naar Londen te komen voor een proefopname in de Deccastudio.  Nieuwjaar was nog geen nationale vrije dag. Op Oudejaarsavond propte tourmanager Neil Aspinall de apparatuur en bandleden in een busje voor de barre tocht door ijzel en sneeuw van Liverpool naar Londen. Meer dan tien uur deden ze erover. Eenmaal aangekomen waren The Beatles moe en geïrriteerd. Smith kwam ruim een uur te laat, direct van een nachtelijke nieuwjaarsparty. Meteen signaleerde hij een probleem: de afgeragde versterkers die de ruige clubs van Hamburg hadden overleefd mochten niet mee naar binnen. Ze werden vervangen door betrouwbare, steriele studioapparatuur.  Binnen een uur speelden The Beatles vijftien nummers, allemaal in één take. Epstein wilde hun veelzijdigheid benadrukken en liet ze naast rock-’n-rollnummers als ‘Memphis, Tennessee’ ook de showdeunen ‘Besame Mucho’ en ‘The Sheik of Araby’ vertolken. Drie vroege composities van Lennon & McCartney werden gespeeld: ‘Like Dreamers Do’, ‘Hello Little Girl’ en ‘Love of the Loved’. De tweesporenmonotape werd opgeborgen en Mike Smith beloofde dat hij Epstein zou laten weten wat de auditie had opgeleverd.  Ongeveer een maand later ontving de manager een brief van Decca. De directie had besloten dat The Beatles werden afgewezen: gitaargroepen waren hopeloos uit en „The Beatles hebben geen toekomst in de showbusiness”. In zijn autobiografie A Cellarful of Noise schreef Epstein de afwijzing toe aan Decca’s Artists & Repertoire directeur Dick Rowe. Die bleef ten stelligste ontkennen dat hij iets dergelijks gezegd of geschreven had. Zijn argument: de gitaargroep Brian Poole & the Tremeloes werd wél getekend, toen ze vlak na The Beatles auditie hadden gedaan. Rowe, die niet veel later The Rolling Stones bij Decca tekende, behield zijn leven lang de reputatie van de schlemiel die The Beatles had laten schieten. In de Beatles-parodie The Rutles werd zijn personage gespeeld door Dan Aykroyd. Interviewer Eric Idle vraagt hem in de door George Harrison gefinancierde film: „Hoe voelt het om zo’n asshole te zijn?”  George Martin, tot dan toe vooral een producer van klassieke en comedyplaten, hoorde de Deccatape. Hij contracteerde The Beatles voor Parlophone, een onderafdeling van EMI. In september 1962 nam hij ‘Love Me Do’ met ze op, zonder The Beatles’ nieuwe drummer Ringo Starr omdat die in eerste instantie ‘niet goed genoeg’ werd bevonden. Sessiedrummer Andy White verving hem; een chagrijnige Ringo speelde alleen tamboerijn. Na het Decca-echec werd ook het talent van Ringo Starr versmaad. Als lid van de Fab Four bewees hij zich bij latere opnamesessies als een van de beste popdrummers ter wereld. Beatlemania liet niet lang op zich wachten: in april 1963 scoorden ze hun eerste van een lange reeks nummer-1-hits.  
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/07/20/the-beatles-hebben-geen-toekomst-in-de-showbusiness-a4136934
2022-07-20||ASML kan de vraag naar chipmachines amper bijbenen, en dat merken ze in ‘small town’ Wilton||„Bill is er weer”, zegt Joost Ploegmakers, hoofd productie van de ASML-vestiging in Wilton, Connecticut. Hij wijst naar buiten. Een kardinaal, een knalrood vogeltje, wipt driftig heen en weer bij het raam van zijn kantoor. De natuur is nooit ver weg in dit Amerikaanse stadje, verscholen in de bossen van New England. In Wilton wonen volgens de laatste telling 18.503 mensen. En Bill. „Dit vogeltje komt bijna elke dag langs – ik denk om te vechten met zijn spiegelbeeld in het raam. Ik heb ’m vernoemd naar mijn voorganger, Bill Amalfitano.” Dat Wilton welvarend is – met een gemiddeld inkomen van 80.000 dollar per inwoner een van de rijkere gemeentes in de staat – is mede te danken aan de grootste werkgever: de Nederlandse chipmachinefabrikant ASML. Midden in de bebouwde kom van deze small town, aan weerszijden van de hoofdweg Route 7, werken 2.500 mensen aan geavanceerde onderdelen en sensoren die in het Brabantse Veldhoven in lithografiemachines worden gemonteerd.  Vanuit Nederland worden deze machines vervolgens de wereld ingestuurd om in een grote fabriek van Intel, TSMC, Samsung of SK Hynix chips te gaan produceren. Lithografiemachines projecteren patronen van chips op ronde platen met halfgeleidend materiaal. Laagje voor laagje worden zo de chips opgebouwd. Elke chip bevat een verzameling van miljarden transistoren die samen je telefoon, computer of auto aansturen. ASML is de marktleider in deze ingewikkelde techniek, met een aandeel meer dan 80 procent. ASML rekent erop dat zijn omzetgroei dit jaar lager uitvalt: geen 20 procent, zoals eerder aangekondigd, maar 10 procent. Dat maakte het bedrijf uit Veldhoven woensdag bekend bij de resultaten over het tweede kwartaal. Door problemen met de levering van onderdelen en opstoppingen in de productieketen krijgt ASML de bestelde lithografiemachines niet op tijd de deur uit.  ASML draaide in het tweede kwartaal een omzet van 5,4 miljard euro (een stijging van 53 procent vergeleken met een jaar eerder) en maakte 1,4 miljard winst. De afgelopen drie maanden bestelden chipfabrikanten voor 8,5 miljard euro aan nieuwe systemen. Voor heel 2022 rekent ASML nu op 20,5 miljard euro omzet. Het is maandagmiddag, begin mei, als Joost Ploegmakers zich klaarmaakt voor een besloten ‘all-hands meeting’; een gesprek met het voltallige personeel. Hij werkt nu anderhalf jaar aan de oostkust. Zijn boodschap aan de medewerkers: Wilton moet het moordende tempo van Veldhoven bijbenen. Niet dat dit een nieuwe boodschap is, vertellen enkele medewerkers naderhand: „We werken hier al zo lang onder hoge druk dat het begint te wennen.” De vraag naar lithografiemachines, cruciaal in het productieproces van chips, is zo groot dat ASML er niet genoeg gemaakt krijgt. Het chiptekort, dat al twee jaar aanhoudt, is nog niet opgelost en ook op lange termijn rekent de chipindustrie op meer vraag naar rekenkracht, digitale opslag en communicatiechips. De VS en Europa willen eigen chipfabrieken, om minder afhankelijk te zijn van Aziatische fabrikanten. Dat levert nog meer opdrachten op voor ASML (jaaromzet: 18,6 miljard euro).  Wilton moet meegroeien. Eind mei kondigde ASML aan 200 miljoen dollar extra te investeren in zijn vestiging in Wilton. ASML-topman Peter Wennink maakte dat samen met het Amerikaanse ministerie van Handel bekend.  ASML probeert nieuwe mensen aan te trekken naar de grens van Connecticut en New York. Amerikaanse techneuten zijn doorgaans bereid te verhuizen, zegt Joost Ploegmakers, „ook naar Wilton.” Productiemedewerkers worden dicht bij huis gezocht, met billboards langs de weg. „Niet alle hightechbanen zijn buiten handbereik”, luidt de ASML-slogan.  Ook als je je highschool-diploma hebt, kun je al aan de slag bij ASML. Leuker dan een baantje bij de plaatselijke Walmart, volgens een andere ASML-slogan: „Word onderdeel van een bedrijf dat overal onderdeel van is”.   ASML kondigde eind mei aan 200 miljoen dollar extra te investeren in zijn vestiging in Wilton.   Foto ASML Voor het montagewerk aan onderdelen van de lithografiesystemen is een wetenschappelijke opleiding niet per se noodzakelijk. Dat geldt wel voor de ontwikkelafdeling, waar 1.100 mensen aan nieuwe producten voor chipmachines werken. Waar haal je die geschoolde  mensen vandaan, vraagt ASML-medewerkster Claire Chen zich af. Zij is verantwoordelijk voor de ontwikkelafdeling en moet haar onderzoeksgroep – veertien mensen – de komende twee jaar verdrievoudigen om mee te kunnen in het tempo dat ASML vereist. „Er is voorlopig geen limiet aan het aantal mensen dat we mogen aannemen”, zegt ze.  Zelf is Chen afgestudeerd aan MIT, het technologie-instituut in Boston. Ze sponsort daar projecten om te laten zien wat ASML aan techniek en uitdagingen in huis heeft. „Het chiptekort heeft wel geholpen om ASML op de radar te krijgen bij studenten.” Wat uitbreiden in Wilton extra complex maakt, is dat de fabriek produceert voor meerdere ASML-divisies. En die vragen allemaal om meer.  De onderdelen uit Wilton belanden in lithografiemachines, die werken met deep ultraviolet licht, ook wel DUV. Dat zijn de meest gebruikte lithografieapparaten in de chipindustrie. Daarnaast wordt hier techniek gemaakt voor lithografiemachines met extreem ultraviolet licht, EUV. Van die apparaten – 160 miljoen euro per stuk – maakt ASML er dit jaar 55. Wilton maakt zich ook klaar voor de volgende stap: EUV-systemen met  grotere lenzen (High-NA). Deze machines kunnen nog fijnmaziger chips produceren. Van deze apparaten, die 400 miljoen euro per stuk kosten, wil ASML er vanaf 2024 twintig per jaar leveren. De ASML-vestiging in Wilton was oorspronkelijk van Perkin-Elmer,  een Amerikaans bedrijf dat rond de Tweede Wereldoorlog al werkte aan geavanceerde lenzen. Eind jaren zestig vroeg het ministerie van Defensie Perkin-Elmer om lithografiemachines te ontwerpen, voor de productie van chips voor militaire toepassingen. In  lithografiemachines zijn lenzen belangrijk, omdat ze het licht nauwkeurig moeten kunnen projecteren.  Het bedrijf bleef lenzen maken; onder meer voor de Hubble-ruimtetelescoop, die in 1990 werd gelanceerd om foto’s van verre sterrenstelsels te nemen. Perkin-Elmer kon de ontwikkelingen in lithografie echter niet bijhouden. In de jaren negentig werd het bedrijf overgenomen door de Amerikaanse Silicon Valley Group (SVG). In 2001 betaalde ASML op zijn beurt 1,6 miljard dollar voor SVG. ASML had  zijn zinnen gezet op een grote klant van SVG, Intel, en wilde toegang tot specialistische kennis en patenten van sensoren en optische systemen.  SVG was de laatste Amerikaanse fabrikant van lithografiemachines. Inmiddels is de chipwereld afhankelijk van Nederlandse hightech – tot frustratie van de Amerikaanse overheid. Die probeert te voorkomen dat ASML geavanceerde lithografiemachines levert aan China. De regering-Biden wil de eigen chipindustrie stimuleren om minder afhankelijk te zijn van Azië. Een subsidiepakket van 52 miljard dollar ligt klaar. Maar de hiervoor bedoelde CHIPS Act is nog steeds niet door het Amerikaanse Congres goedgekeurd. Chipfabrikant Intel, die grote fabrieken in Ohio wil bouwen, zit met ongeduld op de subsidie te wachten. De lithografiemachines zijn al besteld – bij ASML. In de twintig jaar sinds ASML in Wilton neerstreek, is veel veranderd. De typisch Amerikaanse cubicles op het kantoor zijn vervangen door open bureaus en de werkcultuur is minder hiërarchisch geworden, en directer. „Dat was heel verfrissend”, vertelt Christopher – „zeg maar Chip” –  Mason. Hij is een oud-gediende van Perkin-Elmer die alle overnames meemaakte. „Het duurde wel een paar jaar voordat ik merkte dat de werkwijze van ‘Veldhoven’ beter was.”  Perkin-Elmer bouwde vroeger wat de klant wilde, in een zo klein mogelijke behuizing om ruimte te besparen. ASML permitteerde zich meer ruimte om een betere oplossing te bedenken. „Maar er is ook meer discipline nodig om al die losse onderdelen van ASML’s lithografiesysteem  op elkaar aan te sluiten.”   Inmiddels is Chip ‘ASML Fellow’ – een eretitel voor de uitvinders bij het bedrijf – en ziet hij veel nieuwe, jonge collega’s op de werkvloer. „Het enthousiasme van vroeger is helemaal terug. De werkdruk is hoog, maar dat is beter dan de grote pieken en dalen die we in het begin van de chipindustrie ondergingen. Dat zorgde destijds voor veel onzekerheid”, aldus Mason.     Foto ASML Voor ASML, dat wereldwijd  35.000 medewerkers telt, is Wilton de grootste vestiging in de VS. Met de groeispurt van het Nederlandse bedrijf verandert ook het slaperige stadje in een levendige hightechhub. Het is een kopie van de groeispurt in Noord-Brabant, rondom de uitdijende campus van ASML in Veldhoven. Met één verschil: in Wilton is nog ruimte genoeg. „Ik kan niet genoeg benadrukken hoe blij we zijn met ASML”, zegt Lynne Vanderslice, de First Selectwoman, een New Englandse variant op de burgemeester. „Noem me maar de ceo van de stad. Ik woon hier al meer dan dertig jaar en de laatste tijd zie ik onze gemeente opbloeien als nooit tevoren – dankzij de werknemers van ASML die winkelen in onze winkels en eten in onze restaurants.” Maar de First Selectwoman is eerlijk: De meeste mensen, ook ik, hadden nog nooit van ASML gehoord. Ik werkte een paar jaar geleden voor een vrijwilligersorganisatie die kinderen uit steden onderdak bood, en kreeg een telefoontje van ASML dat een donatie wilde doen. Ik dacht toen: Wie is ASML?” „Dat ASML groeiplannen voor Wilton had, wisten we al langer”, zegt Michael Wrinn, verantwoordelijk voor de planning van bouwprojecten in het stadje. „Maar we wisten niet dat ze er zo’n vaart achter zouden zetten. We zijn nu bezig met een project voor 174 woningen om nieuwe medewerkers te huisvesten, en er is nog een stuk grond vrijgemaakt voor extra appartementen en herenhuizen.” Dat de druk op de plaatselijke woningmarkt groeit, komt niet alleen door ASML, vertelt Wrinn. „Veel kantoorwerkers uit New York zijn tijdens de pandemie vanuit de stad naar het platteland verhuisd.” Voor jongere mensen is er niet veel te doen in Wilton, zij wonen het liefst in steden als Norwalk en het nabijgelegen stadje Stamford. „Daar is tenminste iets van een uitgaansleven”, zegt Lynne Vanderslice. „Dit is een familiestadje, voor mensen die van de buitenlucht en de natuur houden.” Wat Wilton betreft, kan ASML doorgroeien in kantoren die leeg zijn blijven staan na de pandemie. Zo blijft het stadje een financiële domper bespaard, zegt de First Selectwoman. „Onze belastinginkomsten zouden anders dalen door de leegstand.” ASML betaalt Wilton per jaar 2,5 miljoen dollar onroerendgoedbelasting,  2 procent van de gemeentelijke begroting. Vanderslice: „Dat betekent extra geld voor sportvelden en andere voorzieningen. Daar profiteren we allemaal van.” De verkeersdrukte in het stadje is  nog draaglijk, omdat  de kruispunten bij de ASML-vestiging zijn verbeterd.  Wilton wil daarnaast de busverbindingen met omliggende steden  intensiveren. Ook leggen vijf steden en dorpen samen de Norwalk River Valley Trail aan: vijftig kilometer fietspad door de uitgestrekte bossen van New England, met een afslag naar ASML. Grote kans dat je onderweg een kardinaal tegenkomt.  ASML ontwerpt de techniek van lithografiemachines, maar laat verreweg de meeste onderdelen maken door andere leveranciers. De systemen worden in Veldhoven geassembleerd.  ASML heeft ook enkele eigen fabrieken die onderdelen maken, zoals die in Wilton. Hier maken ze sensoren en de zogeheten ‘topmodule’. Dat onderdeel van het systeem herbergt het masker, ofwel de blauwdruk van de chips. Het laserlicht van de lithografiemachine valt door dat masker op de wafer, de ronde plaat met halfgeleidend materiaal. Om het licht op de juiste plek te laten vallen, schieten de maskers razendsnel heen en weer. Sneller dan een straaljager, in een machine die jarenlang non-stop moet kunnen werken. Dat stelt hoge eisen aan de betrouwbaarheid. Voordat je als bezoeker in de stofvrije ‘cleanroom’ in Wilton rondgeleid kan worden, moet je je in een gedesinfecteerd maanmannetjespak hijsen. Elk stofdeeltje is in dit stadium van de hypergevoelige chipproductie – nog voordat de topmodule wordt gemonteerd in de uiteindelijke machine – al te veel. De fabriek is inmiddels ook aangepast voor ASML’s nieuwe generatie High NA-systemen. Die zijn bijna drie keer zo groot als de EUV-apparaten die nu in gebruik zijn.||https://www.nrc.nl//nieuws/2022/07/20/asml-kan-de-vraag-naar-chips-amper-bijbenen-en-dat-merken-ze-in-small-town-wilton-a4136931
2022-07-20||Kunstenaar Roee Rosen overschrijdt de grenzen van het goede en het mooie||De Israëlische kunstenaar Roee Rosen (1963) stelt dat zijn werk voortkomt uit zelfontkenning en zelfverraad, waarbij hij het „ethisch oncomfortabele en het esthetisch ontwrichtende” nastreeft. Hoe dat er in de praktijk uitziet blijkt bijvoorbeeld uit een werk van hem uit de jaren negentig, Leven en sterven als Eva Braun – Hitlers geliefde in de Führerbunker en in het hiernamaals. Een geïllustreerd voorstel voor een virtual reality-scenario dat niet verfilmd moet worden. Het kunstwerk bestaat uit tekeningen en een tekst die de bezoeker verleidt zich te identificeren met Eva Braun. Oftewel: zelf Eva Braun worden. Braun denkt na haar dood naar de hel te gaan, maar dat blijkt niet het geval te zijn. „De hel is fake”, lezen we, in plaats daarvan verschijnt de reusachtige Koreaanse masseur Hirrohisho die Eva Braun aangenaam masseert. Deze lezer vroeg zich meteen af of Eva Braun inderdaad de genoegens heeft mogen smaken van een Koreaanse masseur. Tenslotte had Heinrich Himmler (1900-1945) een persoonlijke masseur, Felix Kersten, deze Kersten was in de leer geweest bij een beroemde Chinese arts, Dr. Ko. Echter nergens vond ik iets over een Koreaanse masseur van Eva Braun, al dan niet genaamd Hirrohisho. De zoektocht naar de werkelijkheid achter Hirrohisho was het waarlijk ethisch oncomfortabele en esthetisch ontwrichtende van Roee’s kunstwerk. Het besef dat er in het hiernamaals, of we nu Eva Braun zijn of niet, een Koreaanse masseur op ons wacht die ons kietelt, had iets unheimlich of uncanny, zoals het ethisch oncomfortabele en esthetisch ontwrichtende ook wordt genoemd. Rechtvaardigheid blijkt, zelfs in theorie – als we het hiernamaals als een onbewezen theorie mogen beschouwen – een grap. De deconstructie van het lichaam is niet alleen een immorele bezigheid De toeschouwer verleiden zelf op zoek te gaan naar waarheid is een strategie die Rosen vaker gebruikt. Een ander kunstwerk van hem heet Sweet Sweat Justine Frank, een biografie van een fictieve kunstenares, de Belgisch-Joodse Justine Frank (1900-1943) die slecht Jiddisch sprak en onder het pseudoniem Gregoir Coque haar pornografische roman Zoet zweet publiceerde, twee jaar voor Georges Bataille (1897-1962) zijn beroemde pornografische tekst Geschiedenis van het oog publiceerde. Overigens was Frank bevriend met Bataille en met de Belgische surrealistische dichter Camille Goemans (1900-1960), die net als Bataille echt bestaan heeft. Juist doordat de biografie vol zit met verwijzingen naar echte kunstenaars en schrijvers, wordt de niet bestaande Justine Frank steeds echter — en veel van haar zogenaamde tijdgenoten steeds fictiever.  Je zou dit project kunnen vergelijken met het oeuvre van Patrick Modiano (1945); het verleden is fundamenteel onkenbaar, mensen verdwijnen, daarmee ook hun geheimen en de banale details die samen hun leven vormden. Modiano laat keer op keer zien dat er geen werkelijk verschil is tussen een geheim en een banaal detail, mits degene om wie het gaat is verdwenen. Uiteindelijk blijft er van mensen niets anders over dan een fantasie over hun verleden, en zelfs dat niet altijd. Zeker in zijn latere boeken overheerst bij Modiano de gelatenheid van de weemoed, terwijl Rosen een agressieve speelsheid aan de dag legt. Het smakeloze is zijn obsessie. Niet om eraan te ontsnappen, maar om het bloot te leggen.  Een ander kunstwerk van Rosen, Hilarious,  bestaat uit een tekst en een video-opname van een stand-upcomedian. De grappen blijken helemaal geen grappen te zijn, of beter gezegd, ze hebben alleen de vorm van een grap („wat is grappiger, geld of anale seks?”) en dwingen de kijker of lezer daardoor zich af te vragen: wat is eigenlijk een grap?  Verwijzend naar de filosoof Gilles Deleuze (1925-1995) meent ook Rosen dat het komische de wet ontwricht. Maar voor deze stelling een wet is geworden moet die door het komische ook weer worden ontwricht. Rosen zelf stelt dat er wetten zijn die gebaseerd zijn op hun eigen ontkenning, zoals bijvoorbeeld de ‘wetten’ in een totalitaire samenleving of in een samenleving waar niet alle burgers gelijk zijn voor de wet. Hilarious kan als een dodelijk commentaar op het genre van de stand-upcomedy worden gezien, maar het trekt ook de gemeenplaats dat humor ontregelend zou zijn in twijfel. Humor is veelal conformistisch. Het ontregelende, zou je kunnen zeggen, begint aan een tweede leven als conformisme zodra het mainstream is geworden. Het ontregelende moet zich daarom steeds weer opnieuw uitvinden. Volgens de Duitse regisseur en curator Marcel Schwierin heeft Rosen het in zijn werk over „de deconstructie van het menselijk lichaam in verschillende historische en geopolitieke variaties”. Deconstructie kan hier worden begrepen als vernietiging, maar deconstructie is ook het scheiden van de verschillende lichaamsdelen. De beul die martelt, deconstrueert, een chirurg deconstrueert eveneens een lichaam, waaruit blijkt dat de deconstructie van het lichaam niet alleen een immorele bezigheid is. In een essay, geen kunstwerk maar een echt essay (voor zover die twee van elkaar te onderscheiden zijn), getiteld Over de relatie tussen schaamhaar en de Holocaust in de filmkunst, uit 2003, stelt Rosen dat Hollywood tot de film Basic Instinct van Paul Verhoeven (1938) uit 1992 geen schaamhaar toonde — en zelfs in die film ging het eerder om de illusie van schaamhaar. Echter, in Schindler’s List van Steven Spielberg (1946) uit 1993 was schaamhaar te zien. Volgens Rosen dient het Hollywoodiaanse lichaam als fantasie en object van begeerte te worden „bevrijd van de dierlijke werkelijkheid van harigheid”. Spielbergs film wilde een historische werkelijkheid benaderen (realisme) en door het schaamhaar zo volop te tonen (een overtreding van de wet van Hollywood) benadrukte hij dat de Holocaust geen fictie is. Dit alles kon gebeuren in een Hollywoodproductie omdat de lichamen waarop de dierlijke harigheid te zien is toch ieder moment vernietigd zouden worden (gaskamers, historische werkelijkheid) waardoor de kijker zich geen zorgen meer hoeft te maken over de vraag of deze lichamen wel of geen begeerte opwekken, of dat ze gerekend moeten worden tot het vieze (want, harige). Rosen heeft zich ook in andere essays en interviews kritisch uitgelaten over de manier waarop vooral Duitsland en Israël omgaan met het verleden, meer in het bijzonder de Holocaust — een term die hij zelf verwerpt. Holocaust is een religieuze term uit het Oudgrieks dat letterlijk brandoffer betekent. Volgens Rosen is het gebruik van die term een ‘symptoom’ van de manier waarop de herinnering wordt ingezet voor ideologische doeleinden. De vraag hoe een collectief zich het verleden moet herinneren zonder enige ideologische invloed laat hij onbeantwoord. Met name de identificatie met het slachtoffer vindt hij in een Israëlische context, maar niet alleen in die context, problematisch. Eigenlijk neemt Rosen aanstoot aan alle herinneringscultuur waar welke staat of industrie dan ook zich over ontfermt. Daarin staat hij niet alleen. Zo heeft de Australische historicus  A. Dirk Moses (1967) de herinneringscultuur in Duitsland recentelijk „een staatsideologie” genoemd en heeft hij gesteld dat die herinneringscultuur, om het even grof te zeggen, bedoeld is om het koloniale verleden aan het zicht te onttrekken. Ook behandelt Moses de innige band tussen Duitsland en Israël als een bijproduct van die herinneringscultuur. Anders gezegd, in de competitie tussen het koloniale verleden en de Holocaust zou de Holocaust zich ten onrechte naar de eerste plaats hebben gewerkt.  Ontregelende humor begint aan een tweede leven als conformisme zodra het mainstream is geworden Deze stelling heeft in Duitsland tot hevige debatten geleid, waarvan nauwelijks iets tot in Nederland is doorgedrongen — wat niet wil zeggen dat het idee in Duitsland is gebleven. Ideeën hebben hun eigen manier van reizen. Toen onlangs een columniste in het Algemeen Dagblad stelde dat de Holocaust ‘verbleekte’ bij het slavernijverleden was dat een wat vulgaire voortzetting van het academische debat dat Moses was begonnen. Rosen speelt schaak met de werkelijkheid, het is die instelling die mij in hem aantrekt. Het oordeel over de ethiek van de zetten van je tegenstander doet niet ter zake; je beïnvloedt het bord, oftewel de werkelijkheid, door zelf zetten te doen. Deze metafoor veronderstelt wel dat er spelregels zijn waaraan alle partijen zich min of meer houden. Wij weten nu juist dat de werkelijkheid vaak het meest ingrijpend verandert als er spelers zijn die zich niet aan de regels houden. Zeker vanaf de romantiek geldt dat ook voor kunstenaars en schrijvers. Vernieuwing, wat dat ook moge zijn, is een poging regels (wetten) succesvol te overschrijden, of op zijn minst de illusie te wekken dat die regels overschreden zijn. Daarmee is eigenlijk alle kunst en literatuur grensoverschrijdend, wat natuurlijk niet betekent dat de kunstenaar in het dagelijks leven ook grensoverschrijdend zou moeten zijn; hooguit kun je je afvragen, zie de grap, waarover we het precies hebben als we over het grensoverschrijdende praten. Met zijn voorliefde voor de maximalisering van de transgressie (het extreme, het smakeloze), en zijn instelling dat de deconstructie van het menselijke lichaam niet kan worden overgelaten aan beulen, Hollywoodproducenten, artsen en gevangenisbewakers, was het te verwachten dat Rosen uit zou komen bij Franz Kafka en natuurlijk bij zijn De gedaanteverwisseling. Het is de moeite waard de novelle, waarin handelsreiziger Gregor Samsa ontwaakt als ‘reusachtig ondier’ (in de vertaling van Willem van Toorn), te herlezen of te lezen, al was het maar om te beseffen welk belang Kafka heeft gehad voor de literatuur. Menig 19de-eeuwse roman heeft zich, vaak ook op ingenieuze wijze, toegelegd op het larmoyante (Anne Karenina, Madame Bovary). Maar Kafka deconstrueert het larmoyante, al ontkomt hij er zelf niet altijd aan, bijvoorbeeld in zijn Brief aan de vader. Als de wereld een grap is, wat wil zeggen dat de wereld de ontkenning van de wet is, dan is er geen plek voor het larmoyante dat immers veinst dat een dergelijke grap niet bestaat. Kafka’s kracht blijkt uit de manier waarop het gezin van Samsa omgaat met het feit dat hun zoon en broer is veranderd in een ondier, daarbij vergeleken is de harigheid van het menselijke lichaam inderdaad een milde aangelegenheid. Rosen maakte van De gedaanteverwisseling een musical, een film voor kinderen getiteld Kafka for Kids.  Alleen al deze vorm is unheimlich, de metamorfose van Samsa wordt uitgelegd aan kinderen in de bekende stijl van menig televisieproductie voor kinderen, anders gezegd in de vervolmaking van deze stijl. Rosens esthetische keuzes maken van Kafka for Kids iets zo aangenaams, iets zo subliems, dat de bittere werkelijkheid van Kafka’s novelle (een jonge handelsreiziger gaat ten onder aan zijn transformatie, zijn gezinsleden bespoedigen de ondergang) wordt weggewerkt achter muziek, kleuren, – Kafka for Kids had ook Kafka in het roze en het groen kunnen heten – spitsvondigheden, en acteurs die in tafels en schilderijen verstopt worden. Mensen worden kevers, maar daar staat tegenover dat lampen weer mensen worden. Een volwassen actrice (Hani Furstenberg) speelt het meisje aan wie het verhaal van Kafka wordt verteld. Een deel van het verhaal wordt gezongen, en het ongedierte zelf zien wij, net als de rest van het gezin Samsa, getekend terug. Dat gaat in tegen de wens van Kafka, die niet wilde dat het ongedierte getekend zou worden. Op 25 oktober 1915 schreef Kafka aan zijn uitgever (Kurt Wolff Verlag) dat er geen tekening van het insect op de omslag mocht komen („Das nicht, bitte das nicht!”). Rosen thematiseert deze overtreding van Kafka’s wet door advies te vragen aan Kafka’s schoen, die een Kafka-expert zou zijn. Daarna wordt een lied gezongen over de kwestie, waarin ‘shoe’ rijmt op ‘Jew’. Halverwege wordt het programma voor kinderen (Kafka for Kids) onderbroken en de actrice die net nog een kind speelde, wat Kafka for Kids overigens iets pornografisch geeft, is nu een juridisch expert die zich bezighoudt met een werkelijke casus. De vraag is: wat is een kind? Het 12-jarige, Palestijnse meisje D werd in 2016 gearresteerd omdat ze een Israëlische nederzetting zou zijn genaderd met een mes onder haar jas. Ze wordt veroordeeld tot gevangenisstraf en belandt in een gevangenis voor volwassen vrouwen. De wereld die gebouwd is op de ontkenning van de wet, en dus een grap is geworden, blijkt een reële werkelijkheid, ook buiten de context van het kunstwerk. Dat is het ethisch oncomfortabele en esthetisch ontwrichtende van Kafka for Kids. Kunstmuseum Luzern toont vanaf  26/11    de tentoonstelling Roee Rosen: Kafka for Kids and Other Troubling Tales. Meer info: roeerosen.com  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/20/de-bitterzoete-ontwrichter-roee-rosen-wil-de-deconstructie-van-het-lichaam-niet-overlaten-aan-beulen-en-hollywoodproducenten-a4136930
2022-07-20||VN: vlucht Pratasevitsj en Sapega landde door valse bommelding Wit-Rusland||De Wit-Russische overheid deed een valse bommelding waardoor een Ryanair-vliegtuig dat vanuit Griekenland naar Litouwen vloog, moest landen in de Wit-Russische hoofdstad Minsk. Dat concludeert het VN-luchtvaartagentschap International Civil Aviation Organization dinsdag na onderzoek. Dat er sprake was van een valse bommelding door Wit-Rusland werd al vermoed, maar is nu officieel bevestigd.  Nadat het vliegtuig in mei vorig jaar een gedwongen landing maakte, werden de 27-jarige Wit-Russische journalist en activist Roman Pratasevitsj en de 24-jarige Russische rechtenstudent Sofia Sapega, zijn vriendin, gearresteerd. De twee waren na een vakantie in Griekenland onderweg naar hun woonplaats Vilnius in Litouwen. Pratasevitsj werkte destijds voor de Wit-Russische oppositieleider Svetlana Tichanovskaja. Aan boord van het vliegtuig is nooit een bom gevonden.  Volgens het VN-agentschap heeft de Wit-Russische overheid met deze actie het Verdrag van Chicago geschonden, dat toeziet op veiligheid in de luchtvaart. Het agentschap vraagt secretaris-generaal van de VN António Guterres maatregelen te overwegen. Als gevolg van het incident sloot de Europese Unie eerder al onder meer haar luchtruim voor de Wit-Russische vliegtuigmaatschappij Belavia.  Sapega werd in mei veroordeeld tot zes jaar cel door de Wit-Russische rechtbank, die haar verwijt te hebben „aangezet tot haat”. De rechtenstudent plaatste op haar Telegramkanaal onder meer persoonsgegevens van militairen die de antiregeringsprotesten in Wit-Rusland in 2020 hielpen neerslaan. Pratasevitsj is nog niet veroordeeld en werd vorig jaar onder huisarrest geplaatst. ||https://www.nrc.nl//nieuws/2022/07/20/vn-vlucht-pratasevitsj-en-sapega-landde-door-neppe-bommelding-wit-rusland-a4136928
2022-07-20||Fel bekritiseerde oud-premier Wickremesinghe nieuwe president Sri Lanka||Het Sri Lankaanse parlement heeft voormalig premier Ranil Wickremesinghe als nieuwe president aangesteld. Dat melden internationale persbureaus woensdag. Wickremesinghe was onder de vorige president, die hevig onder vuur lag van de bevolking, premier van het Zuid-Aziatische land. Ook de nieuwe president is niet bij alle kiezers even populair: vorige week bestormden betogers zijn kantoor uit wrevel over het economische regeringsbeleid.  Desondanks keurde een parlementsmeerderheid zijn kandidatuur goed. Wickremesinghe kreeg 134 stemmen in het 225 zetels tellende parlement. De belangrijkste oppositiekandidaat kreeg 82 stemmen. „Ik dank het parlement voor deze eer”, zei de 73-jarige nieuwe president volgens persbureau Reuters. Wickremesinghe heeft veel politieke ervaring: voor zijn presidentschap diende hij zes termijnen als premier van Sri Lanka.  Wickremesinghe zou president blijven tot 2024. Dan organiseert het land nieuwe presidentsverkiezingen. De nieuwe Sri Lankaanse leider stelde dat het land „een moeilijke tijd tegemoet gaat”, daarmee doelend op de economische malaise, waar veel demonstranten de regering voor verantwoordelijk houden. In Sri Lanka zijn grote tekorten aan benodigdheden als brandstof, voedsel en medicatie. De afgelopen maanden gingen betogers regelmatig de straat op.  Vorige week werd Wickremesinghe als interim-president van het land aangesteld. Wickremesinghe nam de honneurs waar omdat zijn voorganger Gotabaya Rajapaksa het land ontvluchtte. Rajapaksa vertrok naar Malé, de hoofdstad van de Malediven, nadat zijn ambtswoning was bestormd door antiregeringsbetogers. Ook zijn broer Basil Rajapaksa — tevens minister van Financiën — is Sri Lanka ontvlucht.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/20/fel-bekritiseerde-oud-premier-wickremesinghe-nieuwe-president-sri-lanka-a4136926
2022-07-20||Groei ASML remt af door leveringsproblemen|| Chipmachinefabrikant ASML rekent erop dat zijn omzetgroei dit jaar lager uitvalt: geen 20 procent, zoals eerder aangekondigd, maar 10 procent. Door problemen met de levering van onderdelen en opstoppingen in de productieketen krijgt ASML de bestelde lithografiemachines niet op tijd de deur uit. ASML is afhankelijk van een grote en complexe keten van toeleveranciers, die elk kampen met hun eigen productieproblemen en personeelsgebrek. Iedereen moet meegroeien in de tempoversnelling van ASML, maar dat gaat niet zonder horten en stoten. Het bedrijf uit Veldhoven maakte woensdag de resultaten over het tweede kwartaal bekend: 5,4 miljard euro omzet (een stijging van 53 procent vergeleken met een jaar eerder) en 1,4 miljard winst.  De vraag naar nieuwe lithografiemachines is hoger dan ooit, vertelde -ASML-topman Peter Wennink woensdagochtend bij een toelichting op de cijfers: „Meer dan we kunnen maken.” Afgelopen kwartaal bestelden chipfabrikanten voor 8,5 miljard euro aan nieuwe systemen. Voor 2022 rekent ASML nu op 20,5 miljard euro omzet. Daarbij zit 2,8 miljard euro aan ‘uitgestelde’ omzet. Om tijd te winnen bezorgt ASML lithografiemachines al in een vroeger stadium bij klanten, nog voordat de systemen volledig getest zijn. Maar een verkochte machine telt pas mee in de boekhouding als die getest en wel in de chipfabriek staat. Het geld voor een aantal machines die al gebouwd zijn komt pas in 2023 binnen. Lithografiemachines van ASML zijn nodig voor de productie van chips. Sinds de coronacrisis is sprake van een chiptekort, dat met name in de auto-industrie goed voelbaar is. De economische onzekerheid en angst voor een recessie zorgen wel voor afnemende vraag naar consumentenproducten waar chips in zitten, zoals laptops en smartphones. Met name de pc-markt kelderde hard na de verkooppiek tijdens de coronacrisis. ASML heeft enigszins last van inflatie – die tast de winstmarge wat aan – maar Wennink verwacht niet dat het bedrijf veel last zal hebben van een eventuele recessie. De vraag naar chips op lange termijn blijft stijgen, stelt de topman: de chipfabrikanten plannen ver vooruit bij de aanschaf van lithografiemachines. ASML’s sommetje voor de lange termijn: een jaarlijkse omzetgroei van 11 procent tot 2030.||https://www.nrc.nl//nieuws/2022/07/20/groei-asml-remt-af-door-leveringsproblemen-a4136927
2022-07-20||Oud-presentator Frank Masmeijer vrijgelaten na gratie van de Koning||De voor drugssmokkel veroordeelde voormalig NCRV-presentator Frank Masmeijer (60) is eind vorige maand vrijgelaten nadat koning Willem-Alexander hem gratie zou hebben verleend. Dat bevestigt een woordvoerder van de Rijksvoorlichtingsdienst na berichtgeving in De Telegraaf. Masmeijer moest nog zeker anderhalf jaar straf in de gevangenis in Nieuwegein uitzitten, maar werd tot zijn eigen verbazing plotseling vrijgelaten.  De Koning deed dit op verzoek van een speciaal aangestelde rechter en van minister Franc Weerwind (Rechtsbescherming, D66). Volgens De Telegraaf staat hun handtekening op het document waarin het besluit van de Koning vermeld staat, dat in handen is van Privé. Wat er aan het verzoek is voorafgegaan, is niet duidelijk.   Advocaten Geert-Jan Knoops en Carry Knoops zeggen tegen De Telegraaf „verrast” te zijn door het nieuws. Ze zeggen de laatste tijd geen contact meer met hun cliënt te hebben gehad en waren niet betrokken bij het verzoek tot gratieverlening. Dat Masmeijer op deze manier is vrijgekomen is volgens hen uitzonderlijk. „Normaal gesproken gaat het om buitengewoon klemmende redenen, zoals ziekte of een gezin dat eraan onderdoor gaat dat ‘vader’ vastzit,” zegt Geert-Jan Knoops.  De voormalige tv-presentator werd in 2019 in België veroordeeld tot een celstraf van negen jaar voor zijn rol bij de smokkel van 467 kilo cocaïne. Masmeijer ontkende aanvankelijk betrokken te zijn geweest bij de smokkel, maar gaf later toe een „beperkte rol” te hebben gespeeld. Toen hij na de eerste uitspraak van de rechter in 2017 in hoger beroep ging, viel de straf hoger uit dan de eis van de aanklagers; acht jaar cel en een boete van 40.000 euro. Masmeijer mocht zijn straf onder bepaalde voorwaarden in Nederland uitzitten.  Masmeijer was vooral bekend van tv-programma’s als de Holidayshow en Dinges eind jaren tachtig en begin jaren negentig. Naast televisiepresentator was hij ook horeca-ondernemer in België. In een eerder interview met het AD zei Masmeijer dat hij graag weer een carrière op tv zou willen. ||https://www.nrc.nl//nieuws/2022/07/20/oud-presentator-frank-masmeijer-vrijgelaten-na-gratie-van-de-koning-a4136923
2022-07-20||Ontvanger onterechte uitkering hoeft deze na vijf jaar niet meer terug te betalen||Het kabinet gaat voortaan soepeler om met mogelijk onterecht verkregen uitkeringen. Volgens nieuw aangekondigde regels hoeven ontvangers van de AOW, WW of bijstand de uitkeringen na vijf jaar niet meer terug te betalen als deze te hoog of onterecht waren uitgekeerd, terwijl de termijn voorheen twintig jaar was. Ministers Karien van Gennip (Sociale Zaken, CDA) en Carola Schouten (Armoedebeleid, ChristenUnie) willen uitgaan van vertrouwen: ze hanteren het uitgangspunt „dat de meeste mensen het goede willen doen”, zo schreven ze maandag aan de Tweede Kamer.  Het nieuwe beleid leidt ertoe dat instanties bij overtredingen niet direct beboeten, maar ook eerst voor een waarschuwing kunnen kiezen. Over het huidige uitkeringsregime schrijven de ministers dat de burger „voor een langere periode moet kunnen aantonen recht te hebben op een uitkering”. Ze willen die last „nu beter verdelen tussen overheid en burger”. Daarom komen de eerste vijf jaar van een te hoog uitgekeerde bijstand voortaan „voor rekening en risico van de overheid”.  Van Gennip en Schouten constateren dat binnen de huidige regels mensen „soms een overtreding begaan omdat ze niet bij machte zijn iets anders te doen”. Als voorbeeld noemen ze een te laat doorgegeven verandering in de gezinssamenstelling door bijvoorbeeld een overlijden. Bij zo’n situatie moeten de instanties voortaan uitgaan van „de aanname dat iemand geen moedwillig misbruik maakt” van een uitkering.  Pas bij aanwijzingen voor een bewuste overtreding, moeten de instanties dit verder onderzoeken. Het moet volgens de ministers immers mogelijk blijven „daadwerkelijk misbruik effectief te bestrijden en sanctioneren”.  Ook kondigen Van Gennip en Schouten een aanpassing in het schuldenbeleid aan. Uitkeringsinstanties UWV en SVB kunnen voortaan geen beroep meer doen op materieel vermogen als een huis of auto „bij geldschulden die kleiner zijn dan 36 maal de aflossingscapaciteit”. Het kabinet wil werken naar een beleid waarbij een betalingsregeling „eindig is”, zodat mensen aan het einde van hun schuld „met een schone lei kunnen beginnen”.  Het kabinet werkt al langer aan een soepeler sociaal-economisch beleid, mede in reactie op de Toeslagenaffaire, waar de vorige regering over is gevallen. Onlangs kondigde minister Schouten aan dat uitkeringsgerechtigden die fouten hebben begaan of boodschappen krijgen, niet langer worden beboet of gekort op hun uitkering. Ze wil toe naar een handhavingssysteem met meer ruimte „voor de menselijke maat en uitvoerbaarheid”. Uit onderzoek zou volgens de minister blijken dat mensen die een overtreding hebben begaan, te snel als fraudeur zijn bestempeld. ||https://www.nrc.nl//nieuws/2022/07/20/ontvanger-onterechte-uitkering-hoeft-deze-na-vijf-jaar-niet-meer-terug-te-betalen-a4136924
2022-07-20||Filmmaker wil het ongemak, de pijn, schaamte en schuldgevoel bij een miskraam laten zien||Iedereen die ooit (gewenst) in verwachting is geweest, herkent de bezorgdheid die zich direct na de eerste vreugde aandient. Gaat dit wel goed? Het simpele antwoord is: meestal wel. Maar soms ook niet. Een op de zeven zwangerschappen eindigt vroegtijdig, per jaar zijn het er wereldwijd zo’n 23 miljoen, elf procent van de vrouwen overkomt het één keer, twee procent twee keer. Dan kun je denken: het komt zó vaak voor, niet piepen en probeer het  nog een keer. Of je denkt zoals Tahyna MacManus, een Australische filmmaker: het komt zó vaak voor, wat raar dat er zo weinig aandacht is voor het verdriet om het verlies. Hoeveel tranen er geplengd mogen worden, lijkt  samen te hangen met hoe ver de zwangerschap gevorderd is. Tot twaalf weken spreek je over een ‘vroege miskraam’, tot twintig weken is het een miskraam, na twintig weken heet het een doodgeboorte.  Maar wat erg, erger, ergst is, valt niet voor een ander te bepalen. Deze filmmaakster besloot na haar eerste, vroege miskraam, haar tweede vast te leggen met de camera, zien we in Misverstanden over miskramen (KRO-NCRV). Haar echtgenoot filmt haar in het ziekenhuis, helemaal van harte gaat dat niet, want hij vraagt: „Waarom wil je dit filmen?”. Nou, omdat ze verslag wil doen van het fysieke ongemak, de pijn, het bloedverlies waar geen eind aan lijkt te komen. Maar vooral wil ze vertellen over haar schaamte en schuldgevoel dat ze niet in staat is een zwangerschap te volbrengen. Haar echtgenoot mag zijn rouw ook delen. „We verloren weer een kindje.” Hier moet ik wel vermelden dat de twee daarna een dochter kregen, en na weer een vroege miskraam, een zoon. Twee gezonde kinderen, maar, zeggen ze: „Het hadden er vijf kunnen zijn.”  Wat zal ik hier eens over zeggen zonder op iemands ziel te trappen? Ik snap dat je hier een film over wil maken, het is een belangrijk onderwerp, maar of het zo moet? Haar aanpak levert eerder wrevel op dan mededogen. Ja, ze heeft verlies ervaren, maar wat ze vooral verloor was  hoop en verwachting over een toekomstig mensenleven. Misschien had ik liever iets minder tranen van Tahyna willen zien en iets meer van de andere vrouwen in haar film en hun ervaringen. Heel anders, maar  ook ergens tussen (wan)hoop en verwachting, probeerde Fons de Poel dinsdagavond iets te maken van de geprogrammeerde, 52 minuten durende live-uitzending over de Vierdaagse van Nijmegen die niet doorging. Wéér niet. Na twee jaar afgelasting wegens corona zou deze week dan eindelijk het ‘wandelvirus’ weer mogen opleven. Maar het was te warm. Fons de Poel bouwde nog wat spanning op over nieuws van de dag ervoor toen de burgemeester en de marsleider besloten dat er de eerste dag niet gelopen wordt. Het besluit, overdrijft De Poel, voelt als een „opluchting na een zware bevalling”.  Het wordt dus een klein uurtje improviseren. Met een kaart van de wandelroute erbij vertelt De Poel  wat hij had zullen vertellen als... Er is een cameraploeg naar Elst gestuurd waar de tocht langs had zullen komen. De vlaggen hangen er halfstok. Verslaggever Sosha Duysker vraagt mensen hoe ze zich voelen nu het festijn weer niet doorgaat. „Leeg.” Zonder Vierdaagse is het „leven niet compleet”.  Verslaggever Tim Hogenbosch ploegt langs rivier de Waal waar mensen verkoeling zoeken in het water en onder parasols, om ze te vragen hoe ze deze „snikhete dag” doorkomen. In het water. Onder parasols. Hij probeert nog een eitje te bakken op de kokend hete Waalbrug. Lukt niet. Zo warm was het nou ook weer niet.     Het programma wordt gered door de mensen die tegen alle adviezen in tóch  gaan wandelen. Vier dagen is vier dagen. En vertrektijd vier uur ’s nachts is vertrektijd vier uur ’s nachts. Met de alcohol nog in de benen aanvaardt een vriendengroep de tocht. Als dat geen blaren worden. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/20/zo-warm-was-het-ook-weer-niet-een-eitje-bakken-op-de-kokendhete-waalbrug-lukte-niet-a4136925
2022-07-20||Huis VS akkoord met wet voor bescherming opengesteld huwelijk||Een meerderheid van het Amerikaanse Huis van Afgevaardigden heeft woensdag ingestemd met een wet die het opengesteld huwelijk beter moet beschermen. De Respect for Marriage Act beschermt de openstelling van het burgerlijk huwelijk, waardoor personen van gelijk geslacht, of personen met verschillende huidskleuren in de VS met elkaar mogen trouwen. De wet werd aangenomen met 267 stemmen voor en 157 tegen. De wet moet nog langs de Senaat. Het is nog niet duidelijk wanneer dat gaat gebeuren.  Het wetsvoorstel werd door de Democraten ingediend nadat vorige maand het federale recht op abortus werd teruggedraaid door de conservatieve meerderheid in het Hooggerechtshof. Rechter Clarence Thomas schreef daarna in een verdere onderbouwing van het vonnis dat ook andere uitspraken van het hof heroverwogen moesten worden. Zo pleitte hij onder andere voor het opnieuw beoordelen van het recht op toegang tot anticonceptie en het homohuwelijk. Sindsdien waren er zorgen onder Democraten dat het Hooggerechtshof daar een streep door zou gaan zetten.  De Respect for Marriage Act zou de in 1996 aangenomen Defense of Marriage Act vervangen. De laatstgenoemde wet definieert het huwelijk als een verbintenis tussen een man en een vrouw. Hoewel opmerkelijk veel Republikeinen (47 afgevaardigden) met de Democraten meestemden, waardoor er een ruime meerderheid was, is het niet zeker of het wetsvoorstel door de Senaat zal komen. De huidige verdeling van de Senaat – 50 Republikeinse zetels tegenover 48 Democratische – maakt de kans klein. Net als het recht op abortus, is het recht op het homohuwelijk niet in de wet verankerd. In 2015 stemden vijf van de negen rechters in met de legalisering van het homohuwelijk. In theorie zou het Hooggerechtshof deze uitspraak ook weer terug kunnen draaien, omdat het niet wettelijk is vastgelegd. Met de Respect for Marriage Act hopen Democraten dit te voorkomen.  Ook het recht op abortus werd in 1973 door het Hooggerechtshof gelegaliseerd, maar vervolgens nooit door wetgeving beschermd. Dit maakte het mogelijk voor het hof om de uitspraak afgelopen maand terug te draaien en van abortus weer een zaak van individuele staten te maken, waardoor het nu in een groot deel van het land (deels) illegaal wordt. ||https://www.nrc.nl//nieuws/2022/07/20/huis-vs-akkoord-met-wet-voor-bescherming-opengesteld-huwelijk-a4136922
2022-07-20||Wat betekent de Italiaanse politieke crisis voor Europa?|| De populaire Italiaanse premier Mario Draghi, factor van stabiliteit in Italië én Europa, heeft zijn ontslag aangeboden. Het brengt Italië in een diepe politieke crisis. De president weigerde zijn ontslag en stuurde Draghi naar huis met de opdracht om te kijken wat er te redden valt. Correspondent Ine Roox legt uit wat er speelt en kijkt vooruit: wat is er te verwachten van Draghi’s toespraak vandaag in het parlement?||https://www.nrc.nl//nieuws/2022/07/20/wat-betekent-de-italiaanse-politieke-crisis-voor-europa-a4136921
2022-07-20||Column | Flikken Lloret||Het nieuwtje verdampte snel tijdens de voorpremière van het weer in 2050, maar Nederlanders hebben een onbetaald vakantieklusje gekregen. Politie en OM verzoeken ons mee te helpen zoeken naar acht voortvluchtige criminelen, die er al dan niet nog hetzelfde uitzien als op de foto die ze ons tonen en al dan niet nog hetzelfde heten.  Bij de vertrekgates op Schiphol, in Eindhoven en Rotterdam worden de acht  tot eind deze maand getoond en de vraag is of vakantiegangers in het buitenland willen opletten of ze een van hen tegenkomen, omdat ze mogelijk bij familie zijn. Precies wat je nodig hebt na die urenlange rijchaos, dacht ik: huiswerk.  „Schat, heb je de tickets? Vaccinatiebewijs in de app? Paspoort? Mogelijk gedateerde naam en uiterlijke beschrijving van die tot levenslang veroordeelde moordenaar? Je sudokuboekje?”  Nou zie ik al niet helemaal in hoe dit gaat werken, want ik acht de kans klein dat een van die mannen toevallig degene is die de shotjes tequila inschenkt in de strandbar of de gids is tijdens een wandeling door een of ander nationaal park. Maar ik zat vooral met een andere vraag: hoe wanhopig moeten ze bij de politie en het OM zijn als ze hun vertrouwen in de handen leggen van Nederlandse vakantiegangers. Bij Nederlandse vakantiegangers denk ik toch altijd meer aan Zon, Zuipen, Ziekenhuis dan Flikken Lloret de Mar. Wij zíjn in het buitenland eerder de criminelen, getuige de schietpartij in een beachclub in Marbella deze week. Daar verwondde een Nederlandse man vijf mensen na, volgens de Spaanse politie, een uit de hand gelopen ruzie. Het AD sprak met een van de getuigen, influencer en Love Island-deelnemer Kelly van der Minne. Zij had doodsbang op de grond gelegen, natuurlijk, maar wist ook te melden dat ze met haar gezelschap 3.000 euro had betaald voor een tafeltje in het vipgedeelte en dat er ámper personeel was en ze daardoor ontzéttend lang moest wachten op drankjes. Twee traumatische gebeurtenissen dus.  Ik las eveneens bij de krant dat de beachclub in 2020 een tijdje dicht was geweest, omdat bezoekers zich niet aan de coronamaatregelen hielden. Dat verklaarde ook meteen waarom de plek populair was bij Nederlanders.  Dit verhaal bracht alle elementen van mijn beeld van Nederlanders op vakantie in al hun pessimistische glorie samen en díé mensen moesten nu voor detective spelen. Als ik een van die criminelen was, zou ik sowieso al niet naar een plek gaan waar veel Nederlanders komen. Je gaat niet op de vlucht om vervolgens te moeten zien hoe  iemand ’s ochtends voor het ontbijt in het hotel je zwembadbedje met een handdoek claimt. ||https://www.nrc.nl//nieuws/2022/07/20/flikken-lloret-a4136878
2022-07-20||Column | Gas maakt de breuklijnen tussen EU-landen scherp zichtbaar||In een oorlogseconomie bepaalt niet langer het prijsmechanisme de verdeling van schaarste maar macht, territorium en politieke wil. In de Covid-crisis maakten we mee hoe. Voorjaar 2020 was er geen ‘markt’ meer voor mondkapjes, zuurstofapparaten of het te ontwikkelen vaccin. Het was een jungle, een strijd van allen tegen allen, met nationalisaties, medische verdeel-en-heerspolitiek door China en de VS en bittere ruzies tussen EU-landen. Nu naakt een oorlogseconomie inzake energie. De Europese Commissie komt deze woensdag met plannen ter rantsoenering van het gasverbruik in de EU. Zo wil ze chaos later dit jaar voorkomen, bijvoorbeeld als Rusland de gaskraan volledig zou dichtdraaien. Voorlopig blijft het bij een vrijwillige besparing, maar in geval van ernstige schaarste deze winter kan het een verplichting worden. De eenheid die Europa sinds de Russische invasie tentoonspreidt, zal hier pas waarlijk worden beproefd. Via de gasrekening  komt de oorlog de huiskamers binnen. Zie Italië, waar premier Draghi dreigt met opstappen wanneer niet zijn hele coalitie (inclusief de pro-Russische vleugel van de Vijfsterrenbeweging) een prijscompensatiepakket steunt. Ook maakt gas de breuklijnen tussen EU-landen scherp zichtbaar.  Juridisch rust het rantsoenplan op de bepaling dat de Unie „in een geest van solidariteit” maatregelen kan treffen, „indien zich bij de voorziening van bepaalde producten, in het bijzonder op energiegebied, ernstige moeilijkheden voordoen” (art. 122(1) VWEU). Voor zo’n besluit volstaat een meerderheid van lidstaten. Een euroreddingsscherm (2010) en het coronaherstelfonds (2020) werden op een ander zinnetje uit dit artikel geschraagd. Maar wie helpt wie in de slag om het gas? Een solidariteitsbepaling is één ding, de politieke vertaling een ander. Welke krachten, emoties en herinneringen komen er los? Duitsland, dat onder Olaf Scholz manmoedig probeert te wennen aan de geopolitieke Zeitenwende van Poetins invasie, beseft nog niet tot welke heksenketel de gevraagde solidariteit kan leiden. Nederland, door de Gasunie gerustgesteld, evenmin. Kijk naar Spanje. Dat land is voor nul procent afhankelijk van Gazprom. Het betrekt zijn gas per pijplijn uit Noord-Afrika en via LNG-terminals uit de Verenigde Staten. Dus waarom zou Spanje de rest van de EU bijstaan? En dan nog wel Duitsland, dat zelf tijdens de eurocrisis Zuid-Europa alleen onder zeer strenge voorwaarden te hulp wilde schieten?  Zouden Spanje, Italië en Griekenland nu terugeisen dat Berlijn zich aan een vernederend „bezuinigingsprogramma” onderwerpt, op energiegebied ditmaal, met inspecties erbij? Ook in Oost-Europa stuit het idee van Europese solidariteit op weinig enthousiasme. Een politicus van de Poolse regeringspartij PiS zei tegen Der Spiegel:  „Waar waren de energiesolidariteit en energiezekerheid van Europa, toen de Duitsers tegen de wil van Polen en vele anderen Nord Stream I bouwden?” In vorige continentale crises zag Duitsland telkens zijn sterke zelfbeeld bevestigd: redder in de eurostorm, haven voor Syrische vluchtelingen, hoeder van EU-eenheid tegen Brexit-Londen of  uitvinder van het Covid-vaccin. De Russische invasie daarentegen brengt Duitse zwaktes en strategische naïviteit aan het licht.  Bondskanselier Scholz wil de steven wenden. In de FAZ bepleit hij deze week een „geopolitieke Europese Unie”, met concrete voorstellen inzake migratie, defensie en technologie op komst. Ook herhaalt hij dat de EU omwille van de slagvaardigheid af moet van het buitenlandspolitieke veto. Onduidelijk blijft echter of Scholz meerekent dat meerderheidsbesluiten ook tegen Duitslands zin kunnen uitpakken. Bijvoorbeeld: Nord Stream I per direct dicht, of  Spanje en Portugal kunnen met 5 procent gasbezuiniging volstaan, de rest doet 10 procent en Duitsland 15. Nederland, in veel voorbije crises zij aan zij met Berlijn, koestert in dit geval eigen illusies. De Gasunie liet weten dat we voor deze winter goed zitten. Mooi. Maar de politieke zwakke plek zit elders: Groningen. De druk van buiten zal toenemen om dit gasveld open te houden (dit geluid klinkt tot  in The Economist). Doen we niet, want aardbevingsgevaar.  Maar wat als de spanningen oplopen, industrieën stilvallen, gas-‘triage’ aan de orde van de dag is, een EU-wijde recessie dreigt; weegt dat op tegen bevinkjes waarbij, anders dan in Italië, nog nooit een dode is gevallen, laat staan honderden? Puur hypothetische vraag, natuurlijk. Zo’n offer – de kans voor Nederland om redder in nood te zijn! – vergt politieke wil en een Europese lotsverbondenheid die ook Poetin nog niet heeft bewerkstelligd. Anderzijds, de reeks immense verrassingen die 24 februari begon is nog niet ten einde. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/07/20/gasschaarste-stelt-eu-solidariteit-op-de-proef-a4136889
2022-07-20||Column | Stereotiep barbiehoofd||Er is een witte bultrug dood. Aangespoeld op het Australische strand. Even vreesden dierenvrienden dat het publiekslieveling Migaloo betrof, de enige albinowalvis die tot dusver bekend was. Maar deze vrouwtjeswalvis bleek slechts een look-a-like. Roemloos geleefd, naamloos gestorven. Misschien was ze niet eens écht wit, klonk het al snel. De huid onder de zeepokken op haar lijf was verrassend donker. De rest was wellicht witgewassen door het zoute water. Terwijl de walvis lag te ontbinden, was ik bezig met het najagen van mijn eigen white whale. Een zoektocht naar een onvindbare Barbie met het gezicht van biologe Jane Goodall. Vorige week had fabrikant Mattel de chimpansee-onderzoekster als Barbie gelanceerd, in de reeks ‘Inspiring Women’. Minstens 75 procent gerecycled plastic, met kaki-pakje, nep-verrekijker en nep-chimpansee. Volgens een promofilmpje van de 88-jarige primatologe „de pop die ze altijd wilde hebben”.  De Barbie-Jane in het filmpje was beduidend jonger.  De enorme ogen straalden in een stereotiep barbiehoofd, dat – zo ontdekte een YouTuber recent – door gezichtsherkenningssoftware probleemloos wordt herkend als ‘menselijk’. (Wrang genoeg heeft zulke software vaak moeite om mensen met een donkere huidskleur te herkennen, bleek vorige week uit het verhaal van de studente die zichzelf met een lamp moest beschijnen alvorens software van de universiteit haar opmerkte.) Ik dacht terug aan mijn eigen ontmoeting met Goodall. Net na mijn afstuderen mocht ik haar interviewen – mijn eerste interview met een beroemdheid. Ik wist dat ze  altijd een pluchen aapje bij zich had, en dus bracht ik als ijsbreker mijn versleten knuffel Japie mee. Ik, opgetogen: „Dit is mijn knuffelaap.” Goodall, streng: „Dat is geen aapje, hij heeft geen staart.” „Een mensaap”, zei ik snel.  Goodall fronste. „Ik zou zeggen: een lelijke teddybeer.” Mijn jeugdheldin die mijn knuffel beledigde, het kwam destijds hard aan. Maar het werd tijd om het verleden te begraven. En hoe kon dat beter dan met deze Goodall-approved primatologenpop? Alleen: de pop bleek net zo mythisch als de witte walvis. Nergens te vinden. Te gewild, dacht ik, maar later hoorde ik dat ze slechts  in de VS te verkrijgen was,  in beperkte oplage.  Wil Mattel écht inspireren, of is de gerecyclede Jane een marketingstunt? In het verleden kreeg de fabrikant de kritiek vrouwen te ‘whitewashen’ door ze in barbievorm een lichtere huidskleur te geven. Wie sceptisch kijkt, kan de Goodall-pop als greenwashing zien, voor een duurzamer imago. Straks komt er nog een limited edition van de Barbie Jeep: de Greta Thunberg-SUV. Of een Barbie Tovergletsjer, die door klimaatverandering nóg sneller verdwijnt dan de instortende gletsjer die laatst in Kirgizië is gefilmd. En natuurlijk Barbie als bultrugbabe, op de rug van Migaloo. Witter dan  wit.||https://www.nrc.nl//nieuws/2022/07/20/stereotiep-barbiehoofd-a4136917
2022-07-20||‘Voor het eerst in zeven jaar minder gestunt met vlees’||Supermarkten stuntten voor het eerst sinds zeven jaar minder met vlees. Waar de supermarktfolders in de eerste helft van vorig jaar nog met een recordaantal acties strooiden – ruim 10.000 – is dat aantal in de eerste zes maanden van dit jaar met 13 procent gedaald naar het niveau van twee jaar eerder. Die conclusie trekt dierenwelzijnsorganisatie Wakker Dier in zijn Foldermonitor. Vooral Albert Heijn, Hoogvliet, Dirk en Spar schroefden het aantal kortingsacties op vlees terug. Plus en Aldi vormden de uitzondering: de twee supermarkten stuntten in 2022 juist méér met vlees dan vorig jaar. Supermarkten compenseren de daling in het aantal vleesaanbiedingen niet met meer kortingen op vleesvervangers. Wakker Dier ziet dat als passief gedrag: de keuze om over te stappen wordt bij de klant neergelegd. Diezelfde conclusie trok ook ideëel onderzoeksbureau Questionmark vorig jaar. Supermarkten praten weliswaar graag over diervriendelijk vlees, maar laten de keuze voornamelijk aan de consument, zo stelde  Questionmark vorig jaar. Volgens Wakker Dier worden consumenten in de folders nog altijd drie keer minder verleid door kortingen op vleesvervangers dan op écht vlees. (NRC).||https://www.nrc.nl//nieuws/2022/07/20/supermarktaanbiedingen-voor-het-eerst-in-zeven-jaar-minder-gestunt-met-vlees-a4136905
2022-07-20||Reclameblokken ‘zo goed als  uitverkocht’||Bedrijven hebben de afgelopen zes maanden fiks meer uitgegeven aan reclame op televisie. Volgens Ster, het instituut dat de reclame bij de publieke omroep verzorgt, is de omzet in het eerste halfjaar met 13 procent opgelopen naar 109,5 miljoen euro. De reclameblokken op de publieke tv waren volgens Ster „zo goed als uitverkocht”. Ster waarschuwt voor prijsstijgingen. „Omdat de tv-reclamezendtijd vermindert en Ster haar onlineruimte niet commercieel kan exploiteren, zijn prijsstijgingen het gevolg”, aldus directeur Frank Volmer.   De Ster moet de  tv-reclamezendtijd verminderen volgens een kabinetsbesluit.  Volgens Volmer stegen prijzen  afgelopen  jaar met een kwart en is 40 procent in 2023 niet uitgesloten „als de situatie niet verandert”, zei hij tegen ANP. (NRC) 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/20/publieke-omroep-reclameblokken-zo-goed-als-uitverkocht-a4136904
2022-07-20||Hervatten gastoevoer Nord Stream onzeker||Het Russische staatsgasbedrijf Gazprom heeft Europese klanten per brief laten weten niet te kunnen garanderen dat het na de routinewerkzaamheden aan de Nord Stream I weer gas kan leveren. Volgens persbureau Reuters, dat de brief heeft ingezien, lijkt het bedrijf daarmee  contractbreuk te gaan plegen, maar beroept Gazprom zich op „uitzonderlijke” omstandigheden — overmacht — om zich juridisch in te dekken. Het door Europa gevreesde gasscenario, waarin er geen gas via Nord Stream I meer stroomt, lijkt daarmee weer een stap dichterbij te komen. Dat Rusland definitief stopt met de gasleveringen door de Nord Stream I, ziet de Europese Commissie inmiddels als het meest realistische scenario, aldus  Eurocommissaris Johannes Hahn. (NRC)||https://www.nrc.nl//nieuws/2022/07/20/gasexport-hervatten-gastoevoer-nord-stream-onzeker-a4136903
2022-07-20||Column | Het Bobby Fischer-dilemma||Bobby Fischer was een groot schaker en een rare, nare man. Toen zijn dood in 2008 tijdens het Tata Steel-schaaktoernooi werd bekendgemaakt, stond de helft van de aanwezigen op om te applaudisseren ter nagedachtenis aan een groot schaker. De andere helft bleef zitten uit weerzin tegen de paranoïde antisemiet.  Sindsdien vraag ik me een paar keer per jaar af wat ik zou doen. Misschien is onze reactie negen van de tien keer afhankelijk van het gedrag van degene naast ons. Tijdens klassieke concerten klap ik altijd mee als degene naast me begint.   De aanleiding van mijn nutteloze gedachtecirkel ligt in het verleden. In 1972 kwamen mijn zusje en ik in onze nachtjaponnen de kamer in, waar mijn vader ademloos voor de televisie zat. „Zwijg, kinderen!”, zei hij en hief zijn hand afwerend op. Na een tijdje vroeg ik fluisterend: „Wie moet er winnen, papa?”  „Fischer schaakt beter”, zuchtte mijn vader”, „maar Spassky is aardiger”. Het probleem in een notendop.  Twee dingen pleiten in het voordeel van Fischer. De match tegen Spassky viel in de Koude Oorlog en werd gezien als een confrontatie tussen het vrije Westen en het perfide communisme. Zo kwam die arme, vaderloze jongen uit Brooklyn op een wel heel hoge stoel terecht.  Fischer was gek. Daar kon hij niets aan doen. De  Amerikaanse sportverslaggever Dick Schaap, die zich als een vader ontfermd had over de jonge Fischer, schreef  goedmoedig: „Bobby heeft twee grote deugden: hij is nooit saai en hij is knettergek. Als ik hem weer zie, zal ik het u melden.”  Ze zouden elkaar nooit meer zien. Schaap overleed in 2001. Fischer was toen allang van het schaaktoneel verdwenen. Hij weigerde zijn titel te verdedigen, maar bleef zichzelf als wereldkampioen beschouwen. Hij belandde in Pasadena in de gevangenis omdat hij per abuis voor een bankrover werd aangezien.  In 2005 ontvluchtte Fischer Amerika wegens belastingschulden. IJsland bood hem het staatsburgerschap aan. De persconferentie die Fischer bij zijn aankomst in Reykjavik gaf, is nog altijd op YouTube te bekijken.   Een jonge journalist stelt een vraag. Fischer kijkt hem loerend aan. „Ben jij de zoon van Dick Schaap? Ben jij een Jood?” „Net als u”, antwoordt de jongeman.   „Jouw vader was ooit een vriend van me. En toen heeft hij, als een echte Joodse slang, over me geschreven dat ik knettergek ben.” „Dat weet ik”, zegt Jeremy Schaap kalm. „En u heeft vandaag nog niets gedaan dat die woorden zou weerleggen.” Er volgt een zinderende stilte. Secondenlang kijken de mannen elkaar aan, tot Schaap wegloopt.  Jeremy werd net als zijn vader een gerenommeerd journalist. Maar beroemder dan alle stukken die hij schreef, werd die lange, lange stilte.  Later zei Schaap: „Ik was na die persconferentie eerder aangeslagen dan kwaad. Ik kwam naar IJsland om de beste schaker aller tijden te spreken, en ontmoette een bange jongen die niet wist hoe hij ooit nog thuis moest komen.” Klappen of niet klappen? Wat zou Jezus doen? Niet klappen, denk ik. Hij zou glimlachen. Met grote, blinkende ogen.  Nicolien Mizee is schrijver en vervangt Frits Abrahams tijdens zijn vakantie.||https://www.nrc.nl//nieuws/2022/07/20/het-bobby-fischer-dilemma-a4136894
2022-07-20||Opinie | Zwijn||Voor de laatste keer trein ik na een lange ambtelijke loopbaan vanuit  Den Haag naar huis. Pensioen. Zal ik dit ritje missen? Twee meisjes zitten tegenover me met oortjes in en luisteren naar muziek. De conducteur roept om: „We moeten even wachten op een rood sein.” Het ene meisje haalt een dop uit haar oor en vraagt: „Wat zegt-ie?” De ander peutert een dop uit haar oor en zegt: „We moeten even wachten op een wild zwijn.”  Ja, dat ga ik missen.  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/20/zwijn-a4136893
2022-07-20||Sudoku van woensdag 20 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/20/sudoku-a4136875
2022-07-20||Sweet &amp; spicy tofuspiesjes||Gochujang vindt u in de Aziatische supermarkt. Zet de tofu (in verpakking) een avond van tevoren in de vriezer. Haal het ’s morgens uit de vriezer en laat het ontdooien. Haal de tofu uit de verpakking en knijp voorzichtig zo veel mogelijk vocht uit de tofu. Probeer het blok niet te breken. Snijd de tofu in 4 of 8 repen. Verhit 3 centimeter zonnebloemolie in een brede diepe pan (zoals een hapjespan) op middelhoog vuur. Leg zodra de olie goed heet is de tofu in de pan en bak ze goudbruin. Beweeg ze niet te veel, anders kan de tofu breken. Laat de tofu als ze aan de pan blijven plakken nog iets langer bakken en trek ze als ze goed bruin zijn voorzichtig los. Laat de tofu uitlekken op een stuk keukenpapier.  Meng alle ingrediënten voor de saus in een kommetje. Verwarm een brede pan op middelhoog vuur en voeg de saus toe. Voeg zodra deze kookt de tofu toe en beweeg de pan zodat alle stukjes tofu volledig met saus bedekt zijn. Prik de tofu op sateprikkers en garneer de tofuspiesjes met geroosterde sesamzaad en lente-ui.  Voor 4 tot 8 spiesjes: 1 blok tofu (ca. 375 g) zonnebloemolie, om in te frituren Voor de saus: Voor erbij: Jason Tjon Affo Vegan Rainbow Food Becht, 224  blz. € 25,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/20/thuiskok-sweet-spicy-tofuspiesjes-a4136868
2022-07-20||In het midden||Horizontaal:1.  Schreinemacher, Yesilgöz en Helder 5.  Fake 9.  Past voor laan of duwen 10.  Zo verschijn je graag aan de start 12.  Belangrijke Romein 14.  ‘Supermarkten stunten voor het eerst minder met __’ 16.  __ I say more? 17.  __ Drost, mister FC Twente 21.  Uiteenlopende items 23.  Wereldvreemde figuur 24.  ‘__ stelt kabinet deadline in asielcrisis’ 26.  Tja, wat doe je __? 28.  Jonge vrouw 29.  __ vivat! 30.  Wereldvreemde figuur 31.  Winkelformules waar je aan vast zit  Verticaal: 1.  ‘Woede alom over koppigheid __ dat stukken geheim houdt’ 2.  Liever aanzienlijk aanzien 3.  Geweidrager 4.  Past voor pakje of partij 5.  Het ruime sop kiezen 6.  __ Kleine 7.  Straatje 8.  Bijeenkomst 11.  Schikken 13.  Heb je klein en groot 15.  Jeffrey of Brian 18.  __ Winger, actrice 19.  Brengt Bo en De Lint bij elkaar 20.  Arbeid  __ 22.  Auto met vier ringen 25.  Bruce of Peggy 27. Zendt Studio Engeland uit  Oplossing puzzel 19 juli. Horizontaal: 1. LIMP 6. OTTAWA 10. SURINAME 11. LIMO 12. SATIRE 14. AS 15. SATE 17. CAS 21. HOR 23. TRIJN 24. GRONAU 25. CHEF 27. SCHIPHOL 28. STRUIK 29. TEST  Verticaal: 2. ISIS 3. MUM 4. PROVO 5. INNSBRUCK 6. OMSTANDIG 7. TEAEN 8. ALICE 9. APES 11. LACHGAS 13. RANSELS 16. ARIJ 18. BROER 19. STASI 20. DICHT 22. OR 26. HOE  In het midden: BOSBRANDEN||https://www.nrc.nl//nieuws/2022/07/20/in-het-midden-a4136867
2022-07-20||Belangen van  Poetin, Erdogan en Raisi  lopen te veel uiteen voor hechte antiwesterse alliantie|| Vanuit westers perspectief zijn ze gemakkelijk weg te zetten als drie boze mannen. Vladimir Poetin, aanstichter van een oorlog in Europa. Ebrahim Raisi, president van een land waar anti-Amerikanisme tot de nationale canon behoort. En Recep Tayyip Erdogan, president van belangrijk NAVO-lid Turkije dat graag de grenzen van de alliantie test, zijn vetes met de Europese Unie koestert, maar zich ook graag opwerpt als bemiddelaar. Democratie naar westerse snit vinden ze alle drie lastig. Dinsdag kwamen ze op uitnodiging van Raisi bijeen in Teheran. Poetin maakte bij aankomst een gejaagde indruk. Hij was later dan Erdogan, sloeg de welkomstceremonie over om meteen in overleg te gaan met de gastheer. Op de agenda: Oekraïne, de Russische blokkade van Oekraïense tarwe én Syrië. Formeel was het een top in het kader van het ‘Astana’-overleg waarin de drie sinds 2017 hun Syrië-beleid afstemmen. Astana gold aanvankelijk als alternatief voor het vruchteloze vredesoverleg via de Verenigde Naties, waar de westerse coalitie zijn kaarten op gezet had. Het trio lijkt daarmee op een antiwesterse alliantie. Zo zou ayatolla Ali Khamenei tijdens een ontmoeting dinsdag met Poetin hebben gezegd dat deze op zijn hoede moest blijven voor bedrog door het Westen. Maar een hechte club is het niet, daarvoor lopen de belangen te ver uiteen. Turkije koos in Poetins oorlog bijvoorbeeld de kant van Kiev. Turkse drones zijn alleen al uit oogpunt van morele ondersteuning van grote waarde voor de Oekraïense strijdkrachten. Maar Erdogan steunt weer niet de internationale sancties tegen Rusland, omdat die de haperende Turkse economie te veel schade zouden berokkenen. Voor Poetin is het pas de tweede buitenlandse reis sinds het begin van de oorlog. Het is een uitgelezen kans voor de Russische leider banden aan te halen met Iran. Rusland kan laten zien dat het niet alleen op de wereld is. En wie weet kan Poetin van Teheran leren hoe je op langere termijn omgaat met westerse sancties. Volgens de Amerikaanse regering staat Iran ook op het punt om drones te leveren aan Moskou. Ook voor Iran is het prettig te laten zien dat het niet alleen staat, zeker na het ontluiken van vriendschapsbanden tussen Israël en de Golfstaten, die opbloeiden na Amerikaanse bemiddeling. Rusland behoort met Venezuela en China tot het kleine clubje vrienden van Iran. Gezien Amerikaanse sancties is het logisch dat Iran niet-westerse partners zoekt. Voor Poetin is het  de tweede buitenlandse reis sinds het begin van de oorlog Turkije werkt weliswaar met Rusland en Iran samen in het Astana-overleg, maar het staat in Syrië tegenover de twee landen. Terwijl Ankara de Syrische oppositie steunt, schragen Moskou en Teheran juist het regime van president Assad.  Voor Erdogan was het belangrijkste agendapunt in Teheran zijn wens om een nieuwe militaire operatie te lanceren tegen de Koerdische strijdgroep YPG in Noord-Syrië. Want daartoe heeft hij toestemming nodig van zowel Teheran als Moskou. Het Turkse leger heeft  versterkingen gestuurd richting de strategisch belangrijke stad Tal Rifaat, die in handen is van de YPG. Maar Rusland heeft daar troepen in de buurt en waarschuwt Turkije voor nieuwe militaire avonturen. Ook Iran is tegen een Turkse aanval op Tal Rifaat, omdat daar twee sjiitische districten in de buurt liggen die van belang zijn voor Teheran. De militaire dreiging draagt bij aan de toenemende spanningen tussen Turkije en Iran. Erdogan heeft zijn bezoek aan Teheran het afgelopen jaar meermaals uitgesteld vanwege de toenemende activiteiten van de Iraanse geheime dienst op Turks grondgebied. De afgelopen jaren werden enkele prominente Iraanse dissidenten vermoord en ontvoerd in Turkije. En vorige maand verijdelden de Turkse autoriteiten een vermeend complot van de Iraanse inlichtingendienst om Israëlische toeristen te vermoorden. Dit werd hoog opgenomen door Ankara.     Naast het strategische belang in Syrië zou het voor Erdogan ook een  opsteker zijn als de geblokkeerde graanvoorraden van Oekraïne na Turkse bemiddeling geëxporteerd kunnen worden. Vorige week bereikten diplomaten van Oekraïne, Rusland, Turkije en de VN daarover een principe-afspraak. De hoop is dat na een vruchtbaar onderonsje tussen Erdogan en Poetin eind deze week een definitief akkoord gesloten kan worden. In Oekraïense silo’s ligt 22 miljoen ton graan dat Rusland tegenhoudt, waardoor in Afrika en Azië voedseltekorten ontstaan.  Poetin zei in Teheran dat nog niet alle obstakels uit de weg geruimd waren, maar dat er  vooruitgang is geboekt. Erdogan loofde de vooruitgang van vorige week en zei te hopen dat de hele wereld van een doorbraak zou profiteren.||https://www.nrc.nl//nieuws/2022/07/20/belangen-anti-westers-trio-lopen-uiteen-a4136911
2022-07-20||Dit blog is gesloten||We sluiten dit blog af. De temperaturen zijn langzaam weer aan het dalen, maar komende nacht blijft nog warm, met minimumtemperaturen tussen de 20 en 25 graden. Het Nationaal Hitteplan blijft tot en met woensdag van kracht, maar de temperaturen zullen in de loop van de dag een stuk lager zijn op dinsdag.||https://www.nrc.nl//nieuws/2022/07/19/dit-blog-is-gesloten-593-a4136920
2022-07-20||China is niet langer het land van onbeperkte groei||Mevrouw Wang, geboren in de Centraal-Chinese provincie Anhui, voelt aan den lijve wat een slechte economie betekent. Ze werkt al decennia als hulp in de huishouding in Beijing, maar dat wordt steeds moeilijker. De expats, voor wie ze het liefst werkt, vertrekken bij bosjes. Vooral omdat het met de strenge Chinese coronamaatregelen heel moeilijk is  het land in of uit te reizen, maar ook doordat China niet langer het land van de onbeperkte groeimogelijkheden is. Het gaat zelfs heel slecht met de  economie. De groei in het tweede kwartaal bedroeg  een schamele 0,4 procent ten opzichte van hetzelfde kwartaal in 2021, zo meldde China’s Nationale Bureau voor de Statistiek. Buitenlandse analisten twijfelen  zelfs of  er niet al sprake is van krimp. De man van mevrouw Wang werkt normaal als bouwvakker in de hoofdstad. Maar sinds het begin van het jaar is er geen bouwproject meer waar ze hem nog willen. De bouw ligt goeddeels stil door een steeds verder uitdijende crisis in de vastgoedsector. China’s 0,4 procent groei is het op een na slechtste resultaat in dertig  jaar. Alleen het eerste kwartaal van 2020 was nog slechter. Dat was bij het begin van de coronapandemie. Toen was sprake van een krimp van 6,8 procent. Grote delen van het land kwamen vrijwel geheel tot stilstand.  Ook nu hebben de anticoronamaatregelen van de overheid grote invloed op de economie. De Chinese premier Li Keqiang waarschuwde in mei zelfs dat „moeilijkheden op sommige vlakken  tot op zekere hoogte groter zijn dan toen de epidemie ons zwaar raakte in 2020”. Dat blijkt ook uit de recente kwartaalcijfers: de jeugdwerkloosheid ligt op 19,3 procent, en vooral voor pas afgestudeerden  is het steeds moeilijker aan  werk te komen. En dan is er nog   de vastgoedcrisis: in sommige delen van het land weigerden mensen   hun hypotheken te betalen, omdat de huizen die ze al hadden gekocht en betaald niet op tijd geleverd werden. Analisten van de Japanse investeringsbank Nomura kwamen maandag met een schatting van het  aantal lockdowns in China. 41 Chinese steden zouden te maken hebben met gehele of gedeeltelijke lockdowns. Dat raakt 264 miljoen mensen in regio’s die goed zijn voor 18,7 procent van de economische activiteit in China. Het aantal lockdowns nam ook toe: een week eerder ging het om 31 Chinese steden. Dat het nu zo slecht gaat met de economie, is verrassend: China klom in 2020 juist als eerste uit het dal, omdat het land veel strenger ingreep tegen corona dan andere landen. Maar wat toen werkte, werkt nu niet meer. De nieuwe vormen van corona verspreiden zich sneller, dus de ziekte geheel uitbannen is vrijwel onmogelijk. Maar dat lijkt ook minder nodig, want mensen worden minder ziek en herstellen meestal snel. De uiterst strenge maatregelen lijken  steeds meer op schieten met een kanon op een mug. De Chinese president Xi Jinping ziet dat anders. In een speech tijdens zijn bezoek eind juni aan  Wuhan maakte hij opnieuw glashelder dat hij wil vasthouden aan het volledig uitbannen van alle gevallen van corona, ongeacht de schade aan de economie. „We kiezen er liever voor om de economische ontwikkeling tijdelijk aan te tasten dan dat we de levens en de gezondheid van de bevolking schaden.”   Xi, die het zero covid-beleid tot persoonlijk speerpunt heeft gemaakt, houdt er ook aan vast omdat een koerswijziging zijn status als allesweter en alleskunner aantast.  Maar er  dreigt ook een reëel gevaar als China het zero covid-beleid  opgeeft. Dan is de kans groot dat veel ouderen, die ook voor de mildere variant kwetsbaar zijn en naar schatting pas juli 2023 voor 80 procent gevaccineerd  zijn, alsnog  sterven. Ook zou de zorg snel overbelast  raken.  Premier Li Keqiang, verantwoordelijk voor de economie, ziet het anders. Hij ziet dat de stabiliteit van China serieus in gevaar kan komen als het economisch slecht gaat. Juist de economische groei is voor hem een onmisbaar fundament voor een sterke positie van de Communistische Partij van China (CPC), en corona mag die groei niet te zeer hinderen. Achter de schermen lijkt er een strijd gaande tussen Li en Xi, waarbij Li staat voor het primaat van de economie over de politiek, en Xi juist voor het primaat van de politiek over de economie. Li keert zich  niet openlijk tegen Xi, maar hij benadrukt op steeds meer fora hoe belangrijk het is om eerst  de economie te stimuleren en  geen onnodige obstakels op te werpen voor productie en transport van goederen. Ook steunt hij waar mogelijk bedrijven en bedrijfstakken als de hightech- en de vastgoedsector, die het onder Xi zwaar te verduren hebben. Dat leidt soms tot het terugdraaien of verzachten van maatregelen die Xi eerder nam. Voor bedrijven en beleggers in binnen- en buitenland leidt de strijd tussen pragmatisme en ideologie die  achter de schermen woedt  tot een veel instabieler bedrijfs- en investeringsklimaat dan zij lange tijd van China gewend waren. Het jaagt buitenlandse bedrijven en investeerders weg. Dit najaar komt de top van de CPC bijeen om nieuwe leiders voor de komende vijf jaar aan te wijzen. Xi Jinping zal dan vrijwel zeker voor nog minstens vijf jaar worden benoemd. Li zal van het toneel verdwijnen. Maar tot die tijd zal hij  hard  vechten om ervoor te zorgen dat er zo veel mogelijk mensen in de nieuwe partijtop komen die  Xi Jinping tegenwicht kunnen bieden. Daardoor lijkt de kans op een stabilisering van het economisch klimaat  de komende tijd beperkt.  ||https://www.nrc.nl//nieuws/2022/07/19/groei-in-china-is-niet-langer-vanzelfsprekend-a4136890
2022-07-20||Vanuit alle hoeken in Italië wordt Draghi gevraagd aan te blijven||Allicht wordt deze woensdag de moeilijkste dag voor de nationale eenheidsregering van Mario Draghi, sinds die in februari vorig jaar werd gevormd. Stapt hij écht op, of is ‘Super’ Mario Draghi – onder meer door de smeekbedes uit binnen- en buitenland – de voorbije dagen op andere gedachten gebracht? De Italiaanse regeringscrisis in Rome wordt stilaan een politieke thriller, en de komende uren worden mogelijk doorslaggevend. Deze woensdagochtend verscheen de hele Italiaanse regering voor de Senaat. De regeringsministers flankeerden premier Mario Draghi, toen de premier een begeesterende toespraak hield. Die speech, waarin hij haarfijn opsomde wat zijn regering van nationale eenheid sinds februari vorig jaar had verwezenlijkt, hield echter ook een glasheldere boodschap in. Draghi zei de senatoren dat hij enkel was gekomen, na de luide roep van de Italianen om uit de crisis proberen te komen. Hij maakte duidelijk dat hij bereid is verder te werken, maar wel alleen als het parlement erin slaagt het vertrouwen te herstellen. ,,Een echt vertrouwen, en geen façade”, zei Draghi. Hij aanvaardt van de partijen geen veto’s of nieuwe ultimata, en keek de senatoren strak aan toen hij zei: ,,Siete pronti?!” (Zijn jullie er klaar voor?) Afgelopen donderdag stapte premier Draghi, een van de meest gerespecteerde regeringsleiders in Europa, naar de Italiaanse president Sergio Mattarella, om zijn ontslag aan te bieden. De premier deed dat omdat er volgens hem een „ernstig probleem van bestuurbaarheid” was ontstaan. De aanstoker van deze politieke crisis is de Vijfsterrenbeweging. Die had besloten niet te komen opdagen bij een belangrijke stemming over een steunpakket, waaraan ook een vertrouwensstemming was verbonden. Draghi interpreteerde dit als een diepe vertrouwensbreuk. Maar zijn ontslagaanbod werd prompt geweigerd door president  Mattarella, die de premier gebood naar het parlement te gaan om een uitweg uit de crisis te zoeken. Deze woensdag wordt daarom een cruciale dag. Na Draghi’s toespraak zal een verwachte stemronde, woensdagavond, een belangrijke indicatie geven van hoe het verder gaat. Donderdag wordt de hete aardappel nog doorgespeeld naar de Kamer, waar ook wordt gestemd. Het einde ligt nog open, maar door Draghi te vragen terug te gaan naar het parlement, won de Italiaanse president mogelijk cruciale tijd. De voorbije dagen kregen de Italianen zo de kans om te reageren, en dat deden ze massaal. Vanuit alle hoeken krijgt Draghi nu de dringende vraag, haast de smeekbede, om ,,verantwoordelijkheid te tonen”. Niet alleen van politici zoals oud-premier Matteo Renzi, die een petitie organiseerde, maar ook van burgers die in Milaan en in Rome een betoging hielden, en daar met Italiaanse en Europese vlaggen  zwaaiden. En ook zeker 1.300 burgemeesters laten Draghi weten dat het land hem nodig heeft. Een vergelijkbare oproep tot ‘verantwoordelijkheid’ en ‘eenheid’ komt van de Italiaanse artsen, katholieken en milieuactivisten. Ook de EU duimt voor een goede afloop. ‘Brussel’ vertrouwt Draghi met het goede beheer van de miljarden euro’s waarop Rome aanspraak maakt uit het Europese heropbouwfonds na de pandemie, waarvan Italië de grootste begunstigde is. Voor het einde van dit jaar moeten nog belangrijke doelstellingen worden gehaald, én moet de begroting worden goedgekeurd. Verkiezingen staan in Italië sowieso uiterlijk voor de lente van 2023 gepland, maar die enkele maanden extra maken volgens wie wil dat Draghi blijft, wel een wezenlijk verschil. Met oorlog in Oekraïne, stijgende energieprijzen en een wereldwijde inflatie is instabiliteit in Italië, de derde  economie in de eurozone, de zoveelste crisis die de EU er echt niet bij wil. Wie wel goed garen kan spinnen bij deze regeringscrisis, is Giorgia Meloni van het radicaal-rechtse Broeders van Italië, de enige partij die voor de oppositie koos. Zij scoort hoog in de peilingen en heeft baat bij vervroegde verkiezingen. Dit zou haar politieke bondgenoten Matteo Salvini (Lega) en Silvio Berlusconi (Forza Italia) – hun partijen zitten wél in de regering-Draghi, maar vormen daarnaast ook een politieke alliantie met Meloni - in de verleiding kunnen brengen om nu met zijn drieën  verkiezingscampagne te voeren. In de hoek van de Lega klonk woensdagochtend dan ook opvallend weinig applaus na de toespraak van Draghi. Eerder deze week vroeg Salvini aan zijn aanhangers op Facebook wat te doen. De roep voor vervroegde verkiezingen klonk daar zeer luid. Maar de ondernemers – een belangrijk deel van de Lega-achterban – vinden vervroegde verkiezingen in deze onzekere tijden een slecht idee. Bovendien blijkt zo’n snelle verkiezingswinst mogelijk een vergiftigd geschenk. Een nieuwe, rechtse regering, zou nu een uiterst complexe toestand erven – en dan is er niemand anders meer over om de schuld te geven. Wat doet Salvini? Volgt hij zijn onderbuikgevoel, of wint toch het verstand? Pas vanavond, na de stemming in de Senaat, komt er meer duidelijkheid over het politieke lot van de regering-Draghi.  Dit artikel is woensdagochtend geactualiseerd na de toespraak van Draghi in de Senaat. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/19/zware-druk-op-draghi-om-aan-te-blijven-a4136908
2022-07-20||Werkgevers en vakbonden ruziën over eigen advies voor de toekomst van flexwerk||Vakbonden en werkgeversclubs hebben een conflict over de arbeidsmarktadviezen die zij een jaar geleden gezamenlijk presenteerden, en waar het kabinet zijn beleid op wil baseren. Samen deden de sociale partners vorig jaar voorstellen om flexwerk in te perken en het werkgeverschap aantrekkelijker te maken. Minister Karien van Gennip (Sociale Zaken, CDA) omarmde hun plannen deze maand. Maar meerdere voorstellen worden verschillend uitgelegd door de vakbonden en werkgeversclubs, blijkt uit gesprekken met NRC. Het kabinet wacht nu af of zij er samen uit komen. Belangrijk twistpunt is de beloning van uitzendkrachten. In het advies van vorig jaar staat dat „het totaal aan arbeidsvoorwaarden” voor de uitzendkracht „ten minste gelijkwaardig” moet zijn aan dat van collega’s die rechtstreeks in dienst zijn. Het idee hierachter: uitzendkrachten mogen nooit goedkoper zijn dan vast personeel.  Maar de pensioenregeling telt voor deze afspraak niet mee, volgens de werkgevers. „Voor pensioen hebben we gezegd: dat is een afzonderlijke kwestie”, zegt Guusje Dolsma van werkgeversclub VNO-NCW.   Nee, zegt Zakaria Boufangacha, vicevoorzitter van vakbond FNV. „Zo is het niet afgesproken. Het gaat over het totaalpakket.” Precies dit thema – uitzendwerk – vormde vorig jaar het grootste obstakel bij de onderhandelingen tussen werkgevers en vakbonden over hun gezamenlijke arbeidsmarktadvies. De bonden bleven erop aandringen: uitzendkrachten moeten vanaf dag één dezelfde arbeidsvoorwaarden krijgen als hun collega’s die in dienst zijn. Dat is onuitvoerbaar, vonden de werkgevers. Denk aan de uitzendkracht die elke week ergens anders werkt. Moet die steeds een nieuw pensioenpotje, fietsenregeling en persoonlijk keuzebudget krijgen? Ze vonden een compromis. De arbeidsvoorwaarden moesten niet gelijk, maar „gelijkwaardig” zijn. Een ontbrekende fietsenregeling kan worden gecompenseerd met een hoger keuzebudget. Ook is afgesproken dat de uitzendsector zijn pensioenregeling verbetert, zodat die op een gemiddeld, „marktconform niveau” komt. Die twee afspraken vullen elkaar aan, vinden de werkgevers. Het pensioen wordt marktconform, de overige arbeidsvoorwaarden worden gelijkwaardig, zegt Dolsma van VNO-NCW. Volgens Boufangacha is de tekst van het advies duidelijk: het „totaal” aan arbeidsvoorwaarden moet gelijkwaardig zijn, dus er is geen ruimte voor uitzonderingen. „Juist hierover hebben wij lang onderhandeld. Waardoor het hele advies er bijna niet gekomen was. Wij zijn hier heel principieel in.” Anders, vreest hij, blijven uitzendkrachten in sommige gevallen alsnog goedkoper  voor werkgevers. Dit is niet het enige meningsverschil. Het kabinet heeft opheldering gevraagd over meer gezamenlijke adviezen van de vakbonden en werkgevers. Dat betreft onder meer een voorstel dat de werkgeversclubs erg belangrijk vinden, over langdurig ziek personeel. Werkgevers moeten hun zieke personeel twee jaar doorbetalen en begeleiden bij hun terugkeer naar werk – dat blijft zo. Maar na één jaar zou deze begeleiding zich in principe moeten richten op het vinden van een baan bij ándere werkgevers, is afgesproken. Minister Van Gennip wil nu weten: is hier een wetswijziging mee bedoeld? Met zo’n wetswijziging zouden werknemers na één jaar ziekte hun recht op terugkeer verliezen. Dat vinden de vakbonden onacceptabel. Zónder wetswijziging verandert er weinig, verwachten ambtenaren van Sociale Zaken. Een werknemer houdt dan het recht op terugkeer in het tweede ziektejaar. Dat willen de werkgevers juist voorkomen.  Ook zijn werkgevers en vakbonden verdeeld over hun advies om ‘deeltijd-WW’ te introduceren. Bedrijven mogen hun personeel dan dwingen tijdelijk minder te werken. Voor die uren ontvangt de werknemer een werkloosheidsuitkering. Het kabinet wil die niet betalen. Werkgevers en werknemers moeten de kosten onderling verdelen – maar hoe?  De belangen om alsnog overeenstemming te bereiken zijn groot. Voor werkgevers en vakbonden is het een buitenkans: het kabinet wil hun plannen bijna volledig uitvoeren én de uitwerking met hen blijven bespreken. Zo houden ze invloed.  Ook Van Gennip hoopt op eensgezindheid. Als zij wetsvoorstellen kan presenteren die gesteund worden door werkgevers en vakbonden, zullen die gemakkelijker een politieke meerderheid halen.  Na de zomervakantie praten werkgevers en bonden verder over de geschilpunten. Ook in de uitzendsector zelf worden de pensioenen besproken. „Wij willen eruit komen met de vakbonden”, zegt directeur Jurriën Koops van uitzendkoepel ABU. „Voor een deel moet dat in Den Haag gebeuren, voor een deel bij ons aan de cao-tafel.”||https://www.nrc.nl//nieuws/2022/07/19/werkgevers-en-vakbonden-ruzien-over-eigen-advies-voor-de-toekomst-van-flexwerk-a4136912
2022-07-20||Voor ‘onbedoelde’ Amerikanen is er nog altijd geen goede fiscale regeling||Voor Nederlanders die per toeval ook in de Verenigde Staten belastingplichtig zijn, blijft de onzekerheid rond het aanhouden van een Nederlandse bankrekening bestaan. Met de Amerikaanse autoriteiten is nog steeds geen definitieve oplossing bereikt. Dat heeft bankenkoepel NVB dinsdag aan NRC laten weten.  Wel hebben grootbanken ABN Amro, ING, Rabobank en Volksbank deze ‘onbedoelde Amerikanen’ beloofd dat ze hun rekeningen permanent behouden, mits er niet meer op staat dan 50.000 dollar, nagenoeg 50.000 euro. Die toezegging gold aanvankelijk tot 1 september. Hiermee volgen de banken de rechtbank Midden-Nederland, die vorig jaar  de Volksbank (eigenaar van SNS, ASN en Regiobank) verbood een rekening te sluiten van een onbedoelde Amerikaan die er (omgerekend) minder dan 50.000 dollar op had staan. Onbedoelde Amerikanen met meer dan een halve ton op de bank die geen belastingaangifte doen in de VS – of bezig zijn dat te regelen – moeten wel blijven vrezen voor hun rekening. Een bankrekening openen of een ander financieel product afnemen blijft sowieso lastig voor onbedoelde Amerikanen. Een ‘onbedoelde Amerikaan’ is een Nederlandse burger die de VS als Amerikaan zien, bijvoorbeeld door geboorte in dat land of door een Amerikaanse ouder. Zo’n burger komt in de problemen doordat de VS een zeer ruime, extraterritoriale belastingplicht kennen. Iedereen met de Amerikaanse nationaliteit moet in de VS belastingaangifte doen, ook al heeft de betrokkene er slechts kort of helemaal niet gewoond. Dat kan leiden tot dubbele heffing. Om hun extraterritoriale belasting te kunnen afdwingen, hebben de Amerikanen afspraken met regeringen, waaronder de Nederlandse. Die afspraken verplichten banken financiële gegevens van alle US persons in hun klantenbestand met tegoeden boven de 50.000 dollar door te geven aan de Nederlandse Belastingdienst. Die speelt de gegevens door aan de Amerikaanse evenknie, de IRS.  De banken moeten van zo’n rekeninghouder naam, adres en saldi doorgeven onder vermelding van diens belastingnummer, een TIN. En daar wringt de schoen voor menig onbedoelde Amerikaan. Zij hebben niet altijd zo’n nummer, en aanvragen ervan kost veel tijd en moeite. Sommigen weigeren de aanvraag uit principe: zij voelen zich geen Amerikaan en willen zich niet neerleggen bij de Amerikaanse belastingplicht. Afstand van de ongewenste nationaliteit doen is nog een optie, maar verwerving van het vereiste Certificate of Loss of Nationality (CLN) duurt lang en is kostbaar. Bovendien moet alsnog voor een aantal jaar belastingaangifte worden gedaan. Voor Nederlandse banken valt niet aan de regels voor TIN of CLN te ontkomen, als ze zich er niet aan houden dreigen hoge Amerikaanse boetes. Alle kleinere banken zijn daarom al gestopt met dienstverlening aan US persons. De administratieve lasten waren te zwaar, dreigende boetes te hoog.  Ook de vier grootbanken dreigden in 2019 onbedoelde Amerikanen zonder TIN of CLN uit te sluiten. Onder druk van Financiën beloofden ze daarna uitstel tot 1 september 2022, hangende overleg met de Amerikaanse fiscus. Die gesprekken hebben nog altijd niet tot resultaat geleid, schreef staatssecretaris Marnix van Rij (Belastingen, CDA) in juni aan de Tweede Kamer. En dat is nog steeds zo. De Nederlandse regering heeft, samen met onder meer de Franse, de Amerikanen voorgesteld een uitzondering in hun regels te maken voor inwoners met een Europees paspoort, die in een EU-land belasting betalen en die een zeer beperkte band hebben met de VS. Als dat niet mogelijk is, hoopt Van Rij van de IRS te horen of een bank een boete kan voorkomen als zij kan aantonen voldoende te hebben gedaan om een TIN of CLN van haar klant te krijgen. Dan zou er voor banken minder druk zijn om rekeningen te sluiten. Ook hoopt de staatssecretaris dat het veel goedkoper wordt om afstand te doen van het Amerikaanse staatsburgerschap. Voor 1 september wil hij over verdere voortgang rapporteren. Wrang detail is dat de VS met de saldo-informatie die wereldwijd wordt aangeleverd heel weinig doen. De directeur van de IRS zei in mei in het Amerikaanse Congres nog dat zijn dienst te weinig geld heeft om alle data door te spitten en mogelijke belastingontduiking verder te onderzoeken.||https://www.nrc.nl//nieuws/2022/07/19/nog-dreiging-onbedoelde-amerikaan-a4136897
2022-07-20||‘Poetin wilde Oekraïne, Europa en de VS uit elkaar spelen. Dat is niet gelukt’||Hoewel de Amerikaanse regering nog altijd miljarden  investeert in de verdediging van Oekraïne, haalt de oorlog  niet meer altijd de voorpagina’s. Het Russische leger, in de eerste weken belachelijk gemaakt in talkshows, lijkt delen van het buurland stevig in handen te hebben. Hoe kijkt Washington naar de situatie? Een telefonisch interview met Molly Montgomery, plaatsvervangend staatssecretaris voor Europese Zaken. Molly Montgomery is op het Amerikaanse ministerie van Buitenlandse Zaken plaatsvervangend staatssecretaris voor West-Europa en de Europese Unie. Eerder werkte ze onder meer als onderzoeker voor het Brookings Instituut en als medewerker op de Amerikaanse ambassades in Riga, Sarajevo en Kabul. Hoe karakteriseert u de huidige fase van de oorlog in Oekraïne? „Ik zou zeggen dat Oekraïne duidelijk heeft laten zien dat het nooit zal worden onderworpen aan Rusland. Dus de oorlog gaat niet zoals Poetin had gepland. Hij dacht een snelle zege te boeken. Onze bondgenoten – inclusief Nederland – en wij hebben een beduidende hoeveelheid steun gegeven om Ruslands agressie te helpen bestrijden. Wij zijn vastbesloten om te zorgen dat de oorlog die Poetin heeft gewild, uitloopt op een strategische mislukking op de lange termijn voor het Kremlin.” Helpt dat Oekraïne: een strategische mislukking op de lange termijn? „Ik denk dat het belangrijk is dat Poetin zijn doel niet bereikt en daarmee die strategische mislukking voor de lange termijn voor zijn kiezen krijgt. Vanwege de soevereiniteit, onafhankelijkheid en territoriale integriteit van Oekraïne, maar ook vanwege de handhaving van de internationale orde die we in zeventig jaar tijd met onze bondgenoten hebben opgebouwd.”  In feite beheerst Rusland nu grote delen van Oekraïne. Is de territoriale integriteit waar u over spreekt voor de VS nog een oogmerk? „Zeker.”  Dringt de Amerikaanse regering bij Oekraïne aan op vredesbesprekingen, met als uitgangspunt de feitelijke Russische overheersing in het oosten en delen van het zuiden? „De bescheiden Russische opmars in het oosten van Oekraïne heeft het Kremlin  mensen en materieel gekost. Het Oekraïense leger blijft dapper vechten in de Donbas en wij doen alles wat we kunnen om hen te helpen. Diplomatie is de enige manier om de strijd te beëindigen, maar tot dusver heeft Rusland geen aanstalten gemaakt te onderhandelen. Wat wij zolang doen, is de positie van Oekraïne op het slagveld zo sterk mogelijk maken, opdat het de best denkbare uitgangspositie heeft als vredesbesprekingen aan de orde zijn. „Geen misverstand: wij dringen niet bij Oekraïne aan op concessies. Het is een soevereine staat en de beslissing over dat soort kwesties ligt bij Oekraïne alleen.” Oekraïne heeft duidelijk laten zien dat het nooit zal worden onderworpen aan Rusland In een groepsinterview met enkele buitenlandse journalisten stak Karen Donfried, staatssecretaris voor Europese Zaken en dus Montgomery’s baas, enkele weken geleden een donderpreek af na een vraag van NRC. Hadden recente uitspraken van belangrijke Amerikaanse leiders als defensieminister Lloyd Austin („We willen Rusland verzwakt zien”) en president Biden („Die man kan toch niet aanblijven?”) Poetin niet in de kaart  gespeeld? Hij wendde immers voor dat Rusland Oekraïne wel moest binnenvallen om westerse agressie vóór te zijn. Gaf die Amerikaanse retoriek landen als China of India niet een excuus om zich afzijdig te houden of Rusland zelfs te steunen? Donfried zei: „Oké, laat ik heel helder zijn: deze oorlog is door Poetin uitgelokt. Er is geen andere reden voor. En: hoezo, preventieve aanval? Tegen wat? De NAVO is een defensief bondgenootschap. „Wij hebben voor de oorlog al duidelijk gemaakt dat een invasie niet onbestraft zou blijven. Dit is dus geen nieuw beleid. En dan nog: de formulering dat we ervoor willen zorgen dat Rusland dit soort agressie niet opnieuw kan ontketenen, lijkt mij nog heel bescheiden. Dit is niet acceptabel. Je kunt een land niet zomaar zijn zwakkere buur laten binnenrollen en onschuldige mensen vermoorden.” Molly Montgomery, die later deze week Den Haag aandoet,  is wat minder fel dan haar baas, maar even streng over Poetin – en blijft even stil over landen als China en India. „Het is aantoonbaar onjuist dat dit op de een of andere manier een preventieve aanval was vanwege de westerse agressie. Bedenk dat Poetin Oekraïne al eens binnenviel in 2014. Hij viel Georgië binnen in 2008. Dit is een patroon. Wat de NAVO als reactie op de Russische agressie heeft gedaan, is alleen ervoor zorgen dat ze in staat is haar verantwoordelijkheid voor de territoriale verdediging van haar leden te vervullen. We zijn vastbesloten  te zorgen dat Rusland een prijs betaalt voor die agressie.” President Zelensky heeft een van zijn felste bondgenoten verloren: de Britse premier Boris Johnson. Vindt u het jammer dat hij moet aftreden? „De VS hebben een speciale relatie met het Verenigd Koninkrijk. Dat blijft zo, wie er ook aan de macht is.” Nationaal Veiligheidsadviseur Sullivan vertelde enkele leden van het Congres aan de vooravond van de invasie dat de Europese bondgenoten „voortdurende massage” van de VS nodig hebben om hun bijdrage te leveren. Is dat nog altijd zo? „De laatste maanden hebben we een ongelooflijke trans-Atlantische eenheid gezien. Van het aanleveren van materieel waarmee Oekraïne zichzelf kan verdedigen, tot steun voor ongekend zware economische sancties. De NAVO is niet alleen klaar om de uitdagingen van nu te trotseren, maar ook die van de toekomst.” Is dat een strategische mislukking op de lange termijn voor het Kremlin? „Absoluut. Poetin wilde Oekraïne en Europa en ons uit elkaar spelen. Daarin heeft hij al gefaald. Met de uitnodiging voor het EU-lidmaatschap aan Oekraïne en Moldavië, met een Europees perspectief voor Georgië, met de toetreding van Finland en Zweden tot de NAVO – aan alles zie je dat Europa alleen maar dichter bij elkaar komt.”||https://www.nrc.nl//nieuws/2022/07/19/poetin-wilde-oekraine-europa-en-de-vs-uit-elkaar-spelen-dat-is-niet-gelukt-a4136907
2022-07-20||Airco? De Fransen hebben andere methoden om met de hitte om te gaan||Geen stem betekent geen werk voor de Franse stemcoach en gospelzanger Thamani Couchy (36). Dus doet hij er alles aan om de zijne te beschermen: genoeg rusten en sporten, niet te warm én niet te koud water drinken, niet te zout of te zoet eten, veel thee zetten. En: ruimten met airconditioning vermijden.  In een warmere wereld groeit het aantal airco’s. In een serie verhalen onderzoekt NRC de gevolgen van de apparaten voor het klimaat, de grens tussen luxe en noodzaak, de vraag wie zich een airco kan veroorloven, alternatieven en de Nederlandse aircomarkt. „Van airconditioning word ik meteen ziek”, zegt Couchy telefonisch; hij heeft  een warme, diepe stem. „Als ik in een auto met airco zit, doe ik altijd een sjaaltje om om te voorkomen dat ik verkouden word. Het is niet  goed voor mij.” Sowieso vindt Couchy, die in de Parijse voorstad Rueil-Malmaison woont, airco’s maar overbodig. „Als het heel warm is, doe ik de ramen en de luiken dicht. Dan leef je  in het donker, maar kan de hitte niet zo binnenkomen.”    Couchy’s uitspraken zijn typerend voor hoe veel Fransen over airconditioning denken. Terwijl de rechthoekige dozen aan de buitenkant van huizen in veel landen  niet meer uit het straatbeeld zijn weg te denken, moet je  zeker in de noordelijke helft van Frankrijk je best doen er ook maar één te spotten. Volgens de meest recente cijfers van het  ministerie van Milieu had in 2016 zo’n 13 procent van de Franse huishoudens airconditioning. Ter vergelijking: in Spanje ligt dat percentage volgens marktonderzoek rond de 30 en in sommige steden zelfs 70 procent. In de VS en Japan heeft zo’n 90 procent van de huishoudens een airco.  Een deel van de impopulariteit van de airco in Frankrijk komt door het  zeeklimaat in het land. „Van oudsher hebben we hier niet vaak extreem hoge temperaturen”, zegt econoom en natuurkundige Vincent Viguié, die bij het gerenommeerde École des Ponts ParisTech onderzoek doet naar klimaatadaptatie. „Vooral in het noorden van Frankrijk zijn er simpelweg niet genoeg hittegolven om airconditioning rendabel te maken.”  Natuurlijk: het is wel eens heet en dat is altijd zo geweest. Maar Fransen hebben  andere methoden om daarmee om te gaan. Net zoals Couchy hebben veel Fransen luiken voor hun ramen en veel woningen hebben  dikke muren die de ergste hitte buiten houden. Vanwege de veranderende seizoenen die bij het zeeklimaat horen, is men volgens Viguié bovendien gewend „het dagritme aan te passen aan de temperatuur” – denk aan lange werkpauzes rond het heetste moment van de dag.  Wie zijn leven zo inricht, heeft geen airco nodig – zo is de gedachte. „Héél anders dan bijvoorbeeld  in de Verenigde Staten”, zegt Viguié. „In  zuidelijke  regio’s in de VS, zoals rond Las Vegas, was voor de uitvinding van de airconditioning nauwelijks leven omdat het zo heet was. Deze gebieden zijn leefbaar geworden dankzij de airco, die daarmee deel werd van het dagelijks leven.” Dit  verklaart ook de vele reisblogs waarin Amerikanen zich beklagen over het gebrek aan airco’s in Frankrijk en andere Europese landen.  Van airco word ik meteen ziek. Het is niet goed voor mij Thamani Couchy Gospelzanger en stemcoach Ook speelt mee dat sommige Fransen net zoals Couchy vrezen ziek te worden van airco’s. Zoals in Nederland mensen bang zijn kou te vatten als ze met nat haar naar buiten gaan, bestaat in Frankrijk de angst voor courants d’air (luchtstromen) die griep zouden veroorzaken. Aanbieders van airco’s hebben daarom vrijwel allemaal uitgebreide webpagina’s met uitleg dat hun apparaten níét schadelijk zijn voor de gezondheid.  Viguié zegt dat airco’s alleen bij foutief gebruik ziekmakend kunnen zijn – bijvoorbeeld als ze heel koud worden gezet en zo een thermische schok veroorzaken.  Als Fransen dan tóch een clim (de veelgebruikte afkorting voor climatisation) willen, is dat niet zomaar geregeld. „Toen ik zo’n vijf jaar geleden verhuisde  naar een nieuw appartement heb ik overwogen een airco te kopen”, vertelt de 40-jarige business developer Nat Le Jeune uit Parijs per telefoon. „Maar het was zó ingewikkeld dat ik ervan af heb gezien.” Het klassieke pand in het 19de arrondissement waar hij kwam te wonen was niet geschikt, waardoor hij muren zou moeten doorbreken om er een te kunnen installeren. Hiervoor zou hij toestemming nodig hebben van zijn buren én van de gemeente. De kans is groot dat hij die niet had gekregen: in Parijs gelden zeer strenge regels voor  aanpassingen aan historische gebouwen om te voorkomen dat ze hun karakter verliezen. Met dit besef gaf Le Jeune het op: „Ik heb tegen mezelf gezegd: zó warm is het nou ook weer niet.” Bij hittegolven sluit hij zijn luiken; als het écht warm is, zet hij een zak ijsklontjes voor een ventilator.  Maar, zegt Le Jeune, „als ik ooit ga verhuizen, ga ik het heroverwegen”. Zelfs Couchy kan zich voorstellen dat hij ooit een airco zal kopen: „Als het straks écht nodig is.” Ook andere Fransen lijken langzamerhand steeds meer open te staan voor het idee van een airco: tussen 2005 en 2016 is het percentage huishoudens met een airco gestegen van 5 naar 13 procent. En dit percentage lijkt de afgelopen jaren verder te zijn toegenomen – een gevolg van de steeds warmere zomers en toename van hittegolven. In Parijs, waar de warmte tussen het vele steen blijft hangen, is „te vrezen dat het aircogebruik binnen een paar jaar wijdverbreid is”, aldus Viguié.  Dit is gevaarlijk, waarschuwt de onderzoeker, omdat airco’s energie vreten én warme lucht uitstoten die steden verder opwarmt. Nat Le Jeune beseft dat airco’s belastend zijn voor het milieu. „Ik zal de milieuschade wel meenemen in mijn overweging er een aan te schaffen, maar het is niet het argument dat het zwaarst weegt.” Couchy: „Ik ben best groen, maar als ik een airco nodig heb om te  overleven, is het milieu geen argument meer.”||https://www.nrc.nl//nieuws/2022/07/19/frankrijk-hoeft-nog-geen-airco-a4136906
2022-07-20||Deze hitte is nog maar een voorproefje van de komende extremen||Volle zwembaden en straten waar voorbijgangers alleen aan de schaduwkant lopen. Ouderen die bezorgd binnen zitten, wachtend op de verkoeling van woensdag. En klimaatwetenschappers die denken: dit is nog maar het begin. De extreme hitte van dinsdag confronteerde Nederland met de realiteit van een zeer snel opwarmende aarde. En dit wierp een blik vooruit naar een toekomst die zich steeds sneller aandient: van ontwrichtende klimaatverandering, waarin steeds hogere  temperaturen steeds vaker voorkomen.  Klimaatverandering, zegt KNMI-klimaatwetenschapper Karin van der Wiel, „is hier en nu”. „We denken vaak aan het iconische beeld van een ijsbeer op een afgebroken ijsschots, ergens rond 2100”, zegt  hoogleraar Maarten van Aalst. „Maar we zien nú al een verandering in de extremen. We zien nú al schade aan mensen.” Lang twijfelden klimaatwetenschappers of hittegolven en tropische dagen direct door klimaatverandering veroorzaakt worden. Ook voordat de aarde sneller  opwarmde waren er immers al zeer warme dagen. En ook nu zeggen klimaatsceptici: in 1976,  was het óók heet, liefst tien dagen op rij.  Maar de wetenschappelijke twijfel is verdwenen. Het verband met klimaatverandering is onmiskenbaar. Het is de „game changer” voor hittegolven, zei klimatoloog Friederike Otto recent in de New Scientist. Zij is pionier in het wetenschappelijke onderzoek naar het verband tussen hittegolven en klimaatverandering. „We kunnen nu met veel zekerheid zeggen dat elke hittegolf die vandaag de dag voorkomt intenser en waarschijnlijker is geworden door klimaatverandering”, zei ze.  „Opwarming is één van de ingrediënten van de hitte deze week”, zegt Van der Wiel van het KNMI. „Er kunnen altijd hogedrukgebieden zijn. Er kan altijd warme lucht worden aangevoerd via de straalstroom uit Noord-Afrika. De droge grond in Zuid-Europa, die met klimaatverandering te maken kan hebben, verwarmt die lucht verder.” Als het elders warmer wordt, zegt Van der Wiel, dan voelen we dat hier óók. En Nederland ís al twee graden opgewarmd ten opzichte van het pre-industriële tijdperk, bijna dubbel zoveel als het wereldwijde gemiddelde.  „Volgens recent onderzoek is de warmste dag nu zelfs vier graden warmer dan rond 1900.” Die versnelde opwarming komt onder meer doordat Nederland dichter bij de Noordpool ligt, waar het sneller opwarmt, dan bij de evenaar, waar het trager gaat.  Als de gemiddelde temperatuur stijgt, dan zijn ook de extremen hoger. „Dit weer is nu extreem, maar zal binnen enkele decennia het gemiddelde zomerweer zijn”, twitterde weerman Gerrit Hiemstra dinsdag. „Tegelijkertijd komen er nieuwe extremen, die extremer zullen zijn dan de huidige.”  We hebben een keus. Collectieve actie of collectieve zelfmoord António Guterres secretaris-generaal Verenigde Naties Dat is de nieuwe klimaatwerkelijkheid: overal warmer. Daarin verschilt deze hitte met die van 1976, toen de hittegolf vooral geconcentreerd was in West-Europa. Dit jaar wordt de hele wereld geconfronteerd met extreme hitte. In India en Pakistan was het in mei op veel plekken rond de 45 graden. Op sommige weerstations op Antarctica was het in juni veertig graden warmer dan normaal. Overal in Europa worden deze weken hitterecords gebroken, in veel landen sterven mensen. Duizenden hectare bos zijn door branden verwoest in Zuid-Europa. Een hypothetisch weerbericht dat Britse klimaatwetenschappers twee jaar geleden opstelden om te laten zien hoe het weer in 2050 kan zijn, werd deze week waarheid. „Het gaat harder dan in de modellen werd voorspeld”, zegt Van Aalst. „Er gaan dingen gebeuren die we ons niet konden voorstellen.”  En dan te bedenken dat de huidige problemen  plaatsvinden in een omgeving  die ‘slechts’ 1,2 graden is opgewarmd ten opzichte van 1850. De wereld koerst af naar mogelijk een verdubbeling daarvan en staat pas aan het begin van wat een langdurig tijdperk van ontwrichtende opwarming kan worden. Als het niet lukt om in 2050 de CO2-uitstoot naar nul te brengen, dan kan de opwarming drie of vier graden bereiken aan het einde van deze eeuw.  In het Parijs-akkoord van 2015 werd nog afgesproken opwarming te beperken tot maximaal 2 graden. Liever nog: tot anderhalve graad. De kans op zulke opwarming werd toen nog als gering geschat; inmiddels als welhaast onvermijdelijk. Om de kans op opwarming van anderhalve graad op 50 procent te houden zouden rijke landen  in 2034 volledig gestopt moeten zijn met het winnen van fossiele brandstoffen . Zelfs die ‘beperkte’ opwarming blijkt ontwrichtender dan in 2015  werd gedacht, zegt Van Aalst. „De gevolgen werden milder ingeschat dan wat we nu al zien.”  De impact van klimaatverandering is nu al „wijdverspreid”, „diepgaand” en „soms onomkeerbaar”, schreven de  klimaatonderzoekers van het IPCC begin dit jaar. De drempel voor wat „aanvaardbare opwarming” is, schreven de onderzoekers, moet omlaag. Het moment nadert  waarop de aarde onomkeerbaar opwarmt. Het  IPCC waarschuwde politici en beleidsmakers in datzelfde rapport dat er nog maar een kort „window of opportunity” is om met drastisch ingrijpen verregaande opwarming  te voorkomen: het is „now or never”.  Er gaan dingen gebeuren die we ons niet konden voorstellen Maarten van Aalst hoogleraar klimaatweerbaarheid „We dreigen op paden terecht te komen waar het niet meer goed kan komen”, zegt Van Aalst. Ecosystemen kunnen verdwijnen. Gebieden kunnen onbewoonbaar worden door hitte of door hoog water.  Voedselproductie kan in gevaar komen.  Steeds vaker kunnen „problemen niet opgelost worden zonder ze te verergeren”. Neem Pakistan, zegt Van Aalst. Om te kunnen overleven in de extreme hitte zouden alle huizen airco’s moeten hebben. Maar het energieverbruik van airco’s draagt ook bij aan  verdere opwarming van de aarde. Nederland moet zich voorbereiden op een combinatie van klimaatextremen, aldus Van Aalst.  Dus: niet alleen de dijken ophogen en  rivieren verbreden, maar ook zorgen dat water vastgehouden kan worden voor droge zomers. Kleinere aanpassingen kunnen ook helpen om de gevolgen  van hitte te beperken. „Hoe richten we huizen in? Bellen we oma om te vragen of ze genoeg water drinkt?” Nog veel belangrijker is klimaatverandering aanpakken bij de bron. De wereld heeft een keuze, zei secretaris-generaal van de Verenigde Naties António Guterres deze week. „Collectieve actie of collectieve zelfmoord.” Al decennia is duidelijk dat de aarde opwarmt door het gebruik van fossiele brandstoffen. Al decennia is duidelijk dat dit drastisch beperkt moet worden om desastreuze opwarming eerst te keren, en inmiddels te beperken. En al decennia gebeurt dat te weinig: in 2021 werd wereldwijd een recordhoeveelheid energiegerelateerde CO2 uitgestoten. Door de energiecrisis die de oorlog in Oekraïne veroorzaakt, vallen landen terug op soms nog vervuilendere fossiele brandstoffen. Kolencentrales draaien weer op volle kracht. De Amerikaanse president Joe Biden vloog naar Saoedi-Arabië om meer olie los te peuteren. President van de Europese Commissie Ursula von der Leyen sloot een deal met het autoritaire regime van Azerbeidzjan voor méér gas. „Deze crisis zou kunnen aanzetten om sneller méér te investeren in duurzame energie”, zegt Van Aalst. „Maar die urgentie zie ik eigenlijk niet. Voor de hele korte termijn zijn extra kolen misschien logisch. Maar om opwarming te beperken moeten we er ráááázendsnel van af. Anderhalve graad halen wordt al steeds moeilijker. Ik verbaas me erover hoe snel de gevolgen van die opwarming nu al zichtbaar zijn.” ||https://www.nrc.nl//nieuws/2022/07/19/deze-hitte-is-nog-maar-een-voorproefje-van-de-komende-extremen-a4136902
2022-07-20||In  het hete Ell   hebben de hortensia’s een eigen parasol||Bij de winkels in de Sebastiaanstraat in Ell laat zich dinsdagmiddag af en toe een klant zien. Verderop is het uitgestorven en zorgen de bestelauto’s van de post- en bezorgservices voor de enige activiteit. Het terras van eetcafé De Prairie in het bijna vijftienhonderd inwoners tellende Midden-Limburgse dorp staat klaar voor het ontvangen van gasten. Maar die komen niet. Geen mens gaat hier nu voor zijn plezier zitten.  Op de inrit bij zijn huis is Jan Verstappen druk in de weer. In werkbroek en wit hemd gaat hij de keukentrap op en af om een constructie van latten, bezemstelen, doeken, zeil en elektriciteitsdraad in de dakgoten van zijn garage te hangen. Het maaksel oogt misschien niet zo professioneel „maar het moet er ook makkelijk vanaf kunnen”. En belangrijker, het doet wat het moet doen: „De warmte buitenhouden. Zonder afdekking wordt het in de garage anders wel heel erg heet.” In huis houdt Verstappen het heerlijk koel. Zijn uit 1950 daterende woning heeft hij in fasen energiezuiniger gemaakt. „Elke vijf jaar wel iets. Eerst nieuwe deuren waar geen tocht meer langskwam, daarna dubbel glas, muurisolatie, een nieuw dak, zonnecollectoren. Ik gebruikte ooit vierduizend kuub gas per jaar. Nu, met een uitbouw erbij, nog duizend.” Klimaatverandering houdt Verstappen  niet erg bezig. „Ik heb het graag warm. Ben graag buiten. Mijn kleinzoon ook. Die heeft vannacht buiten geslapen.” Bij extreem weer haalt Ell geregeld het nieuws. Het KNMI heeft 34 automatische weerstations op het Nederlandse vasteland. Bij de drie in Limburg worden geregeld de hoogste of laagste temperaturen gemeten, dankzij de ligging landinwaarts. Tijdens de aanhoudende hitte van 2019 had een fanatiek sproeiende boer een matigende invloed op de meetwaardes in Ell. De lucht rondom het weerstation koelde er iets door af. Toen werd in het Brabantse Gilze-Rijen het voorlopige Nederlandse record gemeten: 40,7 graden Celsius. Bij de supermarkt in Ell komt Jan Heijkens naar buiten. In  bermuda en polo trekt hij zijn boodschappentrolley achter zich aan. „Ja, het is warm, maar voor die paar dagen prima uit te houden, als je je tenminste aanpast aan de omstandigheden.” Maar het algemene beeld van de klimaatverandering vindt de net gepensioneerde architect zorgelijk. „Voor onszelf, maar zeker als je denkt aan de toekomst voor de kinderen en kleinkinderen.” De gemeente Leudal waar Ell onder valt, noemt milieu een speerpunt. Alle inwoners ontvingen een duurzaamheidskrant. „Voor de toekomst die vandaag begint” en „#iedereendoetwat”, luidden de koppen boven het  voorwoord van de  wethouder. De gemeente wil onder meer twintigduizend bomen extra aanplanten. Het 55 hectare grote natuurgebied Heijkersbroek is al heringericht zodat het water langer vasthoudt dan voorheen. Maar Heijkens ziet ook „veel kreten voor de bühne. Het meedenken kan beter: de mogelijkheden zien in plaats van de onmogelijkheden. Veel huizen zijn hier enigszins gedateerd. Grote woningprojecten waar je in één keer een grote verbeterslag kunt maken ontbreken vrijwel. Als mensen hun huizen energiezuiniger of zelfs energieneutraal willen maken, kost dat in veel gevallen kapitalen.” Ook Bart Niessen heeft net inkopen gedaan. Hij is blij dat hij vakantie heeft. Normaal gesproken haalt hij afval op in Ell en zes andere dorpen. Geen pretje met dit weer. De vrachtwagen heeft wel airco, maar die gaat vanwege het continu in- en uitstappen niet aan. Zijn vrije dagen thuis in zijn appartementje tegenover de kerk zijn door de tropische temperaturen ook geen pretje. „Ik hou alles dicht, de luifel omlaag en ga met de ventilator aan maar een beetje internetten. Ik vind er eigenlijk niks aan met dit weer.” Maar zorgen maakt over de klimaatverandering maakt Niessen zich niet. „Dat heeft weinig nut. Het helpt niks.” Buiten het dorp zoeken koeien verkoeling in het snippertje schaduw dat een groepje bomen te bieden heeft. In de tuin voor een boerderij hebben bloeiende hortensia’s op deze uitzonderlijk warme dag de bescherming van een parasol gekregen. Een flink stuk ten zuiden van de bebouwde kom van Ell ligt het weerstation tussen de weilanden. Een tractor trekt een stofspoor over de onverharde weg die er vlak langs gaat. Sproeiers behoeden een deel van de velden voor de ergste droogte. De hoogste temperaturen worden deze dinsdag niet hier gemeten. Ell blijft net onder de 36 graden steken. Het weerstation bij Maastricht meldt om tien over vijf middags 39,4 graden Celsius. Daarmee is het de warmste 19 juli ooit in Nederland gemeten. ||https://www.nrc.nl//nieuws/2022/07/19/in-ell-bijna-36o-hebben-de-hortensias-een-eigen-parasol-a4136898
2022-07-20||‘Over preventie hoor je Ernst Kuipers niet’|| Het aantal Covid-patiënten in de ziekenhuizen is ongeveer vier keer zo hoog als vorig jaar juli. Toch heerst er rond het coronavirus geen paniekerige sfeer in Den Haag. Minister Ernst Kuipers (Zorg, D66) zei vrijdag na de laatste ministerraad dat hij „met een gerust hart” op vakantie gaat. De situatie in de ziekenhuizen is met circa duizend coronapatiënten volgens hem „beheersbaar”. De minister ontvangt komende weken op zijn vakantieadres dagelijks de laatste coronacijfers en wekelijks een duiding van het RIVM. Mocht het nodig zijn, dan geeft Kuipers nog deze zomer  gedragsadviezen aan de bevolking of de opdracht voor een nieuwe vaccinatieronde.  Is het coronavirus een ander virus geworden of ziet Kuipers het niet langer als een groot probleem? Voor het eerste is zeker wat te zeggen. Sinds Omikron en nieuwe subvarianten dominant zijn, worden de meeste geïnfecteerde mensen minder ziek.  Maar, zeggen critici, het ligt ook aan Ernst Kuipers zelf. De minister Ernst Kuipers, die tijdens de coronacrisis in praatprogramma’s kritisch was over het overheidsbeleid, benadrukt vooral dat de samenleving zélf verantwoordelijkheid draagt.   Vlak na zijn aantreden, een half jaar geleden, kondigde Kuipers een reeks versoepelingen aan en presenteerde hij een nieuwe aanpak: het ging niet alleen om het ontlasten van de zorg, ook het vitaal en open houden van de samenleving werd een expliciet doel. Kuipers wil overheidsingrijpen in de nieuwe, volgens hem minder ontwrichtende, fase van de pandemie zoveel mogelijk voorkomen. Veel besmettingen zijn niet altijd meer een probleem, en Kuipers vindt dat er  nu meer verantwoordelijkheid bij de samenleving ligt. Niet alleen de overheid, ook bedrijven en burgers moeten helpen  het virus te beheersen.  Deze uitgangspunten krijgen bijval, maar ook scherpe kritiek. Een groep deskundigen en bezorgde burgers schreef Kuipers begin deze maand een brandbrief waarin zij stellen dat hij zijn verantwoordelijkheid als minister onvoldoende neemt. „Het door u gevoerde beleid leidt ertoe dat het coronavirus vrijwel ongehinderd rond kan gaan”, staat in de brief. „Veel burgers willen niet besmet raken, maar door uw beleid hebben ze geen keus.” Burgers nemen het niet meer serieus, dat komt ergens vandaan Ginny Mooy Voormalig lid Red Team Veldepidemioloog Arnold Bosman, een van de ondertekenaars, vindt dat  Kuipers  geen oog heeft voor de gevolgen van hoge aantallen besmettingen. „Over kwetsbare mensen, die nog steeds veel risico lopen door Covid, zegt hij als een echte clinicus: ik kan hun kwetsbaarheid niet herstellen. Dat klinkt als: als je kwetsbaar bent, heb je pech.” Bosman verwacht van de minister een breder perspectief op preventie, ook als het om long covid gaat. „Ik hoor hem daar nooit over, terwijl we het hebben over honderdduizenden mensen per jaar die gezondheidsklachten kunnen houden.” Viroloog Louis Kroes (Universiteit Leiden) erkent dat er nog steeds mensen Covid-19 krijgen, maar de huidige toestand is volgens hem onvergelijkbaar met eerdere golven. Kroes juicht daarom de „nuchtere” aanpak van Kuipers toe. „Zijn beleid is minder directief en autoritair, dat past ook alleen bij noodsituaties. Het uitbannen van infecties is helaas onmogelijk , dus kwetsbaarheid of long covid zal individueel opgelost moeten worden. Daarvoor kun je niet de boel weer zomaar beperken of dichtgooien.” Antropoloog Ginny Mooy, voormalig lid van het Red Team dat het coronabeleid kritisch volgde, mist leiderschap van Kuipers. In de communicatie over hoe burgers kunnen voorkomen dat ze ziek worden en anderen besmetten vindt Mooy de minister „onzichtbaar”.  Er is maar een boodschap van Kuipers echt aangekomen bij burgers, vindt Mooy, namelijk dat de coronacrisis voorbij is. „Burgers nemen het niet meer serieus, dat komt  ergens vandaan.” Voor- en tegenstanders van Kuipers’ beleid zien wel dat hij als medicus met gezag over het virus spreekt.  „Hij kan in Kamerdebatten op moeilijke vragen simpele antwoorden geven, spreekt vaak uit het hoofd”, zegt GroenLinks-Kamerlid Lisa Westerveld. „Het is een gemiste kans dat hij zijn kennis niet meer richting burgers inzet.” VVD-Kamerlid Judith Tielen is dat met Westerveld eens. „Mensen willen duiding van de minister. Als er berichten zijn over een nieuwe zomergolf, wil je horen: is dat erg, en wat moet ik doen? Er zijn nu ziekenhuizen die weer vragen een mondkapje te dragen, andere ziekenhuizen doen dat niet. Dat is verwarrend.” Kuipers hoopt nieuwe verplichtende coronamaatregelen in het najaar te voorkomen en werkt daarvoor met behulp van andere ministeries aan sectorplannen, waarbij ondernemers als kappers en winkeliers met de overheid over maatregelen mogen meedenken. De gesprekken hierover lopen al maanden. Het idee is om met preventieve maatregelen per sector te voorkomen dat  opnieuw lockdowns of andere zware beperkingen nodig zijn. Inmiddels zijn de voorlopige sectorplannen af, meldde werkgeversorganisatie  VNO-NCW maandag. In de inventarisatie valt op dat in veel sectoren alleen nog draagvlak is voor hele lichte beperkingen. Ondernemers willen  vooral veel maatregelen niet meer terugzien. In september wil Kuipers duidelijk maken wat de maatregelen voor de verschillende sectoren bij een nieuwe opleving worden.  Voorzitter Jeroen Dijsselbloem van de Onderzoeksraad voor Veiligheid vindt Kuipers’ sectorplannen veel te vrijblijvend, schreef hij vorige maand in een tussentijdse evaluatie van het coronabeleid. „Met de ervaring van besmettingsgolven die zich snel kunnen aandienen is het van belang dat burgers en sectoren tijdig weten wat ze bij een volgende opleving kunnen, mogen en moeten doen; en wat de overheid van hen verwacht.”  Ginny Mooy zegt dat Kuipers moet  zorgen voor samenhang tussen het beleid in verschillende sectoren. „Je kan in jouw sector wel zeggen: mensen moeten een mondkapje dragen, maar als het nergens anders hoeft, krijg je daar ruzie over. ” SGP-Kamerlid Chris Stoffer is juist blij dat Kuipers niet langer een overheidsaanpak wil opleggen. „Het bedrijfsleven heeft al eerder in de crisis laten zien dat het goede voorzorgsmaatregelen kan nemen, profiteer daarvan.” Stoffer snapt alleen niet waarom het vaststellen van de sectorplannen zo lang moet duren. „Ik heb altijd geleerd dat je je huiswerk op tijd af moet hebben. Nu laat Kuipers het aankomen op september. Dat vind ik wel laks.” Waar Kuipers steeds benadrukt dat hij niet meer als enige verantwoordelijkheid voelt voor de coronabestrijding, geldt dat wel voor twee andere zaken: vaccineren en de zorgcapaciteit. Als het om prikken gaat, probeert Kuipers daadkracht uit te stralen. Hij  heeft de GGD’s al de opdracht gegeven om deze zomer weer personeel te werven mocht er eind zomer of begin najaar een nieuwe vaccinatiecampagne nodig zijn. Het motiveren van de bevolking blijft wel een probleem: van alle 60-plussers heeft nog niet de helft hun tweede boosterprik  gehaald. Het ministerie van Volksgezondheid zegt dat er deze zomer extra campagnes komen om de opkomst te verhogen. Een zorgenkind is de zorg zelf. Na tweeënhalf jaar coronacrisis staat de sector er, onder andere door personeelsgebrek, een stuk slechter voor, ziet intensivist Girbes. „Ik vrees dat een stevige Covid-golf dit najaar de boel totaal kan ontregelen.” Girbes ziet geen urgentie, bijvoorbeeld bij het flexibel inzetten en omscholen van het schaarse personeel. „Wij zwaaien  mensen uit die met pensioen gaan die niet gevraagd worden  in te springen als de nood hoog is. Daar is geen goed systeem voor ontwikkeld.”  Om mogelijke  problemen in het najaar te voorkomen, stelt Girbes voor dat Covid-zorg in bepaalde ziekenhuizen geconcentreerd wordt. „Zo kun je efficiënter werken en elkaar personeel uitlenen. Daarvoor zijn onderlinge afspraken en landelijke coördinatie nodig, die ontbreekt nu. Ik vrees dat we het allemaal gewoon weer laten gebeuren.” 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/07/19/over-preventie-hoor-je-ernst-kuipers-niet-a4136896
2022-07-20||Électricité de France wordt na zeventien jaar weer een publiek bedrijf||Na de Duitse grijpt ook de Franse overheid in bij een energiebedrijf dat in nood dreigt te komen door de hoge energietarieven. Het gaat om EDF, voorheen bekend als Électricité de France – na het Italiaanse Enel het grootste energieconcern van Europa. De Franse regering trekt 9,7 miljard euro uit om EDF van de beurs te halen en volledig te nationaliseren, zo werd dinsdag bekend.  EDF leunt voor zijn energie voor een belangrijk deel op de 56 kerncentrales die het bedrijf bezit in Frankrijk. Die kampen de laatste jaren steeds vaker met technische problemen, waardoor ze stil komen te liggen. De problemen zijn het gevolg van een jarenlang gebrek aan onderhoud. De meeste reactoren stammen uit de jaren tachtig en sindsdien is onvoldoende geïnvesteerd in vernieuwing.  Meer dan de helft van de Franse kerncentrales van EDF is nu buiten bedrijf, omdat ze te kampen hebben met corrosieproblemen of vanwege onderhoud. Volgens de Franse nucleaire waakhond kan het jaren  duren voordat de problemen verholpen zijn. Voor volgend jaar houdt EDF rekening met verstoringen bij 43 centrales.  De problemen hebben grote gevolgen voor de hoeveelheid energie die EDF zélf kan opwekken. Waar het concern tot 2018 jaarlijks vaak rond de 400 terawattuur kon genereren, valt de opbrengst dit jaar naar verwachting zeker een kwart lager uit. De laatste keer dat EDF minder dan 300 terawattuur per jaar opwekte in zijn kerncentrales is meer dan dertig jaar geleden.  Financieel wordt het elektriciteitsbedrijf daar flink door getroffen, en de hoge energieprijzen versterken die problemen. Niet alleen verdient EDF minder aan de energie die het zelf opwekt, maar het bedrijf moet ook inkopen bij andere producenten om de beloften aan afnemers waar te kunnen maken. Omdat die leveringstarieven vastliggen en de inkoopprijs momenteel torenhoog is, moet EDF daar geld op toeleggen.   EDF verwacht dat de operationele winst ruim 26 miljard euro lager zal uitvallen dan vorig jaar, toen het bedrijf voor belastingen en afschrijvingen 18 miljard overhield. Daardoor zal de schuld van het bedrijf – vorig jaar zo’n 43 miljard euro – verder oplopen.  Door het ingrijpen van de Franse staat verandert EDF nu na zeventien jaar weer in een volledig publiek bedrijf. Dat was het bedrijf tot 2005 ook al, maar in dat jaar besloot de Franse regering EDF gedeeltelijk naar de beurs te brengen. Wel hield Frankrijk een groot deel van de aandelen – zo’n 84 procent – zelf in handen.  EDF is niet de eerste Europese energiegigant die klem zit door de torenhoge energieprijzen. Hetzelfde overkwam Uniper, een Duits gasbedrijf, dat door het gebrek aan goedkoop gas uit Rusland zijn verplichtingen aan bedrijven en gemeentes niet kon nakomen en daarom voor piekprijzen energie moest inkopen voor de daghandel.  Twee weken geleden vroeg Uniper officieel staatssteun aan. Hoewel nog niet duidelijk is hoe die steun eruit gaat zien, heeft de Duitse regering beloofd te doen „whatever it takes” – wat ook maar nodig is. Duitsland vreest namelijk dat Uniper het „Lehman Brothers” van de energiecrisis wordt: een eerste dominosteen die ook andere ten val kan brengen.||https://www.nrc.nl//nieuws/2022/07/19/het-franse-energiebedrijf-edf-wordt-na-zeventien-jaar-weer-een-publiek-bedrijf-a4136892
2022-07-20||Bedrijfsleven denkt mee over coronamaatregelen en wil vooral heel veel níét|| Als het coronavirus dit najaar om zich heen slaat, willen de kappers vooral niet weer een mondkapjesplicht. De evenementen- en cultuursector willen de onwerkbare 1,5 meter afstand niet meer. Bijna alle sectoren van het bedrijfsleven zien geen heil in de terugkeer van het coronatoegangbewijs, waarmee je met een app kunt aantonen of je gevaccineerd of negatief getest bent. En geen van alle wil nog  een lockdown of beperking van de openingstijden.  De eerder  door corona hard getroffen sectoren willen vooral heel veel coronamaatregelen niet meer terugzien, valt op uit de voorlopige ‘sectorplannen’ die werkgeversorganisatie VNO-NCW op de website heeft gepubliceerd. De plannen zijn opgesteld op verzoek van minister van Volksgezondheid Ernst Kuipers (D66), die niet meer alles vanuit de overheid wil opleggen, maar hoopt dat bedrijven zelf maatregelen tegen het virus willen nemen. Veel sectoren hebben hun plannen ingeleverd, maar beklagen zich erover dat de overheid na ruim twee jaar niets kan zeggen over de effectiviteit van veel eerder genomen maatregelen. „Er is geen enkel concreet handvat waar een sector op kan sturen”, moppert de evenementensector in hun plan. De maatregelen die bedrijfstakken wel zien zitten, zijn  weinig ingrijpend  en mogen vooral niet te veel  negatief effect hebben op het verdienmodel of de beleving van de klant. Winkeliers én kappers willen ruimere, geen kortere openingstijden bij een opleving van het virus, om klanten beter te spreiden. Andere suggesties  zijn verplicht werken met reserveringen, het neerzetten van handgelpompjes, looproutes en het vragen van bezoekers om een zelftest te doen. Over de terugkeer van de 1,5 meter afstand is verdeeldheid: de winkeliers vinden dit prima werken, de evenementensector noemt de afstandsnorm „onmogelijk te hanteren”.  Opvallend is ook het verzet  tegen een terugkeer van de mondkapjesplicht. Kappersvereniging ANKO noemt het mondkapje voor kappers en bezoekers „niet wenselijk” en geeft als reden: „In de branche is communicatie van groot belang en het mondkapje maakt dit lastiger.” De evenementenbranche vindt dat het mondkapje „afbreuk doet aan de beleving van de bezoeker en schijnveiligheid creëert”. Voor de horeca is het mondkapje bespreekbaar, mits het ook in andere binnenruimtes moet worden gedragen. Als het kabinet mondkapjes toch weer verplicht wil stellen, willen verschillende sectoren dat de overheid tijdig laat weten welk type mondkapje – het chirurgische of het betere FFP2-masker – moet worden gebruikt. Het coronatoegangsbewijs willen veel branches liever niet terugzien. Robèr Willemsen, voorzitter van Koninklijke Horeca Nederland (KHN), zegt dat de horeca „gastvrij voor iedereen wil zijn, ook voor mensen zonder vaccinaties”. Voor sommige sectoren is het wel een goede optie als ze daardoor langer open kunnen blijven of meer mensen kunnen ontvangen. Zo vindt de cultuursector het werken met een 3G- of 1G-systeem in een ‘ernstig’ scenario rond het virus bespreekbaar. Bij 1G moet iedereen verplicht testen, gevaccineerd of niet. „Idealiter wordt dit testen voor toegang mogelijk via geautoriseerde zelftests”, schrijft de sector. Het ministerie van Economische Zaken laat weten dat het kabinet deze zomer gaat kijken „of de plannen goed genoeg zijn en hoe ze zich tot elkaar verhouden”. De definitieve sectorplannen worden dan in september vastgesteld. 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/07/19/bedrijfsleven-denkt-mee-over-coronamaatregelen-en-wil-vooral-heel-veel-niet-a4136891
2022-07-20||Grote branden in en rondom Londen, extreem hoge temperaturen in de stad||In en rondom Londen woeden sinds dinsdagmiddag grote branden. Dat melden Britse media. Meer dan vierhonderd brandweerlieden proberen ten minste negen branden in en net buiten de Britse hoofdstad te bestrijden. In Londen liep de temperatuur dinsdag voor het eerst op tot 40 graden sinds het begin van de metingen. In de Oost-Londense wijk Wennington woedt de grootste brand, van veertig hectare. Zeker honderd brandweerlieden proberen daar de natuur en huizen, waarnaar het vuur zich heeft verspreid, te blussen. Zo’n acht huizen zijn door de brand verwoest. De meeste branden zijn ontstaan in grasgebieden. De Londense brandweer dringt bewoners er door de branden op aan om geen barbecues aan te steken en om alleen bij onmiddellijk levensgevaar het noodnummer te bellen. De burgemeester van Londen Sadiq Khan noemt de situatie „zorgwekkend”. De Londense brandweer staat volgens hem onder „immense druk”. In meerdere Europese landen woeden al enkele dagen natuurbranden. In onder meer Griekenland, Portugal, Spanje en Frankrijk krijgen brandweerlieden het vuur door de droogte, hoge temperaturen en harde wind moeilijk onder controle. Tienduizenden mensen zijn gevlucht, duizenden hectares bos zijn verwoest.||https://www.nrc.nl//nieuws/2022/07/19/grote-branden-in-en-rondom-londen-extreem-hoge-temperaturen-in-de-stad-a4136880
2022-07-20||Ria komt net rond, maar wat als straks haar vaste energiecontract afloopt?||
 Ria (58) overwoog eindelijk weer eens aardbeien te kopen toen een tijdje geleden de energiecompensatie à 800 euro werd aangekondigd. Maar toen het geld kwam, besloot ze alles op de spaarrekening te zetten. In 2023 loopt haar vaste contract bij Vattenfall af. „Ik ben bang voor wat me te wachten staat.” Maar de bijschrijving van die 800 euro gaf óók stress. Ze hád al een paar honderd euro bij elkaar gespaard en ze weet dat ze als ontvanger van een bijstandsuitkering niet te veel geld op haar rekening mag hebben. Dan kun je weer allemaal  toeslagen en regelingen mislopen, zegt ze.  Die 800 euro schijnen niet mee te tellen, hoorde ze iemand uitleggen. Maar dat was een droog, administratief verhaal en dat helpt niet tegen angst. ’s Nachts ligt ze geregeld wakker.  Haar vaste lasten tellen op tot 1.100 euro en per maand komt er zo’n 1.400 euro binnen. Ze kan dus 10 euro per dag besteden en daar moet ze alles van doen, ook sparen voor de duurdere toekomst die ze vreest.  Ria laat haar achternaam en woonplaats graag achterwege om herleidbaarheid te vermijden. Ze heeft een gewelddadig huwelijk achter de rug.  Justitie kwam er aan te pas. Haar man dronk jenever en zei dat het water was. Werken mocht ze niet van hem. Ria was in de vijftig, hun kinderen al groot, toen ze van hem scheidde. De rekening van de advocaat gaf haar een „hartverzakking”. De sociale dienst ontsloeg haar van de plicht te werken, gezien haar verleden en gezien haar pijn. Ria heeft, zegt ze, „drie hernia’s”.  Ze is olympisch bedreven in zuinig leven. Bij de Poolse winkel koopt ze voor 59 cent een zeepblok dat ruikt naar roosjes. Ze draait de douchekraan dicht, zeept zich in met een spons, draait de douchekraan weer open. Ze doucht twee keer per week. Met de zeep doet ze twee maanden.  Biefstuk, óóóóóhhh, dat vindt ze lekker. Ze weet nog wanneer ze het voor het laatst at. Een vrouw die ze ergens mee had geholpen, kwam als dank met „een schaaltje vlees” aanzetten. Met de Kerst was dat.  Ria eet twee keer per week warm, drie keer als, zeg, de bloemkool in de aanbieding is: de eerste dag eet ze de bloemkool gekookt, op dag twee verwerkt ze de roosjes in de lasagne, op dag drie gaat de rest in de soep.  Ria komt rond. Maar haar matras is versleten en haar wasmachine zeventien jaar oud. En wat o wat doet Vattenfall?   Illustratie Stella Smienk Meer afleveringen 
				Duurder leven
			||https://www.nrc.nl//nieuws/2022/07/19/ria-komt-net-rond-maar-wat-als-straks-haar-vaste-energiecontract-afloopt-a4136839
2022-07-20||Hulpdiensten naar Rotterdam Centraal vanwege ruim duizend gestrande reizigers||Op Rotterdam Centraal zijn dinsdagavond duizend tot vijftienhonderd reizigers gestrand, vanwege een storing in de Willemsspoortunnel op het traject tussen Rotterdam en Breda. Dat zegt een woordvoerder van de Veiligheidsregio Rotterdam-Rijnmond. Volgens een ooggetuige ter plaatse vielen sommige reizigers flauw op het drukke station. Uit voorzorg zijn er ambulances opgeroepen en ook de brandweer is aanwezig om onder meer water aan reizigers uit te delen. Door de storing, die rond half vijf begon, reden er een stuk minder treinen. Een woordvoerder van de NS laat desgevraagd aan NRC weten dat de storing inmiddels is verholpen en dat de dienstregeling weer wordt ingezet volgens plan. Mogelijk heeft het internationale treinverkeer daarbij wel de prioriteit.||https://www.nrc.nl//nieuws/2022/07/19/hulpdiensten-naar-rotterdam-centraal-vanwege-vele-gestrande-reizigers-a4136881
2022-07-20||Ruim duizend doden door hitte in Portugal||In Portugal zijn in anderhalve week ruim duizend mensen om het leven gekomen door de extreme hitte. Dat zegt het hoofd van de nationale gezondheidsdienst, Graça Freitas, dinsdag tegen persbureau Reuters. Het Zuid-Europese land wordt geteisterd door droogte en temperaturen die bijzonder hoog zijn voor de tijd van het jaar. Vorige week werd het in het binnenland van Portugal ruim 44 graden. Sinds 7 juli zijn in het land zeker 1.063 mensen bezweken als gevolg van de hitte, aldus Freitas. In de toekomst zal Portugal volgens haar vaker te maken krijgen met extreme hitte. „We moeten hier beter op voorbereid zijn.”  De hoge temperaturen in combinatie met de aanhoudende droogte en slecht bosbeheer zijn verantwoordelijk voor verschillende natuurbranden die Portugal momenteel teisteren. Ook andere Europese landen, zoals Spanje, Frankrijk en Griekenland, kampen met natuurbranden.||https://www.nrc.nl//nieuws/2022/07/19/ruim-duizend-doden-door-hitte-in-portugal-a4136879
2022-07-20||Prijswinnende Iraanse filmmaker Jafar Panahi moet zes jaar gevangenis in||De prominente Iraanse filmregisseur Jafar Panahi is dinsdag veroordeeld tot het uitzitten van een gevangenisstraf van zes jaar, een straf die hij al in 2010 opgelegd had gekregen vanwege „propaganda tegen de Islamitische Republiek”. Dat melden internationale persbureaus. Panahi werd vorige week gearresteerd toen hij protest aantekende tegen de arrestatie van zijn collega-filmmakers Mohammad Rasoulof en Mostafa Al-Ahmad.  Panahi kreeg in 2010 zijn straf omdat hij werkte aan een film over de omstreden herverkiezing van president Mahmoud Ahmadinejad een jaar eerder. Van een rechtbank in Teheran moest hij zes jaar de cel in en daarnaast mocht hij twintig jaar lang geen films maken, interviews geven of naar het buitenland reizen. Panahi zei toen dat hij het slachtoffer was van onrecht en noemde de aanklacht tegen hem „een grap”. Kort daarna werd hij op borgtocht vrijgelaten. Ook collega-filmmaker Rasoulof werd in dat jaar gearresteerd. Hij werd uiteindelijk veroordeeld tot een jaar celstraf, eveneens voor „propaganda tegen het systeem”. Rasoulof werd eerder deze maand weer opgepakt, op verdenking van opruiing tegen de staat. Hij had zich op sociale media uitgesproken tegen het geweld van de Iraanse politie tijdens protesten. Rasoulof en Panahi zijn niet de enige critici van de Iraanse autoriteiten die onlangs zijn bestraft. In de afgelopen maanden zijn volgens Iraanse media onder anderen veel activistische artiesten en leraren gearresteerd. Panahi heeft meerdere internationale filmprijzen gewonnen, hoewel zijn films in eigen land nooit zijn vertoond. Zo won hij onder meer in 2015 de Gouden Beer op het filmfestival van Berlijn voor zijn film Taxi en in 1995 de Camera d’Or-prijs van het filmfestival van Cannes. Het Franse filmfestival riep de Iraanse autoriteiten vorige week op de filmmakers vrij te laten en zei „de arrestaties en de golf van repressie tegen artiesten die duidelijk aan de gang is in Iran” te veroordelen.||https://www.nrc.nl//nieuws/2022/07/19/prijswinnende-iraanse-filmmaker-jafar-panahi-moet-zes-jaar-gevangenis-in-a4136876
2022-07-20||Met ervaring uit Den Haag en Brussel wordt Dijsselbloem burgemeester van Eindhoven||Eigenlijk, zo hintte de profielschets in april, leek de gemeenteraad van Eindhoven bij voorkeur een vrouwelijke burgemeester te willen aanstellen. De tekst die kandidaten uitnodigde te solliciteren was in de ‘zij-vorm’ geschreven. „Zij geeft zelf het goede voorbeeld.” „Ze is open en toegankelijk.” „Ze weet wat in de stad leeft.”  Toch wordt het weer een man. Dinsdagmiddag maakte de Eindhovense raad bekend dat PvdA’er Jeroen Dijsselbloem (56) zal worden voorgedragen als opvolger van John Jorritsma (VVD) die in september na één termijn vertrekt. Vanuit de gemeenteraad bezien is de keuze voor Dijsselbloem niet verrassend. Een sterke naam, met een groot netwerk, veel bestuurlijke ervaring in zowel Den Haag als Brussel én met Eindhovense roots. De voormalig minister van Financiën in het tweede kabinet-Rutte (2012-2017) werd in 1966 in Eindhoven geboren, groeide op in het naburige Son en Breugel en haalde z’n vwo-diploma aan het  Eckartcollege in Eindhoven.    Voor Dijsselbloem zelf is de nieuwe stap in zijn carrière wel opmerkelijk te noemen. Sinds drie jaar is hij voorzitter van de Onderzoeksraad voor  Veiligheid (OVV) die op dit moment aan een belangrijke klus werkt: de evaluatie van het coronabeleid van de (vorige) regering. Het eerste deelrapport dat in februari verscheen was uitermate kritisch over de eerste fase van de pandemie in 2020. „Er ontbraken landelijke scenario’s” en „er was onvoldoende centrale aansturing”.  In een recent interview in de Volkskrant sprak Dijsselbloem  zich nog veel nadrukkelijker uit. Hij kraakte de volgens hem lakse reactie  van het huidige kabinet op de stevige aanbevelingen van zijn eerste OVV-rapport – er moeten er nog twee volgen. „De meest urgente dingen gebeuren eigenlijk niet.”  Het is Dijsselbloem ten voeten uit: kritisch, direct en waar nodig keihard. „Ik ben geen diplomaat, ik ben een politicus”, zei hij terugblikkend in NRC op zijn tijd als voorzitter van de Eurogroep waarin hij zijn reputatie van koele en kille bestuurder ook internationaal vestigde. Hij kreeg in de jaren van de eurocrisis veel kritiek op de wijze waarop hij met name de Zuid-Europese landen  tot bezuinigen en hervormingen probeerde te dwingen. In Nederland was Dijsselbloem een van de architecten  van het rigoureuze  bezuinigingsbeleid van Rutte II. Als tweede man achter toenmalig PvdA-leider Diederik Samsom had hij aan het regeerakkoord meegeschreven. In het kabinet waakte hij als minister van Financiën over de uitvoering ervan.  Na vier jaar regeren werd de PvdA afgestraft: van 38 naar 9 zetels in de Tweede Kamer. Dijsselbloem had zich hard gemaakt voor een hoge plek op de kieslijst – hij nam geen genoegen met plek 5, het werd 3 – en werd dan ook herkozen. Niettemin zwaaide hij zeven maanden later af omdat, zoals hij het formuleerde, „de vuurkracht miste” om de PvdA erbovenop te krijgen. Dijsselbloem solliciteerde vervolgens op twee vooraanstaande bestuurlijke posities – vicevoorzitter van de Raad van State en hoofd van het  IMF – maar greep er beide keren naast. Het werd,  in mei 2019, het voorzitterschap van de Onderzoeksraad.  Voor zijn nieuwe baan buiten Den Haag, zal hij niet alleen het statige OVV-kantoor aan het Lange Voorhout verlaten, maar ook zijn geliefde woonplaats Wageningen, waar hij in de jaren tachtig landbouweconomie studeerde. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/19/met-ervaring-uit-den-haag-en-brussel-wordt-dijsselbloem-burgemeester-van-eindhoven-a4136877
2022-07-20||Alessandra is al jaren de minnares van papa||Paul Vandevelde, 81, echtgenoot, vader en grootvader, is gisteren dood aangetroffen in zijn keuken. Zijn dochter Anne, 45, gescheiden moeder van Billie, ontvangt me in haar rommelige appartement in hartje Antwerpen, vlakbij de Groenplaats.   Ik kom bij mensen binnengevallen op een dieptepunt. Ik zeg hen nooit dat ze verdachten zijn. Ook een dader kan kapotgaan van verdriet, schuld klemt nog meer rond je hart. „Ik wacht op een teken van papa, zijn ziel is op reis vertrokken”, snikt Anne.   „Wat is er gisterenmiddag gebeurd?”  „Ik was daar niet.” Ze snuit krachtig haar neus.  „Je was er, volgens je mama.”  „Ik was er niet toen mijn papa stierf, bedoel ik, ik zag hem enkel levend en ging toen weg.” Die bruuske bewegingen, die nerveuze blik die rondfladdert door haar eigen woonkamer.  Ze had een klein beetje ruzie gehad met papa, jazeker, over een schenking tijdens zijn leven. Vroeger had hij zelf zijn ouders gek verklaard omdat ze dat weigerden maar nu deed hij hetzelfde. Papa was zo’n trotse man die volhield dat hij het eeuwige leven had tot het tegendeel bewezen was. De enige onsterfelijke man op aarde. Kon nooit zijn verlies toegeven, zelfs niet als zijn kraslot geen winst gaf. De afgelopen maanden was hij erdoor geobsedeerd geraakt, krasloten. Hij was ermee begonnen tijdens de eerste lockdown, het was ook iets om zijn dagen mee te structureren. Na het wielrennen kocht hij er altijd eentje, tot groeiende ergernis van mama. Alessandra lachte zich rot.   „Wie is Alessandra?”  „Ken je Alessandra niet? Ze is al jaren de minnares van papa. Mama en Alessandra lopen voortdurend binnen en buiten bij elkaar, dat was al zo toen ik nog een kind was. Ze gaan samen op reis terwijl papa thuis blijft en voor de huizen zorgt, zo gezellig hebben ze het al jaren samen.”  „Maar je moeder weet van hun affaire?”  „Wat maakt het uit? Het is simpelweg altijd heel fijn geweest onder ons. Het vingerafdrukkensysteem was voor ons vijf: papa, mama, ik, Billie en Alessandra. Papa is daar heel strikt over, er kan niet meer dan één persoon tegelijk naar binnen.”   „Ik hoorde dat hij nerveus was?”  „Heb ik van hem, haha, en dat lijkt zo verdacht, hè. Papa kon raar doen, door de pandemie misschien, alsof hij een spook werd, altijd achter die laptop of op zijn koersfiets, alsof hij geen controle meer had over zijn eigen leven. En mij dan willen buitenzetten gisteren, ongelofelijk… Maar is het wel een moord”, vraagt Anne zich opeens af, „is het geen hartaanval, een klaplong, een ongeluk? Is hij wel dood?”   „We gaan nu de bewegingen op zijn rekeningen na.” De wolken herschikken zich. Een schaduw trekt voorbij het raam op vijf hoog. „Daar is hij”, zegt ze en ze wijst, „papa geeft een teken, hij is onderweg.”  „Een van jullie vier vrouwen heeft het spijkerpistool op hem gericht”, zeg ik, „misschien per ongeluk.” „Ik was altijd de zot van de familie”, zegt ze bij de deur, „dat zal wel verdacht zijn zeker?” Ik ontken het niet en vertrek.  Dit feuilleton van Saskia De Coster, Vlaams auteur en beeldend kunstenaar (bekend van bijvoorbeeld Wij en ik en Nachtouders) verschijnt deze zomer in tien delen elke woensdag op de Achterpagina van NRC en op nrc.nl. Dit is de derde aflevering. Meer afleveringen 
				De vrouwen van Paul
			||https://www.nrc.nl//nieuws/2022/07/19/alessandra-is-al-jaren-de-minnares-van-papa-a4136863
2022-07-20||&#8216;Een huiselijk leven, daar verlangt Oranje-ster Lieke Martens vooral naar&#8217;|| Lieke Martens verlaat teleurgesteld het veld tijdens het groepsduel met Zwitserland op het EK in Engeland.  Foto  Gerrit van Keulen / ANP Je zou kunnen zeggen dat de carrière van voetbalster Lieke Martens (29) begon in een blokkendoosflat in Amsterdam-Osdorp. Vanuit het Limburgse Nieuw Bergen reisde ze er als vijftienjarige heen. Met gemengde gevoelens, want nog voor aankomst wist ze dat ze haar ouders, broers en zus vreselijk zou gaan missen. De ‘pretflat’ werd Meer en Vaart wel genoemd. Met elf andere voetbalsters woonde Martens aan een lange, zandkleurige gang. De meiden deelden een keuken, maar hadden hun eigen badkamer. „Als je zin had in een praatje, zette je je deur open. Zo niet, dan trok je hem dicht”, zegt oud-flatgenoot Michelle van der Laan, die ook uit het zuiden van het land komt en in de weekenden per trein met Martens huiswaarts reisde – een tas vol vuile was tussen de voeten geklemd. De voetbaltalenten namen deel aan een project van de voetbalbond KNVB en het Centrum voor Topsport en Onderwijs. Ze trainden op de velden van de Hogeschool van Amsterdam en volgden lessen aan een zogenoemde LOOT-school. Hesterine de Reus, als coach betrokken bij het talentenproject, kan zich de Lieke Martens van toen nog goed herinneren. „Ze had niet die directe, Amsterdamse mentaliteit van sommige andere speelsters. En ze had veel last van heimwee. Ik ben vaker ’s avonds vanuit Zeewolde naar Amsterdam gereden omdat zij niet even naar Limburg kon als zij haar moeder miste.” Eigenlijk was Martens te jong om aan het project deel te nemen, zegt De Reus. Maar ze kon goed voetballen en had een enorme wil om te slagen. „Ik vind het heel knap hoe ze zich  door die periode heen heeft gebeten. Lieke koos niet voor de makkelijke weg.” Veertien jaar later wordt Martens opnieuw op de proef gesteld. De KNVB maakte dinsdag  bekend dat zij tijdens de groepswedstrijd tegen Zwitserland, afgelopen zondag, een voetblessure heeft opgelopen. Ze komt tijdens het EK niet meer in actie en gaat naar huis. „Verschrikkelijk nieuws voor Lieke en voor ons”, reageerde bondscoach Mark Parsons, die geen vervanger meer kan oproepen. Na een lange periode van sportieve voorspoed – op het EK van 2017 was ze een van de uitblinkers, ze werd dat jaar verkozen tot beste speelster van de wereld en stapte over naar  FC Barcelona – werden de kwaliteiten van Martens tijdens het EK steeds vaker hardop in twijfel getrokken. Hoe goed is de spits nog? Is ze wel fit? Streeft de jonge garde haar niet voorbij? De NOS zoomde tijdens het duel tegen Zwitserland langdurig in op haar gezicht toen zij een kwartier voor tijd gewisseld werd voor de 18-jarige Esmee Brugts. De teleurstelling droop ervan af. Maar kennen laat Martens zich niet snel. In het 253 pagina’s dikke boek Lieke van Vincent de Vries (2019) moet je tussen de regels door lezen om te begrijpen wat haar drijft en beweegt. ‘Absoluut’, antwoordt zij op de vraag of zij een geslaagde carrière heeft. Maar het is haar ook niet komen aanwaaien, zegt ze. ‘Laatst had ik op Instagram een foto gezet waarop ik op mijn dakterras zat. Even chillen, had ik erbij gezet. Plaatst iemand een reactie daaronder, zo van: lekker vakantie? Mensen hebben kennelijk niet door wat ik allemaal heb moeten doen en vooral heb moeten laten om dit te bereiken.’ Wat zij met dat ‘allemaal’ bedoelt staat er niet bij, maar afgaand op gesprekken die NRC voerde met vriendinnen, analisten, oud-coaches en -ploeggenoten, gaat het om twee dingen: de sluimerende heimwee naar haar familie in het vertrouwde Nieuw Bergen en de nadelen van wereldwijde roem. Sinds Martens een contract bij topclub FC Barcelona tekende, kan zij niet meer ongestoord over straat. „Lieke wordt óveral herkend”, zegt goede vriendin en collega-international Kika van Es.  „Rustig ergens lunchen lukt niet meer, fans eisen bijna een foto. Als ze moet vliegen, zet ze een pet op en arriveert ze zo laat mogelijk op het vliegveld.” Haar snelle roem, na het door Nederland gewonnen EK van vijf jaar geleden, heeft z’n tol geëist, denkt Fatima Moreira de Melo, samen met Martens boegbeeld voor sieradenmerk Zinzi. „Ze is een zacht, lief en gevoelig meisje. Niet iemand die van nature graag in het middelpunt van de belangstelling staat. En dan krijg je opeens met jaloezie van ploeggenoten te maken als je een foto van jezelf op Instagram zet en veel likes krijgt. Door dat soort reacties heeft zij zich teruggetrokken. Zo van: ik zing wel een toontje lager.”  Sandy Maendly strijdt met  Lieke Martens (rechts) om de bal tijdens Nederland-Zwitserland  in het Bramall Lane Stadion van  Sheffield.  Foto   Gerrit van Keulen / ANP In zo’n uitspraak – mensen hebben niet door wat ik allemaal heb moeten laten – schuilt ook de pijn dat zij „heeft moeten inleveren”  op haar liefdesleven, zegt Moreira de Melo. Martens heeft een relatie met profkeeper Benjamin van Leer – de twee hebben zich vorig jaar verloofd – maar ze zien elkaar door het voetbal maar twee keer per maand. Voorlopig woont hij in Nederland en zij in het buitenland. „Ik krijg de indruk dat zij het leuk zou vinden om bij een club te spelen waar haar vriend ook speelt”, zegt Moreira de Melo. „Ze hunkert naar een simpel, huiselijk leven.” Jong uit huis, snelle roem, getransfereerd worden naar het buitenland – het is een relatief nieuw fenomeen voor vrouwelijke voetballers. Martens verdient goed en heeft over aandacht niet te klagen, zeggen haar vrienden, maar anders dan bij de Messi’s en Ronaldo’s van deze wereld verhuist er geen gezin met haar mee. Bij elke overstap moet ze heel bewust kiezen voor voetbal als haar grote liefde. Lieke Martens leerde voetballen op een trapveldje achter haar ouderlijk huis, op een steenworp afstand van sportpark De Venhorst. De Venhorst was de uitvalsbasis van de Rooms-Katholieke Voetbalvereniging (RKVV) Montagnards, waar Martens haar eerste wedstrijden speelde. Ze was tien toen coach Sjaak Robijns haar als D-pupil in zijn team kreeg, als enige meisje. Ze was zó goed, zegt hij, dat hij haar centraal op het middenveld positioneerde. Op goede dagen ging ze makkelijk twee, drie tegenstanders voorbij, op mindere moest ze een schop incasseren. „Ik legde haar uit dat ze dat kon voorkomen door minder acties te maken en meer samen te spelen. Dat pikte ze snel op.” Volgens oud-ploeggenoot Nick Joosten deed zij in die eerste jaren niet onder voor de jongens. Vaak was ze de beste van het veld. Alleen aan haar wapperende paardenstaart kon je merken dat ze een meisje was. „Fysiek had ze het wel eens zwaar, vooral toen ze wat ouder werd, in de jongens Onder-13. Tegenstanders kregen de opdracht ‘die meid’ aan te pakken. Negen van de tien keer lukte dat niet omdat ze  voetballend veel kon compenseren.” Via het talententeam in Amsterdam, een opleidingstraject voor betaaldvoetbalclubs, kwam Martens in Heerenveen terecht. Het was een onrustig jaar, waarin ze moeite had haar draai te vinden. „Ik hoorde dat zij toen heeft overwogen een punt achter het voetbal te zetten”, zegt De Reus. „In de topsport zijn het cruciale jaren: vijftien, zestien, zeventien. Gelukkig heeft Lieke aan strijdlust geen gebrek.” Oud-VVV-trainer Rick de Rooij was blij dat Martens voor zijn club koos toen de markt in 2010 werd vrijgegeven. In die tijd was zij snel afgeleid, zegt hij. Ze ging vaak met hem in discussie over onbelangrijke zaken. „Ik weet nog dat Lieke tijdens een wedstrijd een tand brak na een botsing met een tegenspeler. Ze stoof in paniek naar de kant. De wedstrijd werd stilgelegd en iedereen ging naar die tand op zoek.” Wat hij ermee zeggen wil? „Lieke was in die periode erg bezig met haar uiterlijk, met haar identiteit. In die zin herken ik haar niet meer terug. Ze is zó professioneel geworden. Hoofdzaken en bijzaken kan ze nu heel goed scheiden. Ze heeft iets onverstoorbaars over zich.” Cruciaal in die professionalisering, zegt hij, is dat Martens al op jonge leeftijd in het buitenland ging spelen. De afgelopen jaren stond ze onder contract bij vijf buitenlandse clubs: het Belgische Standard Luik, het Duitse  Duisburg, het Zweedse Göteborg en Rosengärd en het Spaanse Barcelona. „Als je succes wilt hebben in deze sport, moet je je snel kunnen aanpassen”, zegt De Rooij, die nu de PSV-vrouwen coacht. „Maar dat aanpassen moet wel zó gaan dat je jezelf niet verliest. Door al die verschillende plekken heeft Lieke tools ontwikkeld om dat goed te kunnen.” Oud-ploeggenoten uit die eerste buitenlandse jaren noemen Martens bescheiden. „Dan wonnen we met grote cijfers en werd Lieke de hemel in geprezen voor haar zeven doelpunten”, vertelt Laura du Ruy, oud-keepster van Luik. „‘Nee hoor’, zei ze dan, ‘dit is een teamprestatie.’ Dat is mij altijd bijgebleven.” Volgens Kika van Es is die bescheidenheid van haar vriendin een van de redenen waarom Nederland het EK van 2017 heeft gewonnen. „Ze zorgde dat ik tijdens dat toernooi lekker mijn ding kon doen én ze haalde het beste uit zichzelf. Lieke is een teamspeler die zichzelf vaak op de tweede plek zet.” De kersverse international  Brugts zei onlangs in een interview met NRC: „Lieke is niet alleen heel technisch, maar ook heel aardig. Ze zal zichzelf nooit boven een ander plaatsen. Doet haar best mij beter te maken.” Meerdere mensen valt op dat Martens haar eigen weg bewandelt, niet altijd de weg van de minste weerstand. Ze maakt ook keuzes die coaches niet altijd begrijpen. Zo verbaasde zij interim-bondscoach Ed Engelkes toen zij in 2010 niet inging op diens uitnodiging voor een interland tegen Ierland. „Ze zei niet waarom”, vertelt hij, „maar achteraf hoorde ik dat ze een vakantie had geboekt met vriendinnen.”  Eigengereid wil Engelkes haar gedrag niet noemen. „Het moet goed voelen voor haar en anders doet ze het niet”, zegt hij. „Dat kan in topsport niet, want dan moet je kiezen voor het hoogst haalbare. Gelukkig is ze later keuzes gaan maken ten faveure van de topsport.” Niet lang nadat Martens de uitnodiging voor de interland tegen Ierland had afgeslagen, sloeg zij ook het aanbod af om mee te gaan op een oefentrip naar Brazilië, waar Nederland een aantal vriendschappelijke duels speelde. Toenmalig bondscoach Roger Reijnders: „We zaten op het sportcentrum in Zeist tijdens een trainingsstage. ‘Ik voel me er nog niet klaar voor’, zei Lieke. ‘Ik wil liever nog even bij de Onder-19 blijven.’ Ik antwoordde dat dat geen probleem was en beloofde haar te blijven volgen.” Volgens Reijnders getuigt het van talent als je als topsporter opkomt voor jezelf. „Ze vond dat niet makkelijk, maar deed het tóch.” In haar biografie stelt Martens dat zij zich schaamt dat ze de vakantie naar Lloret de Mar verkoos boven de interland tegen Ierland. „Wat bezielde me”, vraagt ze zich af. Maar achter haar beslissing om niet als zeventienjarige voor de A-selectie te kiezen, staat zij nog steeds. Haar maatje Daniëlle van de Donk had wél als zestienjarige voor het grote Oranje gekozen, maar zat daar vooral op de tribune. Op de vraag wat Martens drijft, blijft haar voormalig coach Ed Engelkes even stil. „Ik denk dat ze getriggerd wordt als ze kan laten zien dat zij heel goed kan voetballen”, zegt zij. „Maar een veilige omgeving is daarbij van groot belang. Ze moet vertrouwen voelen om goed te kunnen presteren. Dan gedijt ze. Zou ze bij een club spelen met veel rivaliteit, dan voelt ze zich niet prettig en valt ze weg.” In de aanloop naar het EK had Martens het niet altijd makkelijk. Begin maart viel zij geblesseerd uit tijdens een wedstrijd met Barcelona. Bij  haar revalidatie liep zij een hamstringblessure op. Ze miste daardoor de duels tegen Real Madrid en VfL Wolfsburg in respectievelijk de kwartfinale en halve finale van de Champions League. En kwam in de schaduw van  ploeggenoten als Alexia Putellas en Jennifer Hermoso te staan. „Lieke Martens gaat steeds meer Arjen Robben achterna”, twitterde iemand. „Een superster, maar ook de Vrouw van Glas.”   Lieke Martens tijdens haar laatste wedstrijd op het EK.   Foto Gerrit van Keulen / ANP Ook in de blessureperiode was het voor Martens zwaar dat zij haar familie niet in de buurt had, zegt Kika van Es. „Gelukkig had ze veel steun aan haar hond Iki, een toller retriever. Want geloof me, als je geblesseerd raakt tijdens je revalidatie, zakt de moed je in de schoenen.” Keepster Loes Geurts, die met Martens in Göteborg speelde en in hetzelfde appartementencomplex woonde, ziet Martens’ ambities langzaam verschuiven. „Lieke is trots op wat zij heeft bereikt, maar voetbal is niet het enige meer in haar leven. Met Benjamin is er een bron van geluk bij gekomen.” Geurts voorspelt dat Martens nog wel een tijdje doorgaat met voetballen, daarvoor is ze nog te gretig, maar denkt ook dat zij graag moeder wil worden. Fatima Moreira de Melo: „Ik denk dat zij nog even de vruchten wil plukken van alle concessies die zij heeft gedaan. Ze gaat niet tot haar veertigste voetballen, maar ze weet wel: dit komt nooit meer terug. De houdbaarheidsdatum van haar voetballoopbaan hangt af van haar persoonlijk welzijn.” De komende drie seizoenen houdt Martens het in elk geval nog niet voor gezien. Onlangs tekende ze een contract bij Paris Saint-Germain, tegen naar verluidt  een forse verbetering  van haar jaarsalaris bij Barcelona van 200.000 euro. „Het is tijd voor een nieuw avontuur”, schreef ze aan haar 1,3 miljoen volgers op Instagram. Ze is in Parijs iets dichter bij huis.||https://www.nrc.nl//nieuws/2022/07/19/een-huiselijk-leven-daar-verlangt-oranje-ster-lieke-martens-vooral-naar-a4136859
2022-07-20||Europa zet zich schrap voor escalatie van gasoorlog met Rusland||Het was een omineuze brief, die Gazprom eind vorige week aan zijn grootste klanten in Europa stuurde. Op dit moment kan het Russische staatsgasbedrijf geen enkele garanties meer geven omtrent leveringen, viel erin te lezen. En daar kon Gazprom zelf   niets aan doen. „Uitzonderlijke” omstandigheden buiten zijn invloed waren hier debet aan, aldus het concern. Welke omstandigheden dat waren, vermeldde Gazprom niet, aldus persbureau Reuters, dat de hand op de brief legde. Maar het weerhield Gazprom er niet van direct zwaar geschut in te zetten om klanten af te houden van eventuele schadeclaims wegens tekortschietende leveranties. Gazprom zei zich met terugwerkende kracht, vanaf 14 juni, te beroepen op de zogeheten force majeure clausule in zijn contracten. Dat is een veelgebruikte juridische bepaling waarmee een bedrijf, mits het standhoudt bij de rechter, klanten op afstand kan houden wegens overmacht.  De timing van de brief kon niet veel pikanter. Komende donderdag moet duidelijk worden of Gazprom de gastoevoer naar Europa via de cruciale pijpleiding Nord Stream 1 hervat of niet. Die toevoer werd vorige week maandag compleet stilgelegd, in verband met jaarlijks ‘regulier’ onderhoud. Donderdag moet het onderhoud officieel  afgerond zijn, en  het gas weer gewoon soepel gaan stromen, beloofde Gazprom eerder. Of dat ook echt gaat gebeuren, is nu volgens sommige gasexperts nog onzekerder geworden. Zij  zien in de brief een „eerste hint” in dat het na donderdag helemaal niet goedkomt, en dat hiermee de „volgende escalatie” in de gasoorlog tussen Rusland en Europa begint. Nord Stream 1 is een van de hoofdaders van de Europese gasvoorziening. Gaat hij niet meer open, of maar mondjesmaat, dan stevent Europa vrijwel zeker af op een verlammende wintercrisis, waarbij gas verplicht op rantsoen gaat en een zware recessie onvermijdelijk is. Tegelijk kwamen uit Rusland dinsdagmiddag ook  andere berichten: Reuters meldde op basis van anonieme bronnen  dat Gazprom de gasleveranties vanaf donderdag in ieder geval wel zou hervatten.  Maar tot op welk niveau, bleef  onduidelijk. Zeker is volgens het persbureau dat dit minder is dan de normale, volledige capaciteit. Ook dat blijft problematisch voor de EU. Meerdere lidstaten zetten zich daarom schrap voor donderdag. In Duitsland is onlangs de alarmfase afgekondigd, nadat Rusland op 14 juni (het moment vanaf waar Gazprom immuniteit wil voor schadeclaims) de  gasleveranties voor het eerst deels terugschroefde. De Duitse coalitiepartijen spelen voorzichtig met het idee om de drie kerncentrales, die uitgeschakeld moesten worden na de ramp in Fukushima in 2011, in geval van nood toch wat langer open te houden. Nog onpopulairder mogelijk: zelfs een snelheidslimiet op de onbegrensde Duitse snelwegen zou  een optie kunnen zijn, in een poging om energie te besparen.    In Nederland zei Gasunie vorige week   dat  zelfs als er helemaal geen Russisch gas meer komt, er geen tekorten zullen optreden deze winter Andere landen, die veelal minder afhankelijk zijn van Russisch gas, reageren ogenschijnlijk minder ongerust. In Nederland beweerde Gasunie vorige week  nog dat  zelfs als er helemaal geen Russisch gas meer komt, er geen tekorten zullen optreden deze winter. Er komt voldoende gas binnen via andere leveranciers en de gasopslagen zouden op schema liggen om voldoende gevuld te zijn voor het koude seizoen. Nederland importeert zo’n 15 procent van het gas dat het verbruikt uit Rusland. Wellicht voor deze minder gealarmeerde EU-landen had de energiewaakhond van het Westen, het Internationaal Energieagentschap (IEA), afgelopen maandag een stevige boodschap. Fatih Birol, baas van dat agentschap, waarschuwde  in de meest indringende bewoordingen tot nog toe, dat Europa véél meer moet doen  om een ramp te voorkomen. Wil de EU nog „enige kans maken” een horrorwinter af te wenden, dan moeten lidstaten  hun gasverbruik flink verder terugdringen,  aldus  Birol, en wel  meteen. Het was „code rood”. In Brussel, bij de Europese Commissie, lijkt dat besef ook steeds meer te dagen. Woensdag komt die met een soortgelijke oproep aan lidstaten om zo snel mogelijk meer gas te besparen, door bijvoorbeeld ‘bonussen’ aan bedrijven en huishoudens uit te delen. De Commissie wil volgens uitgelekte conceptversies  ook concrete doelen hieraan verbinden: minimaal 15 procent reductie tot de winter – ook voor landen die  niet afhankelijk zijn van Russisch gas, zoals Spanje.  En als het niet goedschiks gaat, dan maar kwaadschiks, meent de Commissie zelfs: ze wil naar verluidt de doelen wettelijk verplicht  maken, mochten lidstaten  hierna nog steeds niet of onvoldoende in actie komen (al is het  maar de vraag of zo’n verplichting er ook door kan komen bij de lidstaten).   Commissievoorzitter Ursula von der Leyen deed  maandag een eigen duit in het zakje. Trots kondigde ze aan dat de EU een deal heeft gesloten met het autoritaire geleide Azerbeidzjan voor een verdubbeling van de gasleveranties uit dat land. Of dat veel gaat helpen tegen de dreigende wintercrisis, is de vraag. Azerbeidzjan is nu slechts een kleine leverancier, en de verdubbeling moet pas tegen 2027 gerealiseerd zijn.   Correctie: in een eerdere versie van dit artikel werd geschreven dat de ramp in Fukushima plaatsvond in 2014. Dit moet 2011 zijn.||https://www.nrc.nl//nieuws/2022/07/19/europa-zet-zich-schrap-voor-escalatie-van-gasoorlog-met-rusland-a4136858
2022-07-20||IJlend op de fiets, een bijna-zege en een biertje op de Alpe d'Huez. De eerste Tour van Taco van der Hoorn|| Van wielrenner Taco van der Hoorn mogen etappes in principe altijd net wat langer duren dan  de meeste van zijn collega’s in het peloton  willen. Zijn lichaam kijkt normaal gesproken uit naar  koersen langer dan  tweehonderd kilometer. Maar de Touretappe van afgelopen zondag duurde hem ineens honderdvijftig kilometer te lang.  Voor de rit naar  Carcassonne voelt hij zich nog goed, hij probeert meteen vanaf de start in Rodez zelfs nog weg te komen uit het peloton. Dit is een van de Touretappes die hij heeft aangestreept, hier wil hij laten zien wat hij kan in een ontsnapping.  Hij heeft al snel spijt van de minuut die hij vol op kop rijdt. Zijn lichaam trekt de warmte - onderweg is het veertig graden -  niet, ondanks de hitteadaptatie die hij deed ter voorbereiding. Na een trainingsdag lag hij de afgelopen weken geregeld nog een half uur in een warm bad, om zijn lichaam te laten wennen aan extreme warmte. Dat moet hij de volgende keer toch nog meer doen.  Hij ijlt, helder nadenken zit er nu niet meer in. Dat helpt hem normaal juist. Het enige dat hij nog volgt nu, is het wiel van de renner voor hem, tot aan de meet. Kippenvel heeft hij, bij veertig graden. Hij heeft een zonneslag, zo zegt  de Vlaamse arts van  zijn team Intermarché, een zonnesteek. Een lauw bad is wat hij nu nodig heeft, een koude douche gaat hem  niet helpen, dat weet hij zelf ook. Van zijn arts mag hij niet naar televisieprogramma De Avondetappe, waar hij als tafelgast zou aanschuiven. Een dag later dan maar, nu eerst bijkomen. De rustdag op maandag komt hem goed uit. De Tour de France is groter dan alle koersen die hij hiervoor heeft gereden. In bijna alles eigenlijk, merkt hij. Iedereen is nerveuzer, de ploegleiding, de andere renners, de organisatie. De eerste dagen in Denemarken, waar de Tour de France start, zijn slopend. Maar dan vooral mentaal, want de data van zijn fietscomputer laat zien dat de twee lange etappes eigenlijk helemaal niet zwaar zijn geweest.  Zo voelt hij het zelf niet. Zijn nek zit vast na de etappe, zijn rug ook. Hij zit krampachtig op zijn fiets, het komt door de zenuwen in het peloton. In de Giro d’Italia was iedereen op vijf kilometer van de finish pas aan het voorsorteren, nu gebeurt dat al met nog honderdtwintig kilometer te gaan. Het is vertragen, optrekken en opnieuw in de remmen knijpen. De koers is dan in alles groter,  op de weg heeft hij minder ruimte.  De stress is na een week wel minder, maar de media wil alleen maar meer. Als de bus van zijn ploeg kapot is, is dat groot nieuws. In een andere ronde zou niemand  naar zoiets omkijken. En als hij op de Alpe d’Huez een biertje aanpakt van de hordes fans en opdrinkt - een afspraak die hij van te voren met zijn vrienden heeft gemaakt - is het ook nieuws. Hij had wel wat meer aandacht verwacht, maar zo veel? Zijn vrienden zouden hem het biertje in bocht zeven, de Nederlandse bocht op Alpe d’Huez,  aanreiken. Dat kwam voor hen qua planning toch niet goed uit, in plaats daarvan staan ze langs de kant tijdens de vijfde etappe naar Arenberg. De kasseienrit, een etappe die veel weg heeft van Parijs-Roubaix, ook die heeft hij omcirkeld. Hij weet precies waar zijn kansen liggen tijdens zijn debuut in de Tour. Hij is geen Wout van Aert of Tadej Pogacar, die krijgen veel kansen. ‘Zijn’ etappes doorloopt hij op zijn computer in detail.  Centimeters, zo dichtbij is hij bij een etappezege. Terwijl op televisie de Australiër Simon Clarke (Israel-Premier Tech) al tot winnaar van de rit naar Arenberg  wordt uitgeroepen, staat hij na de finish nog vijf minuten radeloos te wachten. Niemand vertelt hem wie er heeft gewonnen, Hij heeft zelf  geen idee.  Hij maalt de uren en dagen daarna, vraagt zich af wat hij anders had moeten doen. Hij was gaan staan in de sprint en daarna weer gaan zitten. Dat moet je niet doen, dat weet hij al tijdens de etappe. Zijn tempo valt er in de laatste meters wat door stil. Maar hij moet wel gaan zitten, want zijn versnelling is kapot. Het is een fout in de mechaniek, niet in zijn eigen plan voor deze etappe. Op de tweede rustdag van de Tour in bergdorp Morzine, een paar dagen later, kan hij het verlies accepteren.  Hij heeft het vuur om nog een keer te gaan. Ook in de Tour kan het, dat wat hij  in de Giro d’Italia een jaar eerder deed. In de derde week zijn er nog kansen, want dan is hij relatief gezien op zijn best. De zware etappes in de Pyreneeën zijn  niet zijn terrein. Daar waar  de strijd om het geel  beslist wordt, is het voor hem  vooral overleven. Misschien kan hij zijn kopman Louis Meintjes nog helpen, denkt hij.  Verder mag Van der Hoorn vrijuit koersen. De vlakke rit op vrijdag, die heeft hij goed bestudeerd. Of de avondetappe in Parijs op zondag, misschien kan hij daar, in de laatste rit van zijn Tourdebuut, nog een keer uit  handen blijven van een jagend peloton.  ||https://www.nrc.nl//nieuws/2022/07/19/taco-van-der-hoorn-blijft-jagen-op-die-ene-ultieme-kans-a4136857
2022-07-20||Jeroen Dijsselbloem voorgedragen als nieuwe burgemeester Eindhoven||Oud-minister Jeroen Dijsselbloem (PvdA) is voorgedragen als de nieuwe burgemeester van Eindhoven. Dat meldt de gemeente Eindhoven dinsdag. De huidige burgemeester John Jorritsma (VVD) liet eind vorig jaar al weten geen tweede termijn aan te willen gaan. Dijsselbloem begint waarschijnlijk op 13 september aan zijn termijn van zes jaar. De gemeenteraad presenteerde Dijsselbloem – geboren en opgegroeid in Eindhoven – na afloop van een speciale besloten raadsvergadering als nieuwe burgemeester. De gemeenteraad biedt de voordracht aan de minister van Binnenlandse Zaken Hanke Bruins Slot (CDA) en Koninkrijksrelaties aan. Daarna volgt de benoeming bij Koninklijk Besluit. Dijsselbloem was van 2000 tot en met 2012 Tweede Kamerlid en daarin kortstondig fractievoorzitter van de PvdA. Daarna werd hij minister van Financiën in het kabinet-Rutte II en voorzitter van de Eurogroep, het overleg tussen de ministers van Financiën van landen in de eurozone. In 2017 nam hij afscheid van de politiek, omdat hij zichzelf niet in staat achtte het „kanon” te zijn dat de PvdA volgens hem als oppositiepartij nodig had. In 2019 werd Dijsselbloem voorzitter van de Onderzoeksraad voor Veiligheid (OVV). In die rol zei hij in een interview met NRC zorgen te hebben over het gebrek aan bestuurlijke openheid en de kansen op een beter politiek debat. Dijsselbloem waarschuwde voor een „harde afrekencultuur” die hij sinds de Toeslagenaffaire op het Binnenhof ziet. De Eindhovenaar was de afgelopen jaren ook voorzitter van de raad van toezicht van Wageningen University & Research en voorzitter van de Vereniging Natuurmonumenten. De gemeente Eindhoven, die nog nooit een vrouw als burgemeester heeft gehad, schreef de profielschets voor het burgemeesterschap in de vrouwelijke vorm. In de schets werd de toekomstig burgemeester omschreven met ‘zij’ en ‘haar’. Een vertrouwenscommissie wilde op die manier „de drempel om te solliciteren” verlagen voor vrouwen.||https://www.nrc.nl//nieuws/2022/07/19/jeroen-dijsselbloem-voorgedragen-als-nieuwe-burgemeester-eindhoven-a4136855
2022-07-20||Opinie | Chinabeleid van de Europese Unie  moet de democratie beschermen||Tsjechië is sinds 1 juli voorzitter van de Europese Unie en heeft zich geopolitiek zeer ambitieus getoond. De nieuwe geopolitieke werkelijkheid van de oorlog in Oekraïne vraagt om een antwoord, maar Tsjechië kijkt ook verder: het benadrukt dat er een grotere uitdaging schuilt in de opkomst van een expansionistisch China, en dat dit in het verlengde gezien moet worden van de Russische expansiedrift in Oost-Europa. Het land wil het voorzitterschap gebruiken om Europa te bewegen een nieuwe weg in te slaan, na de enorme strategische verzwakking die is opgetreden door de keuze onze economieën te veel afhankelijk te maken van autoritaire staten. Casper Wits is sinoloog en universitair docent Oost-Azië Studies aan de Universiteit Leiden. Meerdere regeringen in Midden- en Oost-Europa leken lange tijd een weinig democratische koers te varen, en daardoor open te staan voor nauwere banden met Moskou en Beijing. Hoewel leiders als Viktor Orbán in Hongarije en Aleksandar Vucic in Servië veel aandacht krijgen vanwege hun pro-Rusland- en pro-China-politiek, is er nu een duidelijke kentering zichtbaar in de regio. Zo heeft de nieuwe Tsjechische regering die in december aantrad aangekondigd een buitenlandbeleid te gaan voeren gestoeld op democratische waarden, en hiermee de traditie te willen volgen van Václav Havel, voormalig dissident en de eerste democratisch verkozen president van Tsjechoslowakije na de val van het communisme.  Als oorspronkelijk slachtoffer van ‘appeasement’ in 1938, en door de ervaring van decennialange Russische onderdrukking, lijken de Tsjechen als geen ander het gevaar in te zien van buigzaamheid richting autoritaire leiders. Dit besef lijkt nog maar mondjesmaat door te dringen in West-Europa, wat de toenemende democratische vastberadenheid in Midden- en Oost-Europa des te belangrijker maakt.  Dit geldt niet alleen voor het vinden van een antwoord op Russische agressie, maar ook voor het omgaan met een opkomend China.  Het EU-voorzitterschap zal in de praktijk deels vormgegeven worden door Jan Lipavský, de Tsjechische minister van Buitenlandse Zaken. Lipavský is een bekend China-criticus en de architect van een veelzijdige China-strategie. Zo wil Tsjechië werk gaan maken van de Indo-Pacifische strategie van de EU, om een Europees antwoord te geven op Chinees expansionisme in Oost-Azië. Ook wil het inzetten op het Europese Global Gateway-project, dat de concurrentie moet aangaan met de Chinese ‘Nieuwe Zijderoute’ op het gebied van investeringen in infrastructuur in ontwikkelingslanden. Lipavský beroept zich op de geschiedenis van Midden- en Oost-Europa om de noodzaak te bepleiten van democratische solidariteit en versterkte banden met Taiwan; een evenzeer bedreigde democratie.    Deze omslag in Midden- en Oost-Europa komt deels voort uit woede over de Chinese steun voor de Russische invasie van Oekraïne, maar heeft ook te maken met de al langer falende regionale strategie van China. Deze bestond uit het zogenoemde ‘17+1 initiatief’, waarin verschillende landen uit het voormalig Oostblok, plus Griekenland, dichter bij China getrokken werden, met de belofte van investeringen in bijvoorbeeld infrastructuur en onderwijs. Op deze manier probeerde China zijn invloed uit te breiden en een wig te drijven in de EU, door een alternatief te bieden voor geld uit Brussel zonder vergelijkbare eisen te stellen op het gebied van transparantie of democratisering. Volgens de analyse van de Tsjechische sinoloog Martin Hála zou dit in de toekomst kunnen leiden tot het versterken van corrupte oligarchische krachten in deze landen, en de export van een ‘China-model’ gestoeld op economische groei met democratische achteruitgang. Gelukkig hebben meerdere landen al afstand genomen van het initiatief, en de meesten weigeren nog regeringsleiders af te vaardigen voor ontmoetingen met de Chinese regering.  Litouwen is als eerste officieel uit het initiatief gestapt, en is überhaupt het meest duidelijke voorbeeld van de pro-democratische wind die er in de regio waait. Het land is verwikkeld in een hoogoplopend dispuut met China over zijn keuze de banden aan te halen met Taiwan, en China’s woedende reactie hierop is vooral bedoeld als intimiderend signaal aan andere landen.  Al deze ontwikkelingen zijn van groot belang voor de vraag hoe kleine en middelgrote landen zich in de toekomst kunnen verhouden tot China. Het zijn namelijk vaak deze landen die op harde politieke en economische vergelding kunnen rekenen als ze zich kritisch opstellen tegenover China, zoals recent ook is gebeurd met bijvoorbeeld Noorwegen, Zweden en Canada. Nederland zou een voorbeeld moeten nemen aan hoe landen als Tsjechië en Litouwen voorop lopen in het formuleren van een antwoord op het autoritair expansionisme van China en Rusland. Hoewel hier langzaam het besef doordringt dat onze ‘geopolitieke vakantie’ ten einde is, is de urgentie nog ver te zoeken in Den Haag. Vooral het ontbreken van een noemenswaardige China-strategie is zorgwekkend, omdat met de opkomst van China onze vrije samenleving wel eens ernstig onder druk kan komen te staan.  Het Tsjechische EU-voorzitterschap komt als gelegen. Dankzij de tragische geschiedenis van het land lijken de Tsjechen doordrongen van de noodzaak onze democratische verworvenheden te verdedigen. Nu wij nog. ||https://www.nrc.nl//nieuws/2022/07/19/chinabeleid-van-de-europese-unie-moet-de-democratie-beschermen-a4136856
2022-07-20||Piloten SAS staken niet meer, maar de problemen zijn verre van opgelost|| Na een staking van vijftien dagen gaan de piloten van de Scandinavische luchtvaartmaatschappij SAS weer aan het werk. In de nacht van maandag op dinsdag bereikte het bedrijf een akkoord met vier vakbonden van vliegers. De staking vond plaats in een chaotische zomer in de luchtvaart vanwege de talrijke logistieke problemen op vliegvelden over de hele wereld. Het noodlijdende SAS, dat al financiële problemen had voor de coronacrisis, kan nu verder werken aan herstel. De staking, die begon op 4 juli, heeft geleid tot ongeveer 3.700 geannuleerde vluchten, naar schatting 380.000 reizigers werden gedupeerd. SAS houdt rekening met een strop van meer dan 1,5 miljard Zweedse kronen (143 miljoen euro) aan extra kosten en gederfde inkomsten. De SAS-directie, onder leiding van Nederlander Anko van der Werff, heeft onder meer afgesproken met de Zweedse, de Deense en twee Noorse bonden dat de piloten meer gaan vliegen, maar ook flexibeler kunnen werken in de zomer. Zo moeten de piloten bijdragen aan een reorganisatie die moet leiden tot een besparing van in totaal 7,5 miljard kronen per jaar. De overeenkomst kent een looptijd van 5,5 jaar. SAS heeft ook beloofd 450 piloten die waren ontslagen tijdens de pandemie weer in dienst te nemen. De bonden verweten de directie dat ze hun terugkeergarantie schond. De ontslagen piloten zou zijn beloofd dat zij weer in dienst konden komen zodra het vliegverkeer aantrok. Volgens de bonden probeerde de directie onder die afspraak uit te komen door alleen vacatures open te stellen bij twee nieuwe dochterbedrijven die SAS begin 2022 heeft opgericht. Het vernieuwde SAS Connect, het voormalige SAS Ireland, vliegt vooral tussen Londen en Scandinavië en SAS Link verzorgt regionale vluchten, vergelijkbaar met KLM Cityhopper. De piloten komen nu weer geleidelijk in dienst bij SAS, in het tempo waarin het vliegverkeer weer aantrekt of uiterlijk in 2024. De staking mag dan voorbij zijn, de financiële problemen van de Scandinavische luchtvaartmaatschappij zijn dat allerminst. SAS had eind april een schuld van 29,6 miljard kronen. Daags na het begin van de staking heeft het bedrijf bescherming tegen faillissement aangevraagd in de Verenigde Staten, een zogenoemde Chapter 11-procedure. Die internationale bescherming geeft een bedrijf de relatieve rust om te reorganiseren. Op dezelfde manier heeft bestuursvoorzitter Anko van der Werff de afgelopen jaren de Colombiaanse luchtvaartmaatschappij Avianca, de tweede maatschappij van Zuid-Amerika, weer financieel gezonder gemaakt. Bij SAS krijgt Van der Werff hulp van de Noorse en wellicht ook de Deense overheid. Noorwegen, dat sinds 2018 geen aandelen SAS meer heeft, zegde in juni al toe dat de Noorse coronasteun aan het bedrijf wordt omgezet in aandelen. Ook de Denen (22 procent eigenaar van SAS) willen hun steun omzetten in aandelen, maar alleen als Van der Werff ook private investeerders vindt om de schuld te verlagen. Zweden (met nu nog 22 procent) wil geen extra geld steken in SAS. De regering in Stockholm wil op de langere termijn helemaal uit SAS stappen. Met een omzet van bijna 14 miljard kronen (2021) en circa 7.500 medewerkers bedraagt de omvang van SAS ongeveer een kwart van die van KLM. De maatschappij heeft niet alleen last van de naweeën van de coronacrisis en de logistieke problemen op veel vliegvelden in Europa, maar  lijdt ook door de sluiting van het Russische luchtruim vanwege de inval in Oekraïne. Net als voor bijvoorbeeld Finnair, de nationale luchtvaartmaatschappij van Finland, vormde Azië vanuit Noord-Europa een aantrekkelijke, relatief snel te bereiken markt. Dat verkeer ligt nu stil, omdat niet over Siberië kan worden gevlogen. Finnair meldde dinsdag een kwartaalverlies dat nog groter was dan analisten hadden verwacht. De Finse maatschappij verwacht dat 2022 het derde verlieslatende jaar op rij wordt.||https://www.nrc.nl//nieuws/2022/07/19/piloten-sas-staken-niet-meer-maar-de-problemen-zijn-verre-van-opgelost-a4136854
2022-07-20||‘Needle spiker’ krijgt vijf maanden cel voor stiekem prikken van vrouw op Haags festival||De kleine man met gemillimeterd haar was  bezoekers al opgevallen. Met één hand op zijn kruis en in zijn andere hand een plastic zak zwierf hij vorige maand rond op dancefestival Den Haag Outdoor. In de technotent zien bezoekers hem opeens stil staan naast een vrouw bij de bar. Hij houdt zijn vuist stil naast haar bovenbeen. Een paar momenten later zien ze dat hij een injectiespuit vasthoudt.  Ze rennen naar de vrouw toe. „Je bent geprikt!”. Als de man door de beveiliging van het festival wordt opgepakt, blijkt er in zijn broekzak een naald te zitten. „For my sugar!”, roept de man als hij wordt afgevoerd.  Voor het eerst stond dinsdag een zogeheten ‘needle spiker’ voor de rechter. De 31-jarige Levan V. uit Georgië kreeg vijf maanden cel voor het stiekem prikken van de vrouw met een naald – ‘mishandeling’ in juridische termen. De Haagse politierechter noemde zijn daad „te bizar voor woorden” en neemt het de Georgiër mede kwalijk dat hij „heeft bijgedragen aan angst in de samenleving over het fenomeen needle spiking”.  Er komen al maanden raadselachtige meldingen binnen van vrouwen die tijdens het uitgaan gedrogeerd zouden zijn via een stiekeme prik. De trend begon vorig jaar in Groot-Britannië met meer dan 1.300 aangiftes van needle spiking; na publiciteit hierover ontving ook de Nederlandse politie tientallen meldingen. Tijdens uitgaan voelen de melders  zich onwel worden, achteraf ontdekken ze een gaatje in hun huid. Al gauw rezen er twijfels over het waarheidsgehalte van de meldingen. De politie kon geen bewijs vinden voor de vermeende prik-incidenten en opperde vorige maand dat de toegenomen meldingen wellicht het gevolg zijn van media-aandacht. „Feestende jongeren die zich niet lekker voelden door bijvoorbeeld te veel drank of slecht slapen, kunnen zich hierdoor sneller slachtoffer voelen van needle spiking”, zei de politiewoordvoerder. Met de veroordeling van de Georgiër Levan V. is nu voor het eerst bewijs geleverd voor het bestaan van needle spiking. De man kwam dinsdag op zijn teenslippers de rechtbankzaal binnensloffen. Hij kwam onlangs in zijn eentje uit Georgië naar Nederland. Specifiek voor het bezoeken van feesten. Hij verblijft in hotels. Waarom nam hij een injectienaald mee naar het Haagse dancefeest, wilde de rechter weten. Levan V. had daar verschillende redenen voor opgegeven. Bij zijn aanhouding riep hij  dat de spuit was voor zijn suikerziekte. Bij het politieverhoor zei hij dat hij de naald gebruikte om een pijnstillend middel in zijn verrotte kies te spuiten. Bij de rechter wisselde hij zijn verklaring nóg een keer: de spuit diende voor inname van harddrugs, waar hij in Georgië al eens voor is veroordeeld. „Ik heb er crack en heroïne mee gebruikt. Eén of twee keer. Dat was nodig voor mijn kiespijn”. De spuit zat „per ongeluk” nog in zijn broekzak toen hij het festival bezocht, maar hij had er zeker niemand anders mee geprikt, hield Levan V. vol.  „Ik heb nog nooit in mijn leven iemand iets kwaads gedaan”.  Zijn advocaat Pieter Hoogendam maakte een groot punt van de vraag of wel bewezen kon worden dat Levan daadwerkelijk iemand heeft geprikt, zoals waargenomen door drie feestgangers die hierover verklaringen hebben afgelegd bij de politie. Het 45-jarige slachtoffer, de vrouw bij de bar in de technotent, had zelf niets doorgehad. „Als je in je achterbeen gestoken zou zijn, zou mevrouw daar toch het nodige van gemerkt moeten hebben”, zei de advocaat. Nadat de vrouw van getuigen hoorde dat ze geprikt is, werd ze meegenomen naar de EHBO-post van het festival. Daar merkte het personeel een prikgaatje op en namen er een foto van, waar een klein rood puntje op te zien is. Er werd geen medisch verslag opgemaakt. „Eigenlijk hebben we niet meer dan een foto met een rood puntje erop”, zei advocaat Hoogendam. „Is dat prikje dat daar zit nou letsel of niet? Dáár gaat het om.”  Volgens de officier van justitie is het letsel voldoende bewezen, en laat de zaak zien hoe moeilijk het is om een zaak van needle spiking aannemelijk te maken. „Bij de politie zijn tientallen meldingen binnengekomen, tot nu toe heeft dit nooit tot vervolging van een verdachte geleid”. Dat Levan V. wél kon worden vervolgd, is volgens de officier te danken aan de „drie oplettende festivalgangers” die het incident hebben opgemerkt. De officier eiste drie maanden gevangenisstraf en riep de rechter op een „norm te stellen voor dergelijke bizarre gedragingen”.  De rechter vond die eis  nog te licht en deed er twee maanden bovenop. „Het is werkelijk  vreselijk wat u gedaan heeft. Het moet voor iedereen duidelijk zijn dat dit soort dingen niet kunnen en niet worden getolereerd. Dit moet gewoon stoppen”, zei de rechter.    Het slachtoffer krijgt duizend euro smartengeld. Zij wacht nog altijd op de uitslag van het bloedonderzoek dat moet uitwijzen of zij besmet is door de prik, die sporen van drugs bevatte. ||https://www.nrc.nl//nieuws/2022/07/19/needle-spiker-krijgt-vijf-maanden-cel-voor-stiekem-prikken-van-vrouw-op-haags-festival-a4136853
2022-07-20||Warmste 19 juli ooit gemeten||In Maastricht is deze dinsdag de heetste 19 juli ooit gemeten. Rond 16.40 uur werd een temperatuur van 39,4 graden gemeten door een weerstation van het KNMI, meldt Weeronline.  Het oude hitterecord van 37,1 graden werd in 2006 vastgesteld in het Zeeuws-Vlaamse Westdorpe. De hoogste temperatuur die ooit in Nederland is gemeten is 40,7 graden. Dat record werd in Gilze Rijen vastgesteld op 25 juli 2019. Het KNMI meldde dinsdag dat de kans dat zulke weerrecords vaker voorkomen zal toenemen „zolang de aarde versneld opwarmt”. Ook zegt het instituut dat oude records makkelijk „verpletterd” kunnen worden, in plaats van ingehaald met een kleine marge. Tot dusverre kent dit jaar niet veel warmterecords, al was 1 januari 2022 wel de warmste nieuwjaarsdag sinds het begin van de metingen begin vorige eeuw.||https://www.nrc.nl//nieuws/2022/07/19/warmste-19-juli-ooit-gemeten-373-graden-in-maastricht-a4136852
2022-07-20||Bruls stelt ultimatum in opvangcrisis: Rijk moet nog voor de herfst met oplossing komen|| Staatssecretaris Eric van der Burg (Asiel en Migratie, VVD) moet nog deze zomer met oplossingen komen om de asielzoekerscrisis op te lossen. Op steun van gemeenten hoeft het Rijk  daarna niet meer te rekenen. Gemeenten  stoppen per oktober met hun medewerking aan de crisisnoodopvang, zo liet voorzitter Hubert Bruls van het Veiligheidsberaad maandagavond weten. Het Veiligheidsberaad, waarin  burgemeesters van de 25 grootste gemeenten zitting hebben, vindt dat vluchtelingenopvang een rijkstaak is.  Van der Burg deed vorige maand  een beroep op de gemeenten om asielzoekers op te vangen uit  overvolle opvangcentra, waaronder die in Ter Apel, waar  al maandenlang asielzoekers soms noodgedwongen buiten overnachten. Het lukt niet meer om ze onder te brengen in opvangcentra elders in het land,  omdat die ook overvol zitten, of sluiten. Volgens Bruls moet Van der Burg zo snel mogelijk nieuwe grote opvanglocaties realiseren en moeten gemeenten desnoods gedwongen worden om dat mogelijk te maken. „Desnoods met hele onplezierige directieven”, aldus Bruls tegenover persbureau ANP.  „Liefst deze week nog”, voegde hij  daar aan toe. Vluchtelingenwerk Nederland steunt het pleidooi om gemeenten  te dwingen om  grootschalige opvangcentra mogelijk te maken, desnoods met een spoedwet. Want er is volgens Vluchtelingenwerk geen tijd meer om te wachten tot het Rijk plannen klaar heeft om fors en structureel te investeren in de capaciteit van de Immigratie- en Naturalisatiedienst (IND) en het Centraal Orgaan Opvang Asielzoekers (COA). Van der Burg overlegt al maanden met gemeenten en provincies over het realiseren van drie of vier grote asielcentra om de druk op Ter Apel te verlichten. Dat heeft tot nu toe niets opgeleverd. Daarnaast zijn er plannen om „sobere” opvangcentra in te richten voor asielzoekers uit ‘veilige landen’ zoals Marokko, die nauwelijks kans maken op  verblijfsvergunningen, maar er wel mede voor zorgen dat de opvangcentra overvol zijn. Die groep kansarme asielzoekers zorgt  volgens Bruls voor weerstand bij gemeenten om mee te werken aan uitbreiding van de crisisopvang. „Wij willen echte vluchtelingen opvangen”, aldus Bruls vrijdag tegen NOS.  Vluchtelingenwerk noemt de manier waarop Rijk en gemeenten langs elkaar heen werken teleurstellend. „We begrijpen de gemeenten heel goed, maar elke bestuurder heeft de maatschappelijke plicht om er alles aan te doen om fatsoenlijke opvangplekken te vinden. Elke potentiële opvanglocatie staat nu eenmaal in een gemeente. Die zijn formeel niet verantwoordelijk, maar hebben wel een verantwoordelijkheid om dit op te lossen.” Ook van der Burg deed afgelopen weekeind een beroep op lokale bestuurders om meer te doen om te voorkomen dat asielzoekers noodgedwongen buiten op de grond slapen. „Je kunt kritiek op iedereen hebben, op het kabinet of het COA”, aldus de minister in dagblad Trouw. „Maar je wilt toch ook gewoon je collega-raadsleden en wethouders helpen? Ik had daarin meer verwacht.” Op Twitter kreeg Van der Burg gelijk lik op stuk: „Je kunt als staatssecretaris ook gewoon beter perspectief bieden en afspraken over te leveren zorg en personeel nakomen”, twitterde burgemeester Wouter Kolff van Dordrecht. „Ik had daarin echt meer verwacht.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/19/bruls-stelt-ultimatum-in-opvangcrisis-rijk-moet-nog-voor-de-herfst-met-oplossing-komen-2-a4136851
2022-07-20||Op Netflixtour Emily imiteren in een smetteloos Parijs: ‘So Fun!’||Het Parijse Place de l’Estrapade vult zich met oh my gods en wows als de deelnemers van de Netflix-wandeltocht aankomen. „This is it, dit is haar appartement!”, roept de Amerikaanse Jack Zager (21) met een grote Aviator-zonnebril opgewonden. „Emily, waar ben je?”  Hij heeft het over Emily Cooper, het hoofdpersonage van Netflix-serie Emily in Paris over een Amerikaanse marketingmedewerker die in Parijs werkt. Een Nederlandse vrouw herkent het typisch Franse restaurant met de rode luifel van Emily’s knappe onderbuurman Gabriel. Maar verrek: „Het is in het echt een Italiaans restaurant!”  Het hoogtepunt op het pleintje is de uit de serie herkenbare Boulangerie Moderne. „Jullie mogen een pain au chocolat kopen en een selfie maken”, zegt gids Dawie Teessen, een boomlange man met een brede mond en een met zweet bespikkelde rode polo aan. „Net als Emily in seizoen 1.” Twee jonge vrouwen schieten naar binnen om het zoete broodje te bemachtigen en een foto te maken. „Die ga ik zo op Instagram zetten”, zegt Jacks zusje Lily Zager (17). Net als Emily. Op deze bloedhete maandag in juli begint een week aan     Netflix-tours   in Parijs.  Onder begeleiding van de Zuid-Afrikaan Teessen loopt een groep van veertien toeristen „in de voetstappen van hun favoriete Netflix-personages” zoals de streamingdienst het zelf omschrijft. De wandeltocht in Parijs voert langs draai-locaties van Emily in Paris en Lupin. In Madrid en Londen vonden   vergelijkbare tours plaats, maar dan geïnspireerd op series als La Casa de Papel en Bridgerton. Of Netflix vaker van dit soort tochten gaat organiseren is nog niet bekend.   De wandeltocht gaat dwars door het toeristische en chique hart van Parijs: van de Jardin du Luxembourg, langs het Panthéon, over Pont Neuf naar het Louvre. Op verschillende locaties praat Teessen met grote gebaren en veel grapjes over hoe de opnames van de series verliepen. Hij vertelt over een regenachtige dag waarop het uren duurde om een terrasscène van een paar  minuten te draaien voor Emily in Paris, en dat Lupin grotendeels tijdens een coronalockdown is opgenomen. „Het was voor de makers alsof ze de grootste studio ter wereld hadden.” De deelnemers lijken ervan te smullen. De 27-jarige Israëlische tv-journalist Ortal Cohen noemt het „heel spannend” om de opnamelocaties te zien. „Je denkt dat het alleen maar in de serie bestaat maar als je hier bent zie je het  met je eigen ogen. Het is zo…”, ze denkt even na,  „echt.” Scholier Lily Zager vindt het „so fun” om nu zélf een „Amerikaanse in Parijs te zijn”. Voor de gelegenheid heeft ze – in de stijl van Emily – een felgekleurd topje en hakken aangetrokken. Halverwege de wandeltocht wisselt ze met haar moeder van schoenen. De meeste van de veertien deelnemers – die van alle leeftijden zijn en komen uit de VS, Israël, Brazilië, Italië en Nederland – zijn gekomen voor Emily in Paris. De meesten hebben Lupin niet of niet volledig gezien, waar Teessen slim op inspeelt door vooral over ‘Emily’ te praten. Maar de gids – die al jaren in Parijs woont en vier jaar ervaring heeft als tour guide – wil ook vertellen over niet Netflix-gerelateerde feitjes.   Emily (Lily Collins) met Alfie (Lucien Laviscount) in ‘Emily in Paris’.  Foto Netflix Daar lijkt zijn publiek minder voor te porren. Als hij spreekt over zangeres en icoon Josephine Baker, filosoof Montaigne of over hoe oud de Pont Neuf wel niet is, haken veel deelnemers af. Een ouder stel uit Israël zoekt een bankje in de schaduw op, het Amerikaanse gezin begint onderling te kletsen, twee vrouwen schieten een winkel in voor een drankje. Teessen is erop ingespeeld: als hij ziet dat de aandacht verslapt maakt hij gauw een sprongetje naar Emily in Paris. Het creatiefst is de vergelijking tussen Montaigne en Sylvie, de zeer Parisienne baas van Emily: „Beiden vinden dat je Frans bent, of onbeschaafd.” Bij de weelderige kerk Sainte-Chapelle krijgt hij de aandacht van de jongste deelnemers terug door hen aan te raden binnen foto’s te nemen. „Het is niet goud voor Instagram, het is platina.” Sowieso is Netflix tijdens de tour nooit ver weg. Dat de gratis wandeltocht wordt betaald door de streamingdienst is niet te missen. Als reclameblokken op tv last Teessen af en toe momenten in om andere series en films aan te raden. „Wonder Boy [over een Franse modeontwerper] is een práchtige documentaire”, zegt hij dan. Of „de zesdelige serie over de brand in de Notre Dame komt bijna online en ik kijk er enórm naar uit.” Ernaar gevraagd erkent hij dat hij dit inderdaad moet zeggen, maar hij geeft toe „sommige dingen op Netflix ook stom te vinden”. De namen van die series worden alleen níét genoemd.  Opvallend is ook dat deelnemers alleen de schone en chique kant van Parijs te zien krijgen – net zoals in Emily in Paris gebeurt. Toen het eerste seizoen van die serie uitkwam, ontstond de kritiek dat er geen ruimte was voor de vele daklozen die in de stad leven, de urine en het vuil op straat. Ook zou de serie niet divers genoeg zijn: de vele Noord-Afrikaanse immigranten die in de stad wonen komen vrijwel nooit in beeld.  Lily Zager is zelfs verbaasd als ze hoort dat Parijs ook die kanten kent: „Waar is dat dan?”, vraagt ze met opgetrokken wenkbrauwen terwijl ze op het smetteloze plein rond het Louvre loopt. Het was haar zelfs opgevallen hoe schoon Parijs is, zegt ze – iets wat geen Parijzenaar haar na zou zeggen. Haar broer Jack maakt het niet uit dat hij niet alle kanten van Parijs ziet. „I loved it”, zegt hij als de tour op zijn einde loopt. „De wandeling was getrouw aan wat we in de series hebben gezien en in series en films wordt sowieso alles geromantiseerd. Als bij ons in LA een film wordt opgenomen, komen de daklozen ook niet in beeld.”||https://www.nrc.nl//nieuws/2022/07/19/op-netflixtour-emily-imiteren-in-een-smetteloos-parijs-so-fun-a4136848
2022-07-20||Dankzij plooien in de huid zijn olifantenslurven zo veelzijdig||Kelly pakt met haar slurf een stuk fruit waar ze net bij kan. Om bij het lekkere hapje te komen moet de olifant haar 1,5 meter lange slurf helemaal uitstrekken. Hiervoor blijkt ze niet alleen spieren te gebruiken. De geplooide huid van haar slurf speelt ook een rol. Dat schrijven Amerikaanse onderzoekers  in  PNAS. De olifantenslurf is  bijzonder  gereedschap. Het dier kan ermee bomen omver trekken en om een pluk gras heen krullen tijdens het grazen. Ze kunnen er zelfs een tortillachip mee oprapen – zonder die te breken. Van die veelzijdigheid kunnen robotontwerpers enkel dromen. „Ze zijn ideale inspiratiebronnen voor het maken van robotica die zowel kracht als flexibiliteit vertoont”, mailt promovendus Andrew Schulz van de Amerikaanse universiteit Georgia Tech.  Voor het onderzoek naar het uitstrekken van de olifantenslurf werden Schulz en zijn collega’s bijgestaan door twee savanneolifanten uit een dierentuin in Atlanta: de 39-jarige Kelly en de 31-jarige Msholo. Met een hogesnelheidscamera legden de onderzoekers vast hoe Kelly en Msholo reikten naar een doos met daarop stukken groente en fruit. Op de beelden konden ze volgen hoe verschillende delen van de slurf bewegen. „We hadden verwacht dat olifanten hun slurf uitstrekken met alleen hun spieren”, vertelt Schulz. Vergelijkbaar met de manier waarop mensen hun tong uitsteken – die ook enkel uit spier bestaat, zonder bot. Maar dat bleek niet het geval. De onderzoekers zagen dat de bovenkant van de slurf meer uitrekt dan de onderkant. „We dachten dat er iets mis was met de metingen”, vertelt Schulz. „Dus we herhaalden het experiment een paar keer. En we onderzochten de huid van de slurf van een ontlede olifant om te kijken wat er op centimeterniveau gebeurt als je die oprekt.” De huid aan de bovenkant van de slurf – met de bekende plooien – bleek 15 procent buigbaarder dan de gerimpelde huid aan de onderkant. Dit overtuigde de onderzoekers ervan dat zowel de spieren als de huid bijdragen aan het uitrekken. Het verschil in flexibiliteit tussen de boven- en onderkant zorgt ervoor dat olifanten hun slurf gemakkelijker naar beneden krommen dan omhoog. De slurf verschilt in nog een opzicht van een tong. Een tong strekt zich uniform uit, terwijl een slurf als een telescoop gefragmenteerd uitschuift. Als een olifant naar iets reikt, strekt eerst het puntje van de slurf uit, dan het stukje slurf daarachter enzovoorts. „Dat doen ze omdat ze lui zijn”, vertelt Schulz. De punt van de slurf is namelijk niet zo groot en zwaar, terwijl het gedeelte vlak bij de kop veel meer spier bevat en meer energie kost om te verplaatsen. „Daarom zie je ze alleen het puntje van hun slurf uitstrekken als iets in de buurt ligt.” „Het is een goed uitgevoerd onderzoek”, zegt Michel Milinkovitch, hoogleraar aan de Universiteit van Genève, die ook de biomechanica van de olifantensurf heeft onderzocht. „De resultaten zullen bijdragen aan het verbeteren van het ontwerp van bio-geïnspireerde zachte robotica.” Schulz denkt al aan toepassingen: „Door zachte robots in verschillende huidtypes te wikkelen, zouden we hun stijfheid, flexibiliteit of grip kunnen verbeteren, net zoals de huid de olifant helpt te bewegen.”||https://www.nrc.nl//nieuws/2022/07/19/dankzij-plooien-in-de-huid-zijn-olifantenslurven-zo-veelzijdig-a4136847
2022-07-20||Insecten kunnen ook pijn voelen – zo lijkt het tenminste||Mogelijk kunnen insecten ook pijn ervaren, schrijven Britse en Iraanse entomologen in Proceedings of the Royal Society B. Ze baseren hun vermoeden op een literatuurreview van onderzoek aan zogeheten nociceptoren, zenuwuiteinden die gespecialiseerd zijn in het waarnemen van pijnprikkels. Die blijken, net als bij zoogdieren, vanuit de hersenen te worden gereguleerd, en kunnen desgewenst worden afgezwakt. Dat kán een aanwijzing zijn voor pijnbeleving. De pijnbeleving van insecten is al decennialang een twistpunt onder biologen. Insecten hebben in tegenstelling tot mensen geen centraal zenuwstelsel en kunnen dus simpelweg geen pijn voelen, zeggen sommige onderzoekers. Daar valt tegen in te brengen dat insecten wel degelijk hersenen en zenuwcellen hebben. Begin deze eeuw is zelfs vastgesteld dat insecten net als zoogdieren over nociceptoren beschikken. Als ze daadwerkelijk pijn kunnen lijden, zo beargumenteren dierethici, dan heeft dat ingrijpende gevolgen voor de wijze waarop we met insecten moeten omgaan. Onderzoek aan fruitvliegjes, het doodslaan van een vlieg of het gebruik van insecticiden zou dan in een ander daglicht komen te staan. Wat onderzoek naar pijnbeleving bij dieren ingewikkeld maakt is dat nociceptie – dus de waarneming van potentieel of daadwerkelijk schadelijke prikkels – niet altijd samengaat met pijn, blijkt uit diverse onderzoeken. Er kan pijn zijn zonder nociceptie en omgekeerd. Pijn wordt in dit geval omschreven als ‘een negatieve subjectieve door het brein gegenereerde gebeurtenis’. In het huidige artikel wilden de entomologen op basis van een literatuurstudie analyseren of de nociceptie bij insecten kan worden bijgestuurd vanuit de hersenen. Met andere woorden: ze wilden kijken of insecten in verschillende situaties verschillend op een schadelijke prikkel reageren, in plaats van puur reflexmatig. Bij zoogdieren kan zo’n aangepaste reactie essentieel zijn om te overleven. Een konijn dat wordt aangevallen, kan pijn op dat moment onderdrukken om zijn belager te ontvluchten. Eenmaal in veiligheid reageert hij alsnog op de pijn, bijvoorbeeld door rust te nemen. Ook insecten vertonen zulke aangepaste reacties, blijkt uit de wetenschappelijke literatuur, waarbij ze op een schadelijke prikkel reageren door te vluchten of ander ‘nocifensief’ gedrag – verdedigingsgedrag ten opzichte van de prikkel – te vertonen. Zo zal een fruitvliegje dat op een gloeiend hete plaat van 46 graden Celsius wordt geplaatst zich uit de voeten maken. En de rups van een tabakspijlstaart die met een pincet wordt geknepen, zal zich naar de knijpplek toebuigen om die te beschermen, schrijven de onderzoekers. Hoe vaker de aanval zal plaatsvinden, des te sneller en intenser is de reactie: het is dus niet slechts een lichamelijke reflex. Andersom kunnen insecten de schadelijke prikkels ook schijnbaar negeren of verdoven. Een bidsprinkhaanmannetje dat tijdens de paring wordt opgegeten door een vrouwtje lijkt de schadelijke prikkel – zijn naderende dood – willens en wetens te negeren omdat zijn voortplantingssucces belangrijker voor hem is dan zijn eigen overleving. En insecten die een verwonding oplopen eten soms tóch nog gewoon door. Dat laatste argument is in het verleden aangehaald als bewijs dat insecten geen pijn voelen. Maar, zo schrijven de onderzoekers, het zou ook kunnen zijn dat het binnenkrijgen van voedsel op dat moment zo noodzakelijk is voor het insect dat de binnenkomende prikkels tijdelijk worden verdoofd. Wellicht is de gevoeligheid dus afhankelijk van de situatie. Of de gereguleerde nociceptie bij insecten samengaat met pijnbeleving is nog altijd niet met zekerheid te zeggen, schrijven de entomologen. „Dat komt wellicht doordat insectengedrag lang is beschouwd als puur instinctief [...] en robotachtig.” Maar in onderzoek bij muizen wordt een afname in nociceptie wel degelijk gelijkgesteld aan een afname van pijn, benadrukken ze. De aanwezigheid van gereguleerde nociceptie bij insecten maakt het „op z’n minst plausibel” dat ze ook pijn kunnen lijden, schrijven ze. Marcel Dicke, hoogleraar entomologie in Wageningen, is niet overtuigd door die laatste opmerking. „De review laat zien dat insecten net als zoogdieren reageren op letsel of schadelijke omstandigheden en dan reageren om het letsel te repareren of reduceren. Of ze pijn voelen is nog wel iets heel anders. Als ik mijn hand terugtrek van een kietelend veertje zegt dat niets over of ik pijn voel.” De hamvraag blijft hoe de prikkels beleefd worden door een insect, benadrukt hij. „En áls er pijn wordt beleefd, geldt dat dan meteen voor alle zes miljoen insectensoorten?” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/19/insecten-kunnen-ook-pijn-voelen-zo-lijkt-het-tenminste-a4136846
2022-07-20||De ongekende ongemakstelevisie van Nathan Fielder||Comedyserie The Rehearsal Van en met: Nathan Fielder.  HBO Max, 6 afl. van circa 30 minuten (wekelijks). 

●●●●●
 Nathan Fielder wil niets aan het toeval overlaten. Tenminste, de versie van zichzelf die Fielder speelt in  The Rehearsal wil dat. Aan het begin van zijn  nieuwe  serie legt de Canadese komiek  uit dat mensen zich door zijn persoonlijkheid soms ongemakkelijk kunnen voelen. „Dus ik moet eraan werken om dat tegen te gaan”, vertelt  hij op gortdroge wijze in een voice-over. Zijn oplossing? Lastige gesprekken met mensen repeteren, net zolang tot er niks mis kan gaan. In The Rehearsal  probeert het personage Fielder echte mensen met deze aanpak te helpen. Deelnemers repeteren  moeilijke situaties tot in den treure en zijn dan klaar voor alles. Fielder  ontmoet in de eerste aflevering Core Skeet, een  leraar uit New York die worstelt met het feit dat hij de leden van zijn pubquizteam jarenlang heeft voorgelogen over zijn opleidingsniveau. Zij denken dat hij een masterdiploma heeft, terwijl dat niet zo is. De leraar is vooral bang voor de reactie van één van de teamleden, een  vriendin die mogelijk woest wordt als ze hoort over de leugen. Fielder weet wat er moet gebeuren. Hij laat de kroeg   nabouwen in een loods.  Tijdens repetities op deze locatie  zal een actrice  de rol van de vriendin spelen. Tegelijkertijd lopen figuranten rond, wordt de quiz gespeeld en brengt   Fielder iedere mogelijke  interactie via een schema   in kaart. Later  zien we via verborgen camera’s hoe de avond in de echte kroeg verloopt. Door de mix van  documentaire-elementen en drama  twijfel je  als kijker aan alles. Zijn de deelnemers   echt? Wat is er precies  in  scène gezet? Wat niet?     The Rehearsal bouwt voort op Fielders eerdere programma  Nathan for You. Hierin hielp hij worstelende middenstanders door bizarre marketingstunts te verzinnen. Zo bouwde hij een koffiezaakje om tot Dumb Starbucks  en organiseerde hij een kortingsactie voor een tankstation waarbij mensen alleen korting kregen als ze meededen aan een bizarre wandelexpeditie. De interactie tussen de sociaal onhandige  Fielder en de excentrieke deelnemers leverde ongekende  ongemakstelevisie op. Nathan for You werd een flinke culthit in de VS. Scène uit het experiment waarin de volledige opvoeding van een kind nagebootst wordt. Allyson Riggs/HBO
 Door een  samenwerking met  zender  HBO heeft Fielder nu meer budget tot zijn beschikking. De ‘repetitie’ in de kroeg is slechts het begin. In de tweede aflevering wordt een veel grotere repetitie opgestart. Voor een vrouw die twijfelt over het moederschap wordt het idee bedacht  om in twee maanden de volledige opvoeding van een kind na te bootsen (van 0 tot 18 jaar). Daarvoor moet het productieteam een blik kindacteurs opentrekken die over die geplande periode ingezet worden. In de eerste fase worden meerdere baby’s ingehuurd. Die mogen alleen  overdag een paar uur ‘werken’, ’s nachts wordt een robotbaby gebruik die op bepaalde tijdstippen begint te huilen. Om de zoveel tijd wordt het kind een paar jaar ouder.  Terwijl Fielder repetities met andere deelnemers doet, blijft de ‘opvoeding’ van het kind de rode draad in het  seizoen. Gaandeweg vervagen  de grenzen tussen realiteit en fictie nog meer. De serie doet  denken aan films als The Truman Show, Borat en het werk van scenarist en regisseur Charlie Kaufman (Being John Malkovich, Eternal Sunshine of the Spotless Mind). Soms lijken situaties veel te vreemd om echt   te zijn, terwijl  andere momenten  zo menselijk aanvoelen  dat ze onmogelijk in scène gezet kunnen zijn.  De komiek gaat  in latere afleveringen ook in gesprek met zichzelf over zijn aanpak. Wat voor serie is hij nou precies aan het maken? Zet hij zijn deelnemers voor schut?   Niet iedereen zal  het geduld hebben voor zo’n dikke metalaag, maar wie  openstaat voor een grondige zelfanalyse van een  onvoorspelbare televisiemaker zal echter   niet teleurgesteld worden. Of zoals een deelnemende acteur het samenvat: „Het is raar, maar ook fascinerend.”  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/19/de-ongekende-ongemakstelevisie-van-nathan-fielder-a4136845
2022-07-20||Dreigend zoetwatertekort, op meerdere plekken beperkingen||Niet alleen de tropisch warmte levert problemen op, ook de droogte leidt tot zorgen. Een dreigend zoetwatertekort maakt dat waterschappen op meerdere plekken in Nederland uit voorzorg beperkingen opleggen. Hoogheemraadschap Delfland kondigt vanaf donderdag bijvoorbeeld ‘code geel’ af. Dat betekent dat er beginnende droogte is. Sluizen in Rotterdam, Schiedam en Vlaardingen gaan hierom slechts beperkt open voor recreatievaart. Waterschap Rijn en IJssel, voor het oosten van Gelderland, roept iedereen op om zuinig met al het water om te gaan. Zo is het niet langer toegestaan om water te halen uit de Oude IJssel en sloten, beken en vijvers waar het waterschap voor verantwoordelijk is. Daarmee wil het problemen met ongedierte, bacteriën, vissterfte en blauwalg „zoveel mogelijk beperken”.  Momenteel is het neerslagtekort — het verschil tussen neerslag en verdamping — van dit jaar volgens het KNMI circa 230 millimeter; een situatie die vergelijkbaar is met extreem droge periodes van 1976, 2018 en 2019. Wel zijn de regionale verschillen groot: Zeeland, Limburg en Gelderland hebben de grootste neerslagtekorten.||https://www.nrc.nl//nieuws/2022/07/19/dreigend-zoetwatertekort-op-meerdere-plekken-beperkingen-a4136841
2022-07-20||Geanimeerde memoires uit het riool van het onderbewustzijn||Vijftien jaar werkte Mariusz -Wilczynski aan Kill It And Leave Town, dat onder juryprijzen is bedolven op animatiefestivals. In zijn eentje, want veel persoonlijker dan deze gitzwarte terugblik op zijn jeugd in communistische Polen  wordt het niet.  Zijn stijl is experimenteel: nerveuze, krasserige pentekeningen op aan elkaar geplakte blaadjes en kartonnen cut outs – een grimmig soort expressionisme. Thema’s zwellen aan, sterven weg en keren terug in een nieuwe gedaante: vissenkoppen, een katachtige demon, kraaien, een kleefstrip met dode vliegen. Dit is een film van geheugenflarden, associaties en nachtmerries,  een tekenaar in het riool van zijn eigen onderbewustzijn.  Wilczynski’s  Polen is een miserabel, onherbergzaam oord van rokende fabrieken, roestige trams en flikkerende tl-buizen, bewoond door onbeschofte kioskhouders, dronken speknekken,  treitermoeders met jankende kinderen en citroenzure bejaarden. We zien zijn moeder in een ziekenhuisbed wegteren en sterven, waarna keuvelende lijkbezorgers terloops haar vagina dichtnaaien en anus en neusgaten vol proppen. Een diep onverschillig heden vol hints naar een nog helser verleden: in de trein vertelt een oudje over nazi’s die een hond doodmartelen.  Walging domineert; Wilczynski bewoont een nihilistische wereld die een macaber soort schoonheid en grandeur krijgt. Maar als we dieper afdalen in Wilczynski’s jeugd – steeds vaker banjert de zwaarlijvige maker dan ook zelf door beeld – wordt de toon lichter, zijn er momenten van tederheid. Een kerstavond met een nieuwe toverlantaarn, die direct vastloopt. Pools fabrikaat zeker? Nee, made in DDR. Een reisje naar het strand met vader, moeder die totaal overspannen krijst omdat pa haar vergat te bellen.  Glimpjes die veel suggereren, maar Wilczynski is niet zo’n uitleggerig type.  In de finale zien we hem als een reuzenwalrus in zee dobberen terwijl een cruiseboot vol feestgangers – met zijn ouders? – voorbij vaart. Het leven vaart de tekenaar voorbij. Daar heeft walging plaatsgemaakt voor melancholie.   Kill It and Leave Town vindt een overtreffende trap in Poolse somberheid. Geef je over of begin er niet aan, maar dan mis je een  onthutsende, raadselachtige ervaring.  Animatie Kill It and Leave Town Regie: Mariusz Wilczynski. Lengte: 88 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/19/geanimeerde-memoires-uit-het-riool-van-het-onderbewustzijn-a4136844
2022-07-20||Sean Penn: ‘Rijpe mensen leveren klotewerk af’||Sean Penn, 60 jaar, is terug op het filmfestival van Cannes, vijf jaar na zijn debacle The Last Face. Dat hulpverlenersdrama gesitueerd in de ‘killing fields’  van Afrika deed de filmpers in 2016 schuddenbuiken van het lachen. Penns ernst en goede bedoelingen kantelden hulpeloos om in toondove witte redders-bombast. Op een filosofisch debat boven een berg zwarte kinderlijkjes volgde pardoes romantisch voetsabbelen bij zonsondergang. Tenenkrommend.  2021 moet het jaar van Penns revanche worden; Cannes biedt hem als  regisseur een tweede kans in de hoofdcompetitie met Flag Day. Als acteur heeft hij alles wel bereikt, inclusief twee Oscars voor Mystic River (2003) en Milk (2008). Zijn dagen als tabloidvoeder met voormalige echtgenote Madonna zijn een ver verleden, de laatste mishandeling van een fotograaf –  300 uur taakstraf  plus 36 uur ‘anger management’ – is ook alweer elf jaar terug. In de jaren tien acteerde Penn vooral in genrefilms, als gangster of actieheld. Om het zwembad warm te houden, zoals hij het in Cannes noemt. Maar Sean Penn heeft andere ambities. Filmauteur worden. De wereld redden. Liefst allebei.  Wat filmauteur betreft: zijn film Flag Day is een bewerking van de autobiografische bestseller Flim-Flam Man van Jennifer Vogel, over desperate liefde tussen vader en dochter. Vader John Vogel is een fantast wiens oplichterij escaleert naar drugssmokkel, bankroof en valsemunterij. Sean Penn speelt hem met vertrouwde emotionele intensiteit, zijn eigen dochter Dylan Penn biedt hem als dochter Jennifer prima weerwerk. Als kind zet Jennifer haar afwezige vader op een voetstuk terwijl haar in de steek gelaten moeder verslonst in dronkenschap.  Later, als een kleffe stiefvader haar seksueel betast, trekt ze in bij pa en ontdekt dat zijn bravoure op een wankele basis van zelfhaat en wanhoop rust. Op ontgoocheling volgt verbittering en wantrouwen: haar vader laat een spoor van „mislukte opzetjes, verspild geld en gebroken harten” achter, beseft Jennifer.  Flag Day is lang niet slecht, maar niet goed genoeg voor Cannes, waar de lat zeer hoog ligt. Sean Penn filmt wat nadrukkelijk: moet je het opgroeien van Jennifer tot bokkige tiener nu echt  markeren met de songtekst „I am older, yeah, I am older”? De Terrence Malick-achtige mooifilmerij van lyrische slowmotion, zonsondergang, magisch schemerlicht en zonovergoten graanveld heeft iets oubolligs. Vijftien jaar terug ervoer je dat als authentieke ‘Americana’, maar de wereld draaide door. En Sean Penn stond stil.   We spreken  Sean en Dylan Penn in een hotel in Cannes als de eerste kritieken binnen zijn. Die zijn lauw: de gehoopte revanche voor de regisseur van ‘critics darlings’ als The Pledge (2001) en Into the Wild (2007) blijft uit. In de bioscoop flopt Flag Day later, in Nederland gaat hij deze week roemloos uit op video on demand. In Cannes ziet Sean Penn die bui al hangen. We spreken hem in een hotellobby, de stoelen op anderhalve meter – het is nog pandemie. Zijn stem hapert en jengelt, zijn dictie sleept alsof hij aangeschoten is – zou het?  Penn oogt kreukelig, verslagen, pas  halverwege het gesprek komt er enige lijn in zijn antwoorden. Vermoedt hij ook dat hij hier in Cannes zijn laatste kans heeft verspeeld op de eredivisie van filmauteurs?  Vader en dochter Penn weten dat wij graag alles over hun relatie zouden willen horen. Dylan is  Seans dochter bij actrice Robin Wright. Toen ze vier jaar was, in 1995, verliet hij zijn gezin voor zangeres Jewel. Een jaar later keerde hij terug; in 2010 volgde een definitieve scheiding.  Dylans jongere broer Hopper Penn (1993) speelt in Flag Day Jennifers jongere broer Nick. Welke rol speelt dat eigen verleden in de film? Dylan ontwijkt ons gepeuter met algemeenheden, Sean Penn wil er dit over kwijt: „Een vader en een dochter weten enorm veel dingen van elkaar. Als de één een gitaar meeneemt naar het feest en de ander een mandoline kennen ze beide het liedje al. Dat merk je direct bij de eerste akkoord, dan komt de inherente dynamiek naar boven.”  Sean Penn was tuk op de rol van John Vogel sinds dochter Dylan hem attendeerde op het boek. Hij kocht de rechten en hoopte bevriend regisseur Alejandro Iñárritu  te porren voor de regie. Toen Iñárritu in 2013 koos voor Birdman lag de zaak jaren stil, waarna Penn het geld vond om zichzelf te regisseren.  „Dat betekent multitasken, waar ik slecht in ben. Anderzijds had ik op de set wel een acteursego minder te masseren. Dus jij wilt nog een take, Sean? Sorry, geen tijd.” Een collega brengt – tactisch als de laatste vraag  – het fiasco van zijn hulpverlenersfilm The Last Face in herinnering. Hoe ervoer Penn dat?  „Indertijd wist ik in Cannes dat ik twee dagen later naar het front in Syrië zou gaan, voor  een documentaire. Zie je daar kinderen sterven, dan besef je helemaal dat er ergere dingen zijn dan wat slechte recensies. Niets is beter dan in Cannes in première gaan, ook al krijg je dan  misschien een enorme klap voor je kop. Bring ’em on!” Korte pauze: „Maar als je film zo door de mangel wordt gehaald, is het pijnlijk de teleurstelling op de gezichten van al die mensen af te lezen die zich voor jou uit het naad hebben gewerkt omdat ze in jouw visie geloofden.” Sean Penns ambities? Filmauteur worden. De wereld redden. Liefst allebei Sean Penn schreef het floppen van dat passieproject van zich af in de roman Bob Honey Who Just Do Stuff . Het boek werd in  2018 neergesabeld door critici – door Penn omschreven als  „eunuchs in de harem” – maar geprezen door schrijvers als Salman Rushdie en Paul Theroux. Hij was klaar met film, verklaarde Sean Penn toen: er viel nog een echte wereld te redden. Penn  stak  de handen uit de mouwen in New Orleans na orkaan Katrina en andere brandhaarden; na de aardbeving in Haïti in 2010 zette hij een ngo op, de Haitian Relief Organization. En dan is er nog zijn activisme, dat zich uit in radicaal linkse opiniestukken en bezoeken aan  Iran, Hugo Chávez in Venezuela, Raúl Castro in Cuba en de Mexicaanse drugsbaron El Chapo.  Zolang je op Washingtons zwarte lijst staat, vind je Sean Penn aan je kant – zijn rode vader Leo belandde in de jaren vijftig immers op Hollywoods zwarte lijst. Toch brengt zijn recentste project hem op één lijn met Washington: in maart dook Penn op in Kiev, waar hij werd verrast door de Russische invasie terwijl hij de Oekraïense president Zelensky filmde. Onlangs stortte hij zich ook in de cultuurstrijd over woke en cancelcultuur met de stelling dat Amerika „doorslaat in feministing”. Als man kan je een vrouw ook respecteren zonder haar te imiteren, stelt Penn. Bring ’em on! Hoe excessief ook, je kan Sean Penns ernst, veerkracht, energie en strijdlust alleen maar bewonderen. „Ik geloof niet in rijpen en tevreden worden”, zegt hij in Cannes. „Rijpe mensen leveren klotewerk af.”  Drama Flag Day Regie: Sean Penn. Met: Sean Penn, Dylan Penn, Hopper Penn, Katheryn Winnick, Josh Brolin. Lengte: 109 min. Te zien via onder meer Amazon Prime en Pathé Thuis. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/19/sean-penn-ik-geloof-niet-in-rijpen-rijpe-mensen-leveren-klotewerk-af-a4136843
2022-07-20||Wat vindt NRC | Hitte vraagt om structurele oplossingen||De hittegolf werd de afgelopen dagen verwelkomd als ware het een nieuw natuurverschijnsel. Wat lacherig soms, met opmerkingen dat het in mediterrane landen toch ook warm is. Wat sceptisch, want was het nu echt nodig om ‘code oranje’ uit te roepen en het Nationaal Hitteplan in gang te zetten? Wat té betuttelend misschien, met adviezen om vooral de schaduw op te zoeken. Indachtig Annie M.G. Schmidts eigenwijze juffrouw Scholten, helemaal gesmolten, midden op de Dam.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Ja, de hittepiek is van korte duur. Het KNMI voorspelt voor de komende dagen regen. Maar de extremen van deze week komen steeds vaker voor, zoals overal op het noordelijk halfrond. In 2019 kwam de temperatuur in Nederland voor het eerst sinds waarnemingen begonnen boven de 40 graden Celsius. In 2020 werd in De Bilt op acht opeenvolgende dagen meer dan 30 graden gemeten.  Toch ontbreekt bij sommigen het gevoel van urgentie. Terwijl „hitte aanmerkelijk dodelijker is dan onweer of storm”, tweette weerman Peter Kuipers Munneke terecht. Tijdens hittegolven overlijden er meer mensen dan normaal, in de zomer van 2006 – toen er twee hittegolven waren – zelfs duizend meer dan tijdens een gemiddelde zomer. Daarmee kwam Nederland terecht in de top-vijf van landen met de meeste doden door natuurrampen. De hitteramp kent geen beelden van radeloze burgers. De doden vallen in de stilte van hun eigen huis. Er liggen geen zandzakken voor de deur. Is geen leger dat wordt ingeschakeld om hulp te bieden, noch spreken burgemeesters troostende woorden. Nu komt er een goedbedoelde brief in de bus bij zelfstandig wonende 75-plussers met ‘tips om veilig van het mooie weer te genieten’, en liggen er protocollen klaar over wanneer ‘koeltecentra’ kunnen worden ingericht.   Dat is allemaal nuttig, maar ook ad hoc gedacht op het moment dat iedereen al verhit is. Nu hitte gewoner wordt, wat gerelateerd kan worden aan de opwarming van de aarde, is het niet alleen zaak om het gebruik van fossiele brandstoffen te beperken en de CO2-uitstoot te verminderen. Maar ook om Nederland op hitte in te richten. Zoals er is nagedacht over welk effect de stijgende zeespiegel en overstromende rivieren kunnen hebben.  Het betekent dat de gebouwde omgeving moet worden aangepast, en vooral de zogenoemde hitte-eilanden. Een versteende buurt houdt de warmte langer vast, ’s nachts koelt het op bepaalde plekken in dichtbebouwde wijken maar langzaam af. Dat raakt vooral kwetsbare inwoners in kleine, slecht geïsoleerde huizen, die het zich niet kunnen veroorloven airconditioning te kopen of af te reizen naar koelere vakantiebestemmingen.   Het vraagt om anders na te denken over de eigen woning. Over platte bitumen daken die kunnen worden vergroend, tegeltuinen die door planten kunnen worden vervangen. En Nederlanders houden van hun grote ramen, met gordijnen die altijd openblijven. Niet voor niets hebben huizen in Zuid-Europa zonwering of luiken. Dat houdt het ook binnen koel. Het vraagt ook om een andere inrichting van de stad. Eén volgroeide boom kan het werk doen van tien airco’s, is de theorie. Maar die ene boom moet in de stad nog te vaak om de ruimte strijden. Laat staan dat hij wordt vergezeld van ander groen dat voor schaduw en dus voor verkoeling zorgt. Die bomen zijn bovendien bij wateroverlast óók nuttig.||https://www.nrc.nl//nieuws/2022/07/19/hitte-vraagt-om-structurele-oplossingen-a4136842
2022-07-20||Frisse, eigenzinnige  invullingen aan de ‘coming-out’ in twee nieuwe films||In essentie vertellen Kokon en Potato Dreams of America hetzelfde verhaal. Beide films draaien deze zomer in de bioscoop. De hormonale gevoelens die de levens van de  tienerhoofdpersonen domineren, leren Nora en Vasili dat zij anders zijn dan de rest van de wereld. Zij vallen op partners van hetzelfde geslacht, wat een forse extra hobbel in de  al lastige puberteit opwerpt. Niet alleen zullen zij zich de rest van hun leven moeten verantwoorden voor hun gevoelens, ook weten ze  dat een deel van de wereld alle liefdes die ze zullen krijgen veroordelen of  verwerpen.  De omstandigheden waarin de twee scholieren hun ontdekkingstocht doormaken  verschilt. De verlegen 14-jarige Nora (Lena Urzendowsky) leeft in Kokon in het Berlijn van vlak voor de coronacrisis. Zij voelt zich onzichtbaar, zowel op school als thuis. De meeste tijd brengt zij door met haar oudere, uitbundige zus. Als zich echter de zelfverzekerde, androgyne nieuwe klasgenote Romy (Jella Haase) aandient, lijkt er iets in de schuchtere tiener te ontwaken dat zij op geen enkele manier kan negeren.   Vasili (charismatische debutant Tyler Bocock) in Potato Dreams of America groeide op in de Sovjet-Unie van Gorbatsjov. Zijn moeder toonde hem in het geheim Amerikaanse films, die hem leerden hoeveel beter het leven aan de andere kant van de wereld was. Als zich een christelijke Amerikaanse stiefvader meldt, verkassen moeder en zoon naar Seattle. Maar ook hier dreigen rigide denkbeelden het geromantiseerde ‘vrije leven’ dat Vasili zich voorstelde te dwarsbomen. Beide regisseurs ontpoppen zich tot interessante stemmen binnen de culturele queer-community. Ze weten op een frisse, eigenzinnige manier  invulling te geven aan de coming-out, die zo cruciale ervaring in het leven van  elke queer. Leonie Krippendorff (1985) geeft  in Kokon de openbaring van Nora op een dromerige manier vorm. Als de twee meisjes samen zijn lijken de beelden  te stralen. Mede dankzij het natuurlijke spel van  Urzendowsky,   die  doorlopend in beeld is, wordt de kijker zonder schroom meegevoerd in de wereld van de hunkerende tiener die voor de eerste keer masturbeert of blowt.  Het autobiografische Potato Dreams van Wes Hurley (1981) is lange tijd tamelijk ongrijpbaar. Het contrast tussen alle drama  dat de tiener moest doorstaan – eerst in Vladivostok, toen aan de Amerikaanse oostkust – en de relativerende, zwartkomische manier waarop Hurley terugkijkt op zijn   jeugd werkt niet altijd. Dankzij een bizarre (waargebeurde) plot-twist krijgt de film uiteindelijk het mierzoete sprookjeseinde dat je moeder en vooral zoon na alle ontberingen toewenst.  Kokon Regie: Leonie Krippendorff. Met: Lena Urzendowsky, Jella Haasse. Lengte: 95 min.   Potato Dreams of America Regie: Wes Hurley. Met: Tyler Bocock, Marya Sea Kaminski, Dan Lauria. Vanaf 25 augustus in de bioscoop. Lengte: 97 min.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/19/frisse-eigenzinnige-invullingen-aan-de-coming-outin-twee-nieuwe-films-a4136840
2022-07-20||De mimiek van Timothy Spall overtreft ieder masker||The Last Bus is zo’n film die echt gebeurd had kunnen zijn. Weduwnaar Tom reist na de dood van zijn vrouw per bus van John o’Groats, in het noordelijkste puntje van Schotland, ruim 1.300 kilometer naar Land’s End in het zuidwesten van Cornwall. Ooit  hebben ze die reis samen de andere kant op gemaakt. Nu is hij op de   vlucht voor herinneringen die hem  een halve eeuw later nog  plagen.  Onderweg verricht hij kleine heldendaden die hem, zonder dat hij er erg in heeft, tot een  socialemediafenomeen maken. Met name dat laatste geeft deze slome roadmovie van de Schotse regisseur Gillies MacKinnon (Regeneration,  Hideous Kinky) een authentiek tintje.  Al bedacht scenarist Joe Ainsworth  het verhaal  nadat hij zijn bejaarde vader en schoonvader had horen opscheppen over hoe zij hun gratis buskaarten konden ‘misbruiken’ om een lange reis te maken. The Last Bus is ook, zoals dat heet, een stervehikel voor acteur Timothy Spall (1957), die nog lang niet zo oud is als de man die hij speelt, maar  overtuigend sloft en mompelt alsof hij op zijn laatste eindje loopt. De film is sentimenteel met een scherp randje. Natuurlijk gaat hij over de vriendelijke mensen die Tom onderweg tegenkomt, maar hij gaat net zozeer over trauma’s, over ziekte en dood, over de  eenzaamheid en de onzichtbaarheid van oudere mensen in een wereld die hen al heeft afgeschreven.  Als de film niet  zat volgeplakt met feeërieke  landschapsshots  van de Schotse Hooglanden,   dan had hij gemaakt kunnen zijn door Mike Leigh, de regisseur wiens  sociaal-realistische films als Secrets & Lies (1996) en All Or Nothing (2002)   Spall rond de eeuwwisseling bekend maakten.  Tegenwoordig is Spalls  grootste faam  die van  Wormstaart, de ratachtige handlanger van Lord Voldemort in de Harry Potter-franchise. Een rol die overigens zwaar leunt op zijn optreden in Tim Burtons musical-slasher  Sweeney Todd: The Demon Barber of Fleet Street (2007). Als  de acteur in The Last Bus onverwacht in een lied uitbarst horen we de echo van die film.    Spall speelt in The Last Bus talloze van zijn eerdere rollen tegelijkertijd. Van zijn transparante working-classpersonages in de films van  Leigh tot de introverte tobbers in schildersportretten Mr. Turner (2014) en Mrs. Lowry and Son (2019). Hij neemt het verdriet mee dat hij als in de steek gelaten echtgenoot liet zien in het liefdesdrama Intimacy (2001) en de gevaarlijke ironische charme uit Sally Potters relatiedrama The Party (2017).  Met niet meer dan een pruikje en een leren koffertje – hetzelfde koffertje uit de  flashbacks  waarin Toms  jongere zelf wordt gespeeld door de veel te knappe Ben Ewing – verandert hij in een geïmplodeerde oudere man. Zoals we al zagen in zijn rol als Winston Churchill in The King’s Speech (2010) heeft Spall een geweldige mimiek. Hij kan zijn wangen laten zakken, zijn onderkaak vooruitschuiven en zijn ogen los van elkaar dichtknijpen, zonder dat het ooit echt overacteren of grotesk wordt.  Als al zijn personages iets  gemeen hebben, die typische Timothy Spall-touch, dan is het wel dat ze uit onpeilbare dieptes opborrelen. Soms ligt de vurige lava dichter aan de oppervlakte, vaker komt het van diep, en onverwacht. Hij beheerst zijn gezicht als een maskermaker. We zien hem in The Last Bus per afgelegde kilometer ouder en zieker worden zonder protheses  of andere speciale make-up. Verder doet de zwaartekracht zijn werk. De acteur verloor de afgelopen jaren namelijk veel gewicht. Hij ging gezonder leven omdat hij het zat was dat hij door zijn fysieke gestalte vaak getypecast werd. Tussen J.M.W. Turner en J.S. Lowry zit 25 kilo minder. Het spelen van beide schilders inspireerde Spall tijdens de pandemie om zelf het penseel ter hand te nemen. Voor het eerst vond de acteur, die ondanks ruim 150 film-, tv- en theatercredits op zijn naam niet graag over acteren praat, de perfecte metafoor om zijn vak te beschrijven: „Schilderen is een beetje zoals acteren; je krijgt een rol en dan moet je ervoor gaan, schaven en schuren en eigenlijk steeds minder doen.” Roadmovie The Last Bus Regie: Gillies MacKinnon. Met: Timothy Spall, Phyllis Logan, Ben Ewing, Natalie Mitson. Lengte: 86 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/19/de-mimiek-van-timothy-spall-overtreft-ieder-masker-a4136837
2022-07-20||Deense vakantie in horrorland Nederland||Elke horrorfilm kent beklemmende momenten. Als de heldin met zaklantaarn in de donkere kelder afdaalt waar ze zo’n gek geluid hoorde. Als de held op zijn koptelefoon naar een vrolijk deuntje luistert terwijl achter zijn rug een dreigende schim naderbij komt. Ga nou weg, wil je dan roepen. In Speak No Evil wil je dat eigenlijk de hele film lang roepen naar het brave Deense koppel Björn (Morten Burian) en Louise (Sidsel Siem Koch) dat een uitstapje maakt naar het ultieme horrorland: Nederland. Deze Deense horrorfilm was een hit op het Sundance Festival; een exercitie in sadisme die een knoop in je darmen legt. Je wilt zelf vaak vluchten uit deze non-stopbeklemming. Toch blijf je zitten. Misschien valt het mee.  Je vreest al direct het ergste voor dat bleue koppel uit Denemarken en hun dochtertje Agnes, dat geen appelsap mag, want te veel suiker. Ze leven in een wat doodse designwoning, luisteren naar kabbeljazz, leven op halve kracht. Bleke betjes die aangenaam verrast zijn als een levendig en charismatisch Nederlands stel op vakantie in Toscane vriendschap met ze sluit:  Karin (Karina Smulders) en dokter Patrick (Fedja van Huêt).  Een minpuntje is hun stuurse zoontje Abel, die zijn tong mist – een genetische afwijking volgens Patrick. Zijn charmante, uitbundige machismo verleidt en overrompelt bètamannetje Björn. Woest aantrekkelijk, zeg maar.  Worden de Denen uitgenodigd voor een bezoek aan Nederland dan vraagt Björn: „Wat is het ergste dat kan gebeuren?”  Bij aankomst blijken de gastheren klein en duister behuist; eerder een jachthut dan een doktersvilla. Het bijgebouw zit nadrukkelijk, op z’n Blauwbaards, op slot. Keer nou om!  Maar nee, de Denen negeren elk alarmsignaal. Dat Patrick Louise een lap zwijnsvlees opdringt, al weet hij dat ze vegetariër is. Dat dochter Sarah moet achterblijven met een zeer louche oppas als de gastheren ’s avonds op stap willen. Dat ze in een gribuscafé worden vergast op Herman Brood en  Nederlandse horrorkeuken:  frituur, stamppot boerenkool, haring met uitjes. Dat het ‘doktersechtpaar’ net iets te ranzig schuifelt en lawaai maakt bij de seks.  De misselijke brille van Speak No Evil schuilt hem in de wijze waarop regisseur Christian Tafdrup de ballon steeds opnieuw oppompt en laat leeglopen. Walst Patrick over grenzen en willen de Denen nu echt hun koffers pakken, dan volgt steevast een halfslachtige bekentenis, een warme toenadering of ‘gaslighten’: jullie begrepen het verkeerd! De gastheren zijn meesters in manipulatie, de Denen te geremd, meegaand en beschaafd om hun instinct te volgen. Speak No Evil is een goed geschreven, sterk geacteerde horrorflm, met een glansrol voor acteursechtpaar Karina Smulders en Fedja van Huêt, die joviaal, dreigend en sinister de show steelt. Zijn de Denen prooi in een Nederlandse leeuwenkuil? Of zijn de gastheren pathetische poseurs? Deze onvoorspelbare, ambivalente film gaat uiteindelijk vooral over de hulpeloze frustratie die je ervaart als je uit beleefdheid over je heen liet lopen.  „Waarom doen jullie ons dit aan?”, vraagt Björn in de finale. „Omdat jullie dat toelaten”, antwoordt Patrick. Horror Speak No Evil Regie: Christian Tafdrup. Met: Morten Burian, Sidsel Siem Koch, Fedja van Huêt, Karina Smulders. Lengte: 97 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/19/deense-vakantie-in-horrorland-nederland-a4136836
2022-07-20||Overal op de wereld praten mensen in dezelfde  mamanaise  tegen baby’s||Tegen een ‘hangerig’ klein kind gaan volwassenen over de hele wereld met grotere nadruk, met hogere tonen en ook met veel meer variatie in toonhoogte spreken dan ze tegen een volwassene zouden doen. En als ze speciaal voor dat kindje gaan zíngen, zingen mensen over de hele wereld juist weer veel vlakker van toon, lager van toon en ook met veel minder ritme dan in liedjes voor volwassenen. Dit blijkt uit een grootscheeps vergelijkend ‘baby talk’-onderzoek bij 21 verschillende culturen uit alle continenten (van jagers-verzamelaarsgroepen tot inwoners van grote Amerikaanse steden). Het is deze week gepubliceerd in Nature Human Behaviour. In het onderzoek werd per cultuur aan gemiddeld vijftien ouders gevraagd hoe ze zouden zingen en praten als hun baby ‘fussy’ (‘hangerig’, ‘lastig’, ‘huilerig’) was en ook werd vastgelegd hoe ze een willekeurig liedje zongen voor volwassenen en hoe ze iets vertelden tegen de volwassen experimentator – allemaal in hun eigen taal. Bij 90 procent van de opnamen was het jonge kind, tot een jaar of twee, ook daadwerkelijk aanwezig. Het onderzoek door een groot team van taalkundigen en antropologen is opgezet door Courtney Hilton en Samuel Mehr (beiden Harvard University). Mehr is ook bekend van een groot onderzoek naar de gemeenschappelijke kenmerken van slaap- en dansliedjes wereldwijd. Dit nieuwe onderzoek werd gestart omdat vaak wordt áángenomen dat overal ter wereld het taaltje waarmee volwassenen tegen kleine kinderen praten wel ongeveer hetzelfde is (babypraat, oudertaal, ‘mammiaans’, ‘motherese’, ‘infant-directed-speech’, of zoals de Fransen zeggen: ‘mamanaise’, Italiaans: ‘bambinese’ of ‘linguaggio bambinesco’). Maar goed onderzocht is dat nooit, volgens Mehr en Hilton. Hooguit werden ongelijksoortige opnamen uit verschillende culturen vergeleken, waarbij nooit werd bekeken hoe bij diezelfde proefpersonen eigenlijk gewóne spraak klonk, of liedjes voor volwassenen. Met akoestische analyse van 1.615 opnames van 410 proefpersonen uit 21 verschillende culturen werd dat dus nu allemaal wél gedaan. Mehr en Hilton zien in de gemeenschappelijke kenmerken van babyspraak en de babyliedjes een duidelijke aanwijzing dat aan de basis van deze ‘kindercommunicatiemiddelen’ algemeen menselijke patronen liggen, die zelfs overeenkomen met patronen in de dierenwereld. De hogere toon in de kinderspraak komt bijvoorbeeld in heel veel dierencommunicatie voor als teken van vriendelijkheid en openheid – perfect dus om ook mensenkinderen op hun gemak te stellen. Het staat in contrast met de meestal lagere tonen van alarmkreten of dreigende roepen. Een selectie van de spraak- en zangopnames werd via een internationale (Engelstalige) citizen science-website ook voorgelegd aan een groot internet-panel van bijna zeventigduizend deelnemers uit 187 verschillende landen. In een soort quiz moesten de deelnemers aangeven of het geluidsfragment dat ze hoorden voor een kind bedoeld was of niet. Dat werd significant vaker goed geraden dan volgens toeval te verwachten zou zijn. Er waren wereldwijd ook weinig verschillen, al raadden deelnemers liedjes en spraak in een taal die aan die van henzelf verwant was wel iets vaker, waarschijnlijk omdat ze die woorden min of meer konden verstaan. Dat kindgerichte spraak en kindgerichte zang tegenovergestelde eigenschappen lijken te hebben (veel nadruk tegenover juist vlakheid), kan volgens de onderzoekers liggen aan het verschillende doel van de actie. Want met spraak zouden mensen de ‘fussy infant’ willen afleiden van zijn of haar ongemak: de grotere variatie in toon en ritme van de spraak dient om de aandacht te trekken. En zang wordt bij een jammerend kindje juist toegepast om de baby in slaap te sussen: vandaar de vlakke toon en de geringe variatie. De verschillen zijn misschien ook versterkt omdat de proefpersonen de opdracht hadden om te praten met, of te zingen voor een ‘hangerige baby’. Voor vrolijke baby’s gaan mensen misschien weer anders zingen. De onderzoekers merken ook op dat niet bij alle onderzochte culturen kinderzang en kinderspraak even populair waren. In de Zuid-Amerikaanse Quechua/Aymara-cultuur bleken zelfs géén kinderliedjes te bestaan in de eigen taal, al kenden de mensen daar wel Spaanstalige kinderliedjes. En bij Bayaka-pygmeeën in Congo zijn liedjes voor kleine kinderen juist bijzonder populair, maar komt het weer erg weinig voor er tegen kinderen onder de twee gesproken wordt. Over precies die culturele verschillen in het gebruik van ‘baby talk’ publiceerde een andere onderzoeker, Alejandrina Cristia (Université Paris Sciences et Lettres), een paar maanden geleden een groot reviewartikel in Developmental Science. Haar conclusie op basis van 29 eerdere onderzoeken van over de hele wereld is dat kinderen onder de twee jaar in een stedelijke omgeving veel vaker worden toegesproken met babyspraak dan vergelijkbare kinderen in landbouw- of jager-verzamelaarsamenlevingen. Peuters in Chicago worden bijvoorbeeld meer dan tien keer zo vaak door volwassenen aangesproken dan hun leeftijdgenootjes in een Maya-dorpje in Yucatan. En dat versnelt de taalverwerving: in de grote stad hebben de kleine kinderen een veel grotere woordenschat dan die in het Maya-dorpje. Cristia verklaart die kinderspraakverschillen tussen stad en platteland onder meer uit de verschillende doelen die ouders er voor hun opvoeding kunnen hebben. In sommige culturen is het belangrijker dat de kinderen een actief lid van de gemeenschap worden dan dat ze zich individueel ontwikkelen. Ook is het daar belangrijk om de juiste aanspreekvormen te leren in de verschillende sociale situaties. Ouders vinden het daarom niet nodig om een-op-een met de kleine kinderen te praten maar ze zorgen er juist wel voor dat die kindjes de conversaties van ánderen kunnen horen. En meer in het algemeen is de grootste zorg in pre-industriele landbouwsamenlevingen dat de kinderen overléven, aldus Cristia. Taal en snelle cognitieve groei zijn dan geen prioriteit. In een meer moderne en stedelijke omgeving is er minder kindersterfte en worden de kinderen veel eerder cognitief gestimuleerd, zodat ze het beter doen op school en betere banen zullen krijgen. En omdat ouders in de stad minder kinderen hebben, is er per individueel kind ook sowieso meer tijd beschikbaar. Correcties. 20 juli 2022: aanvankelijk was het Engelse woord ‘fussy’ gespeld met twee zetten in plaats van twee essen, dat is verbeterd. 22 juli 2022: aanvankelijk was de Quechua/Aymara-cultuur gelocaliseerd in Mexico, dat is onjuist. Deze talen worden gesproken in Peru en Bolivia. Dat is verbeterd.||https://www.nrc.nl//nieuws/2022/07/19/overal-op-de-wereld-praten-mensen-in-dezelfde-mamanaise-tegen-babys-2-a4136835
2022-07-20||Ranglijst: het  beste restaurant ter wereld staat wéér in Kopenhagen|| Het beste restaurant ter wereld staat ook dit jaar wéér in Kopenhagen. Maandagavond onthulde Hollywood-acteur Stanley Tucci in een bloedheet Londen de World’s 50 Best Restaurants (W50B) van 2022 – de Oscars van de internationale restaurantwereld. De nieuwe koploper is restaurant Geranium van chefkok Rasmus Kofoed. Het is de kroon op Kofoed’s werk, die al drie Michelinsterren achter zijn naam heeft staan én in 2011 de Bocuse D’or won, de belangrijkste internationale kookwedstrijd in Lyon. Het is ook opnieuw een bewijs dat de Deense hoofdstad in twee decennia is uitgegroeid tot een culinaire metropool van Londense en Parijse proporties. Twintig jaar geleden werd Kopenhagen op culinair gebied hooguit geassocieerd met roggebrood en zure haring. Restaurant Noma van chefkok René Redzepi (dat vorig jaar voor de vijfde keer op nummer 1 stond) bracht daar verandering in met een compleet nieuwe hyperlokale filosofie en kookstijl. Redzepi besloot alles dat tot dan toe als luxe beschouwd werd in de wereld van fine dining overboord te gooien en enkel nog te koken met lokale Scandinavische producten, dikwijls door de koks zelf uit het wild geplukt. Geen kaviaar en truffel meer, maar rendiermos en snotolfkuit en veel gefermenteerde groenten. Daar hoorde ook een nieuwe esthetiek bij: gerechten als landschapjes geserveerd op stenen. Zijn New Nordic cuisine ontketende een wereldwijde revolutie in de haute cuisine, Redzepi inspireerde chefs van Lima tot Moskou om hun eigen culinaire erfgoed te herwaarderen. Bij Geranium gebruiken ze ook graag lokale ingrediënten – biet met mierikswortel, dennentopjes, schelpdieren uit de koude Scandinavische wateren – maar strooien daarbij juist graag met truffel en kaviaar. De eetzaal – boven in het stadion van FC Kopenhagen – is van marmer, de bediening loopt strak in pak achter de champagnetrolley. Bij Geranium worden de tarbot, de uitgestoken Michelinsterretjes van rode biet en kanten tuiles geserveerd op het prachtigste serviesgoed. Dit is juist de ouderwetse luxe waar de Nordic cuisine zich tegen afzette. Met andere woorden: Kopenhagen has come full circle in de afgelopen twintig jaar. Anno 2022 kun je er terecht voor geweldige Mexicaanse taco’s, wereldberoemde (en peperdure) cheeseburgers en koffiebroodjes waarvoor je in de rij moet staan. Voor New Nordic én klassiek luxe, op het hoogst denkbare niveau. (En overigens ook voor bijzonder goede, eigentijdse interpretaties van die ouderwetse smørrebrød met haring.)  Andere Kopenhaagse vertegenwoordigers op de W50B-lijst zijn nieuwkomer Jordnær (plaats 38) en Alchemist (plaats 18), dat net zoveel een theater is als een restaurant, waar de gast 50 gerechten in vijf uur voorgeschoteld krijgt in verschillen de eetzalen en eindigt in een planetarium. Europa was met 29 restaurants bijzonder goed vertegenwoordigd, Azië komt dit jaar niet hoger dan plaats twintig. Mogelijk een weerspiegeling van de strengere reisrestricties als gevolg van de coronacrisis in veel Aziatische landen. De ranglijst is gebaseerd op het oordeel van een duizendtal, internationale, anonieme stemmers, die elk op tien restaurants stemmen, waarvan minimaal vier buiten de eigen regio. ‘Voters’ hoeven niet te bewijzen dat ze hebben afgerekend. In principe weet niemand wie  ze zijn. Maar restaurants met diepe zakken, die veel uitnodigingen kunnen verstrekken, kunnen hun positie op de lijst wel beïnvloeden, is een veelgehoorde kritiek. W50B blijft evenwel een relevante afspiegeling van de culinaire tijdgeest en bredere trends in de internationale gastronomie. Ook voor landen is het interessant om één of liever meerdere restaurants, hoog op de lijst te hebben: het is een geweldig marketing-tool om een culinaire toeristenstroom aan te trekken. Net als bij de Olympische Spelen en grote voetbaltoernooien zetten sommige landen enorme lobby-campagnes op poten om de W50B binnen te halen. Dat trekt chefs, het journaille, foodies en groupies van over de hele wereld aan, waaronder uiteraard ook voters. Nadat het 50 Best-circus in 2016 in New York was neergestreken, stond het New Yorkse restaurant het volgende jaar prompt op nummer 1. Vorige jaar vond het gala plaats in Antwerpen. Het Antwerpse restaurant The Jane, van chefkok Nick Bril, steeg dit jaar van plaats 66 naar 23 (de W50B is eigenlijk een top 100 waarvan de onderste helft eerder in de aanloop naar het gala-weekend al wordt gepubliceerd). Aanvankelijk zou de ceremonie dit jaar plaatsvinden in Moskou – om duidelijk redenen is die verplaatst naar Londen, de thuisstad van de 50 Best-organisatie. Het bekendste restaurant van Nederland, De Librije in Zwolle, stond vorig jaar nog op plaats 46, maar is in 2022 helemaal van de lijst verdwenen. Daarmee staat er geen Nederlands restaurant meer in de World’s 50 Best Restaurants-top100.  De World’s 50 Best Restaurants wordt samengesteld op basis van het oordeel van in totaal 1040 internationale stemmers, verdeeld over 26 regio’s. De stemmers zijn verplicht hun anonimiteit te bewaren. Over de samenstelling van de groep zegt de organisatie dat die bestaat uit een derde chefs, een derde schrijvers en journalisten en een derde „well travelled gourmets”, met een gelijke verdeling tussen mannen en vrouwen. Een kwart van de stemmers wordt ieder jaar ververst. Alle stemmers mogen tien restaurant selecteren die ze de afgelopen 18 maanden hebben bezocht. Minimaal vier van de tien restaurants moeten buiten de eigen regio van de stemmer liggen. Sinds 2019 kan er niet meer op restaurants gestemd worden die eerder op nummer één stonden. Die worden opgenomen in een Best of te Best hall of fame.||https://www.nrc.nl//nieuws/2022/07/19/ranglijst-het-beste-restaurant-ter-wereld-staat-weer-in-kopenhagen-a4136834
2022-07-20||Veerkrachtig de klappen opvangen van een zieke moeder||Vaak is het gezellig in het huis in de Waalse stad Luik waar Alice met haar drie dochters woont. De liefde voor elkaar is voelbaar. Maar de stemming kan zomaar omslaan. Het ene moment staat Alice in zichzelf gekeerd rokend naar buiten te staren, het andere moment is ze verbaal agressief naar haar kinderen.  Gelukkig hebben Marion, Claire en Louise een hechte band. Bovendien hebben ze manieren gevonden om met de stemmingswisselingen van hun moeder om te gaan. Ze houden extreem veel rekening met haar en vangen veerkrachtig de klappen op als Alice weer eens uithaalt of somber is. De een haalt haar medicijnen, de ander barricadeert de deur als hun vader langskomt, van wie Alice gescheiden is. Hoewel hun moeder lastig is, hebben de drie zussen duidelijk haar kant gekozen.  Het speelfilmdebuut van documentairemaker Christophe Hermans laat subtiel zien hoe hun relatie met Alice langzaam vergiftigd raakt en hoe ze verschillend op de buien van hun moeder reageren. Jongste dochter Louise heeft ondanks alles een symbiotische relatie met haar, oudste dochter Marion heeft in feite alle moedertaken op zich genomen en Claire verzet zich openlijk tegen de grillen van Alice. Wat Alice precies mankeert laat La ruche in het midden, maar in een toelichtend interview in de persmap vertelt Ludivine Sagnier (Alice) dat zij zich verdiepte in vrouwen met een bipolaire stoornis.  La ruche doet bij vlagen denken aan de Nederlandse jeugdfilm Knetter (Martin Koolhoven, 2005), met Carice van Houten als bipolaire moeder wier dochter Bonnie zich ook manmoedig door de buien van haar moeder heen slaat. Het gevoelvol gemaakte maar zowel qua stijl als inhoud niet heel oorspronkelijke La ruche drijft op de prima acteerprestaties van de hele cast en fraai camerawerk dat vooral in dienst staat van de actrices maar af en toe een verstild standpunt kiest te midden van alle emotionele turbulentie. Drama La ruche Regie: Christophe Hermans. Met: Ludivine Sagnier, Sophie Breyer, Mara Taquin, Bonnie Duvauchelle. Lengte: 81 min.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/19/veerkrachtig-de-klappen-opvangen-van-een-zieke-moeder-a4136833
2022-07-20||Taboe in de architectenwereld (en eigenlijk overal): redactie van Jaarboek Architectuur kiest voor eigen werk||Twee verrassingen biedt het onlangs verschenen Jaarboek Architectuur in Nederland 2021/2022. De eerste is dat de driekoppige redactie voor het eerst in het 35-jarige bestaan van het architectuurjaarboek een bouwwerk van een van de redactieleden heeft opgenomen. Naast onder meer het  Nationaal Holocaust Monument van Daniel Libeskind in Amsterdam en de woontoren Haasje Over van VMX Architects in Eindhoven behoort het Geheugenbalkon, een dertien meter hoog uitkijkpunt in Groningen, tot de 26 uitverkoren gebouwen in het jaarboek. Dit torentje is ontworpen door Studio LA, waarvan redactielid en architect Arna Mackic een van de twee partners is. Nu heeft het Jaarboek Architectuur in Nederland, dat al kort na het begin in 1987 een instituut werd in de Nederlandse architectuurwereld, niet een redactiestatuut dat verbiedt dat de om de vijf jaar wisselende redactie een werk opneemt van een van de redactieleden. Maar er is natuurlijk geen statuut nodig om te beseffen dat uitverkiezing van eigen werk taboe is. Voornaamste taak van de redactie is immers om te bepalen welke van de jaarlijks honderden nieuwe gebouwen tot de Hall of Fame van de Nederlandse architectuur worden toegelaten – en een jury die een werk van een van de juryleden kiest, hoort ondenkbaar te zijn. De tweede verrassing is dat Little C, het vernieuwendste Nederlandse bouwproject van 2021, niet in het jaarboek is opgenomen. Deze hyperdicht bebouwde woon- en werkwijk aan de Coolhaven in Rotterdam, bestaande uit vijftien kloeke bakstenen gebouwen in moderne pakhuisstijl die met elkaar zijn verbonden door 46 luchtbruggen, laat overtuigend zien dat er een alternatief bestaat voor de monotone, lompe woontorens die in hoog tempo in alle grote Nederlandse steden verrijzen. Nu is het wel vaker gebeurd dat een opzienbarend gebouw niet in het jaarboek werd opgenomen. Zo haalde de door MVRDV ontworpen spectaculaire glazen Bibliotheek de Boekenberg in Spijkenisse niet het jaarboek van 2012-2013.  Over het ontbreken van de Boekenberg zweeg de toenmalige redactie soeverein, waarop Winy Maas, de M van MVRDV, een boze brief schreef.  Maar alsof ze zelf ook wel weten dat ze het nieuwe Rotterdamse wijkje eigenlijk niet konden negeren, leggen de drie huidige redactieleden nu wel een korte verantwoording af.  Ze geven toe dat Little C „op stedenbouwkundige schaal zeer geslaagd” is, maar vinden „dat de industriële architectuur zich eerder aan de omgeving onttrekt dan dat die eraan refereert.” Met deze cryptische formulering bedoelt de redactie dat de mooi gedetailleerde pakhuisstijl waarin de woon- en kantoorblokken van Little C zijn opgetrokken on-Rotterdams is.  Dit verwijt klonk eerder al in een bespreking van Little C in Vers Beton, het onlinetijdschrift over Rotterdamse architectuur waaraan de jaarboekredacteur Teun van den Ende is verbonden. Hierin ergerde zijn collega-blogger Tim Peeters zich aan de ‘marketing’ van Little C als een wijkje dat is geïnspireerd door het Meatpacking District op Manhattan en Butler’s Wharf in Londen, waar oude fabrieken en pakhuizen zijn verbouwd tot woongebouwen. Een door buitenlandse voorbeelden geïnspireerde mengelmoesstijl vond Peeters niet passen in de internationale havenstad Rotterdam die zo’n 170 nationaliteiten telt. Het gaat hier om een drogreden: met even veel recht kun je beweren dat ook het wel gekozen knalrode torentje in Groningen zich onttrekt aan zijn omgeving. Bovendien is dit argument in het geval van Little C onzinnig. De gebouwen in de omgeving van de door CULD en Inbo architecten ontworpen pseudo-pakhuizen van Little C laten een keur aan stijlen zien, variërend van het late, witte modernisme van het Erasmus Medisch Centrum tot het donkere, bakstenen traditionalisme van het voormalige Belastingkantoor uit 1948. Er staat aan de Coolhaven zelfs een oud bakstenen pakhuis dat tot studentenhuis is verbouwd. Elders in Rotterdam staan overigen ook oude pakhuizen die verwant zijn met de appartementenblokken van Little C – de pakhuisstijl van omstreeks 1900 was tenslotte, net als de huidige pakhuisstijl, een echt internationale stijl. Met de afkeuring van Little C om puur stilistische redenen keert het Jaarboek Architectuur in Nederland terug naar de beginjaren. Toen het historiserende postmodernisme dertig jaar geleden verlaat maar des te heftiger doorbrak in Nederland, stuitte het op veel weerstand en haalden bijvoorbeeld neotraditionalistische gebouwen vrijwel nooit het jaarboek. Voor veel Nederlands critici en architecten golden de moderne retrostijlen toen als foute, populistische of zelfs fascistische stijlen die in het modernistische Nederland niet thuishoorden. Pas diep in de 21ste eeuw leek het architectuurmoralisme met zijn simplistische opvattingen over ‘goed’ en ‘fout’ verdwenen en haalden onversneden postmodernistische gebouwen als het door Sjoerd Soeters ontworpen stadhuis van Zaanstad uit 2008 het jaarboek.  Nederland leek toen eindelijk verlost van het benepen  moralisme in de architectuur. Met het Jaarboek Architectuur in Nederland 2021/2022  doet het provinciaalse architectuurmoralisme nu zijn herintrede, al legt de redactie de morele lat voor zichzelf erg laag. Boek nai010 uitgevers, 154 blz. € 39,95 Info: nai010.com 

●●●●●
||https://www.nrc.nl//nieuws/2022/07/19/redactie-van-jaarboek-architectuur-kiest-voor-eigen-werk-dat-hoort-ondenkbaar-te-zijn-a4136832
2022-07-20||25-jarige Nederlander gearresteerd vanwege verdrinkingsdood man in Gent||De politie heeft een 25-jarige man uit Goes gearresteerd in verband met een incident in België waarbij een 53-jarige man is verdronken nadat hij van een burg werd geduwd. Dat bevestigt het Openbaar Ministerie in Amsterdam dinsdag. Justitie in België meldde eerder op de dag dat het zou gaan om een negentienjarige man, maar die informatie bleek onjuist. De Belgische autoriteiten hebben hun Nederlandse collega’s verzocht om de man over te leveren. Een tweede Nederlandse verdachte is nog niet aangehouden. Zondagochtend werd het lichaam van de 53-jarige Hakim Matyaba aangetroffen in het water aan de Ferdinand Lousbergskaai in Gent. Hij zou daar in het water zijn gegooid en vervolgens zijn verdronken, zo schrijven Belgische media op basis van autopsieonderzoeken en camerabeelden. Vermoedelijk kon hij niet zwemmen. Het incident gebeurde na afloop van de Gentse Feesten. Met welk motief de man in het water werd gegooid, is onduidelijk. Mogelijk zou het om een grap zijn gegaan. Het Nieuwsblad schrijft op basis van camerabeelden dat de mannen hem vastgrepen en over de brug bij de Lousbergskaai gooiden. Toen ze zagen dat hij niet kon zwemmen en ook niet bovenkwam, zouden ze zijn weggerend.  Dit bericht is rond 15.20 uur aangevuld met geactualiseerde informatie over de leeftijd van de verdachte||https://www.nrc.nl//nieuws/2022/07/19/19-jarige-nederlander-gearresteerd-om-fatale-duw-bij-dood-gentenaar-a4136825
2022-07-20||Deeltijd-vrijwilliger? Dan ook deeltijd-anciënniteit||Jarenlang was de man parttime vrijwilliger bij de brandweer in België. In 2001 ging hij als betaalde fulltime brandweerman aan de slag. De gemeente berekende zijn salaris op basis van anciënniteit. Volgens lokale regels telden zijn jaren als vrijwilliger mee, maar alleen naar rato van de uren waarin hij daadwerkelijk als vrijwilliger had gewerkt. Discriminatie, vond de brandweerman. Volgens hem moesten zijn vrijwilligersjaren volledig meetellen, ongeacht gewerkte uren. Hij wees op een Europese richtlijn die deeltijdwerk wil bevorderen en discriminatie tussen vol- en deeltijdwerkers tegengaan. De man kreeg bij de Belgische arbeidsrechter in eerste instantie gelijk. In hoger beroep vraagt de rechter aan het Hof van Justitie in Luxemburg om uitleg van de Europese regels. Daar loopt het minder goed af voor de brandweerman. Het Hof wijst erop dat je deeltijdwerkers wat betreft arbeidsvoorwaarden niet minder gunstig mag behandelen dan vergelijkbare voltijdwerkers, ténzij er een objectieve reden is die het verschil rechtvaardigt. Waar dat passend is, kan de werkgever de arbeidsvoorwaarden pro rata aanpassen. Vanwege die ‘tenzij’ vist de brandweerman achter het net. De gemeente had ‘gekwantificeerd naar daadwerkelijke arbeid’, en dat rechtvaardigt volgens het Hof een evenredige verlaging van rechten.||https://www.nrc.nl//nieuws/2022/07/19/deeltijd-vrijwilliger-dan-ook-deeltijd-ancienniteit-a4136829
2022-07-20||Opinie | Stop met liegen  tegen anderen  – en tegen jezelf||Wanneer we stoppen met liegen, verdwijnen de rijen op Schiphol als vanzelf. Het is een zin die zomaar ineens door mijn hoofd schoot en die mij sindsdien niet meer loslaat.  Zou het echt zo makkelijk zijn? Aisha Dutrieux is schrijver en rechter bij de Centrale Raad van Beroep. Nog geen uur geleden zag ik een advertentie op Facebook. Het was een etuitje, boterzacht geitenleer, en meteen was daar conflict. Een intern conflict, het gevecht dat vrijwel dagelijks geleverd wordt op het slagveld van mijn brein. Ik wilde het wegklikken, want: dierlijk product, bio-industrie, klimaatproblematiek.  Maar, sprak de stem die mijn brein alleen inzet wanneer ik ergens van overtuigd moet worden, maar! Is leer niet slechts een restproduct van de bio-industrie? Een rest-product – let je op? – dat betekent dat de geit in kwestie sowieso gedood zou worden om zijn vlees. De huid weggooien, dat zou in feite verspilling zijn, nietwaar? En bovendien, vlees eet ik niet, dus dat is een puntje voor mij op de weldoenersladder. En als schrijver heb ik natuurlijk een etui nodig voor al mijn pennen. O ja, en vergeet niet: mijn tweede boek is net verschenen, moeten al die jaren aan bloed, zweet en tranen niet beloond worden met, zeg, een mooi etuitje?  Voordat mijn geheugen me eraan kon herinneren dat ik überhaupt geen online bestellingen meer zou doen – want denk aan alle benzine die dat kost, terwijl ik ook gewoon op de fiets naar een winkel zou kunnen gaan –, klikte ik op ‘bestellen’ en rekende af.  Dit alles gebeurde nog geen uur geleden en sindsdien heb ik gemengde gevoelens.  Dat ik niet de enige ben weet ik zeker. Ik hoor mensen verzuchten dat ze écht niet meer willen vliegen, in principe althans, maar déze reis wilden ze al zo lang maken. Of het is zo’n druk jaar geweest en de een na de ander krijgt een burn-out, het is echt gewoon een kwestie van selfcare om af en toe op een strand in een warm land te kunnen bijkomen. Ik hoor het anderen zeggen, ik hoor het mezelf zeggen. Maar voor een weekendje naar Ibiza vliegen, dát zou ik echt nooit doen. Totdat ik het deed.  De geit in kwestie zou sowieso gedood worden om zijn vlees We liegen. Tegen onszelf, en wanneer we het gevoel hebben dat een ander door de leugen heen prikt, dan ook tegen de ander. Dan volgt de uitleg, de verzachtende omstandigheden.  Want ja, het maakt echt niet uit als ik, als individu, stop met vlees eten. En het ligt trouwens ook aan de overheid, en aan de Europese Unie, met al die vleessubsidies.  En ja, ik bestel zo min mogelijk online, maar ik kon echt nérgens de perfecte schoenen vinden. En deze zijn zo mooi. (En ik heb strikt genomen weliswaar geen nieuwe schoenen nodig, maar ik had nog niet van die pastelkleurige sneakers die nu in zijn.)  Ik zou wel met de trein willen gaan, veel liever zelfs want ik vind treinreizen heerlijk, maar het duurt wel veel langer dan vliegen en is nog duurder ook. Dus ja.  De denkwijze die aan veel van onze leugens ten grondslag ligt: het maakt toch ook niet echt uit wat ik doe. Op het grotere geheel maakt het niet uit.  Terwijl we ergens ook wel weten: op grote schaal maakt het wel degelijk uit. Als al die individuen stoppen met vlees eten, verdwijnt de vraag en zal het aanbod vanzelf uitsterven. Dan zullen veehouders zich gedwongen zien over te stappen op een ander product, of misschien een heel ander vak gaan beoefenen, maar zullen ze hierbij mogelijk niet dezelfde woede voelen die hen nu, met trekkers en koeien en al, richting Den Haag drijft.  Als niemand meer vliegt, zullen maatschappijen misschien een tijdje lege vliegtuigen de lucht in sturen om hun slots veilig te stellen (iets wat deze zomer door een tijdelijke regeling overigens niet nodig is). Maar uiteindelijk zullen ook zij zich moeten aanpassen aan de veranderende markt. En ja, Europese regels kunnen behulpzaam zijn in het terugdringen van vleesconsumptie. En ja, duurdere vliegtickets door ingrijpen van de overheid zullen mensen zeker wat langer laten nadenken voordat ze een vlucht boeken. Maar laten we ophouden met naar een ander te wijzen, terwijl we zelf op onze handen zitten. Laten we ophouden met liegen. En laten we samen zorgen dat de rijen op Schiphol verdwijnen. Door er simpelweg niet in te gaan staan. ||https://www.nrc.nl//nieuws/2022/07/19/stop-met-liegen-tegen-anderen-en-tegen-jezelf-a4136828
2022-07-20||Als er Philips op staat, is Philips aansprakelijk||Gloednieuwe koffiemachine – boel in de fik. Het Philips Saeco-apparaat was zonder twijfel de oorzaak van de brand in het huis van de Finse consument. De schade liep tegen de 60.000 euro. Op de machine stonden merktekens van Philips en dochter Saeco. De verzekeraar van de consument stelde Philips aansprakelijk. Ho, zei Philips, je moet niet bij ons zijn. Saeco maakt die koffiemachine, in Roemenië. Wij zijn niet de producent. De Finse rechter oordeelde dat Philips wél aansprakelijk was, een hogere rechter zei van niet. Uiteindelijk vroeg de hoogste Finse rechter het Europese Hof van Justitie: is enkel het merkteken op het product voldoende om te gelden als ‘producent’ bij wie de consument schade kan claimen? Het antwoord van het Hof: ja. De Europese regels over productaansprakelijkheid beogen de consument te beschermen. ‘Producent’ is volgens die regels niet alleen degene die het product, een grondstof of een onderdeel heeft gemaakt, maar ook degene die zich enkel als producent presenteert door zijn naam, merk of een ander onderscheidingsteken erop te zetten – meer is niet nodig. Want met je merk wek je de indruk dat je betrokken bent bij het productieproces, of voor dat proces verantwoordelijkheid draagt. Met je bekendheid maak je het product aantrekkelijker voor de consument; dat rechtvaardigt de tegenprestatie dat je bij gebreken aansprakelijk bent. Dat Saeco óók zijn merk op de machine had staan én het product had gemaakt, doet er voor de consument niet toe. Doel is dat die niet van het kastje naar de muur hoeft. Hij mag een van de ‘producenten’ aanspreken (en die zoeken het dan onderling maar verder uit).||https://www.nrc.nl//nieuws/2022/07/19/als-er-philips-op-staat-is-philips-aansprakelijk-a4136827
2022-07-20||Lizzo is gretig en grappig en heeft een boodschap||Wordt Lizzo de nieuwe Beyoncé? De 34-jarige Melissa Viviane Jefferson heeft alles in zich om de eerste plaats op de Olympus der zanggodinnen op te eisen: ze is gretig en grappig, heeft een boodschap en een stem die steeds wendbaarder klinkt. Haar ‘debuutalbum’ bij een groot label (eigenlijk al haar derde) Cuz I Love You (2019), waar ze haar eerdere hiphop-stijl soms inruilde voor melodieuze zang, was al aantrekkelijk. Nummers als ‘Like A Girl’ en ‘Juice’ frappeerden door de pulserende disco, vooral in combinatie met Lizzo zelf die op het podium een verleidelijke dansstijl laat zien. De nostalgische disco-lijn wordt voortgezet op het nieuwe album Special, in het zwoele megahit ‘About Damn Time’ dat eer betuigt aan de gepolijste producties van Chic en Nile Rodgers. Op Special is Lizzo definitief een zangeres geworden. Ze rapt nauwelijks meer. Haar zang heeft diepte, is soms meisjesachtig licht, of krijgt krullerige uithalen. Haar techniek is geen vertoon, de bravoure heeft betekenis.  De onverzettelijkheid waarmee Lizzo haar carrière heeft aangezwengeld (ze woonde ooit een tijdje in haar auto om studiokosten te kunnen betalen), spreekt ook uit haar muziek. Haar stem kan deuren openduwen die anders gesloten bleven. Lizzo heeft ervaring met genegeerd of  ‘veroordeeld’ te worden om wie ze is („I’ve been used to people judgin’ me”). Inmiddels heeft ze wereldwijd een aanhang die zich ‘Lizzbians’ noemen en laat ze de luisteraar delen in haar eigen ontwikkeling: ‘I love you, bitch/ I never thought I’d say this’. Ze sampelt haar voorbeelden (Lauren Hill, Coldplay, Beastie Boys) en viert de veelzijdigheid, muzikaal en inhoudelijk. Al lijkt het of ze voor ‘2 Be Loved’ per ongeluk binnenwandelende in de opnamestudio van een pompeuze jaren-tachtig band, compleet met schetterende synthesizers, en klinkt ‘If You Love Me’ nogal zoet. Maar zelfs hier treffen de uithalen, de tekst en de bombast in enkele lettergrepen, doel. Pop Lizzo Special 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/19/lizzo-is-gretig-en-grappig-en-heeft-een-boodschap-2-a4136826
2022-07-20||Geschiedenis is herontdekken||Een podcastklassieker van Malcolm Gladwell, Canadees schrijver, journalist en podcastmaker - en daarnaast ook medeoprichter van het grote Amerikaanse podcastbedrijf Pushkin Industries. Gladwell is gefascineerd door de vorming van narratieven, en wil onderzoeken of we de geschiedenis de eerste keer wel juist hebben geïnterpreteerd.  Revisionist History is verhalend. Zonder uitzondering hebben afleveringen een verrassende insteek. De oorsprong van de opiatencrisis, die in de recente aflevering In Triplicate onderzocht wordt, komt als een totale verrassing. Een wending in de Amerikaanse geschiedenis, veroorzaak door één obscure bureaucraat in de jaren dertig. Revisionist History, wekelijks afleveringen van drie kwartier, Puskin Industries. ||https://www.nrc.nl//nieuws/2022/07/19/geschiedenis-is-herontdekken-a4136723
2022-07-20||Wakker Dier: supermarkten stuntten minder met kortingsacties op vlees||Supermarkten stuntten in de eerste helft van dit jaar voor het eerst sinds 2015 minder met vlees dan het jaar ervoor. Dat blijkt uit de Foldermonitor van dierenwelzijnsorganisatie Wakker Dier. In de eerste helft van vorig jaar hadden supermarkten nog een recordaantal kortingen op vlees: ruim 10.000 vleesaanbiedingen haalden de supermarktfolders, telde Wakker Dier. Dat aantal is nu met 13 procent gedaald, naar het niveau van 2020. Vooral Albert Heijn, Hoogvliet, Dirk en Spar schroefden het aantal kortingsacties op vlees terug. Plus en Aldi vormden de uitzondering: de twee supermarkten stuntten in 2022 juist meer met vlees dan vorig jaar. Supermarkten compenseren de daling in het aantal vleesaanbiedingen niet met meer kortingen op vleesvervangers.  Supermarkten praten weliswaar graag over diervriendelijk vlees maar laten de keuze voornamelijk aan de consument, zo stelde ideëel onderzoeksbureau Questionmark vorig jaar. Questionmark onderzocht het assortiment, de aanbiedingen en de doelen van een groot deel van de Nederlandse supermarkten. Veel dierlijke producten hebben geen keurmerk voor dierenwelzijn, luidde de conclusie. Ook volgens het onderzoek van Questionmark bleek dat consumenten nauwelijks worden gestimuleerd diervriendelijker te kiezen. Ook nu laten supermarkten de keuze aan de consument. Volgens Wakker Dier worden consumenten in de folders nog altijd drie keer minder verleid door kortingen op vleesvervangers, dan op écht vlees. Volgens de levensmiddelenbranche is het de verantwoordelijkheid van de klant zelf om minder dierlijke eiwitten te consumeren, zoals werd opgenomen in het klimaatakkoord.||https://www.nrc.nl//nieuws/2022/07/19/trendbreuk-supermarkten-stuntten-minder-met-kortingsacties-op-vlees-a4136822
2022-07-20||Opinie | Nederland is niet voorbereid op nóg extremere hitte||Meteorologen konden in 2019 hun ogen niet geloven toen op meerdere locaties de 40 graden Celsius werd aangetikt en het oude hitterecord met 2 graden werd verpulverd. Vorig jaar was het in het noordwesten van de VS en Canada nog extremer: daar werd het meer dan 5 graden heter dan de oude records. Om ons heen in Europa sneuvelen nu hitterecords en sterven honderden mensen, misschien nog veel meer.  Madeleen Helmer is projectleider  hitteadaptatie bij Klimaatverbond Nederland.  Het KNMI wees  begin juli op een rapport  over de veranderende straalstroom als gevolg van klimaatverandering. Deze kan ertoe leiden dat hoge- en lagedrukgebieden langer op een plek blijven hangen, waardoor de kans op extreem hete hitteperiodes (en ander extreem weer) nog meer en sneller toeneemt als voorheen in de klimaatmodellen werd verwacht. De straalstroom is de turbo op de hitterisico’s in het noordelijk halfrond. Nederland is zeer slecht voorbereid op de toenemende hitte. Het Nationaal Hitteplan uit 2007 is dan wel ons oudste adaptatieplan, sindsdien is met het Nationaal Deltaprogramma vooral geïnvesteerd in de aanpassing aan watergerelateerde klimaatrisico’s zoals extreme neerslag, droogte en overstromingen. Dit veranderde een beetje nadat het Planbureau voor de Leefomgeving (PBL) in een rapport in 2015 aangaf dat hitte het meest acute en gevaarlijkste klimaatrisico is. De Nationale Adaptatie Strategie (NAS) uit 2016 nam dat ter harte en verschillende activiteiten werden georganiseerd.  Maar sinds 2020 is na een reorganisatie bij het ministerie van Infrastructuur  en Waterstaat  van de NAS niet veel vernomen. De aanpak van hittestress is wel voor het eerst opgenomen in het regeerakkoord. Maar de beschreven oplossingsrichting –  de buitenruimte vergroenen om hittedoden te voorkomen –  is veel te beperkt, zoals deze dagen ook weer blijkt.  Een informeel landelijk netwerk met kennisinstituten, enkele provincies, gemeenten, GGD, woningcorporaties en adviesbureaus heeft de afgelopen twee jaar een bredere aanpak van hittestress ontwikkeld: hitteadaptatie draait om maatregelen voor ‘gebied-gebouw-gezondheid’. Niet alleen meer vergroening, maar vooral ook maatregelen als zonwering en ventilatie die de woning koeler houden, lokale hitteplannen en andere gezondheidsbeschermende maatregelen voor kwetsbare mensen.  Maar er moet nog veel gebeuren. Zo zijn er nog geen grote financiële regelingen voor hitteadaptatie. Die is zelfs uitgesloten van de impulsregeling klimaatadaptatie die sinds vorig jaar bestaat.  Bovendien zal die prille hitteadaptatiestrategie in het huidige tempo van ontwikkeling nog geen antwoord geven op een code rood-situatie zoals die in het Verenigd Koninkrijk onlangs is afgegeven, en die ook voor Nederland niet meer ondenkbaar is. Bij zulke extreme hitte loopt de binnentemperatuur van een woning zonder zonwering en extra koeling op tot gevaarlijke hoogtes en zal er ook buiten geen verkoeling gevonden kunnen worden.  De stad Portland in Oregon, in het noordwesten van de Verenigde Staten,  werd vorig jaar juni met zo’n situatie geconfronteerd. Portland is qua grootte vergelijkbaar met Rotterdam. Het werd er 46 graden Celsius, vier graden boven het nieuwe hitterecord dat een week eerder werd verwacht. In slechts enkele dagen tijd werden een paar grote gekoelde locaties geopend, waar dak- en thuislozen en andere kwetsbare bewoners terecht konden. Het busvervoer ernaartoe was gratis. Anderen werden na een telefoontje opgehaald door hulpdiensten. Duizenden vrijwilligers gingen op huisbezoek bij ouderen. En toch bleek in de week na de ramp dat zeventig mensen, vooral oudere alleenstaanden in ongekoelde woningen, te zijn overleden.    Portland trok twee belangrijke lessen. Niet alleen moeten enkele grote gekoelde locaties worden opengesteld, maar ook vele kleinere – voor de bewoners vertrouwde – locaties in de wijk. En, let op je buren: de oproep dat iedereen in de samenleving ingezet moet worden om op kwetsbare mensen te letten. Want zelfs een goede en snel georganiseerde, professionele organisatie en duizenden vrijwilligers bleken niet genoeg om zoveel slachtoffers te voorkomen.  Voor deze zomer is het te laat, maar hopelijk ligt het hitteplan voor code rood volgend jaar wel klaar.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/19/nederland-is-niet-voorbereid-op-nog-extremere-hitte-a4136823
2022-07-20||Kans op hervatting gastoevoer Nord Stream I slinkt, Gazprom beroept zich op overmacht||Het Russische staatsgasbedrijf Gazprom heeft Europese klanten per brief laten weten niet te kunnen garanderen dat het na de routinewerkzaamheden aan de Nord Stream I weer gas kan leveren. Dat meldt persbureau Reuters, dat de brief heeft ingezien. Gazprom lijkt zo contractbreuk te gaan plegen, maar beroept zich volgens Reuters op „uitzonderlijke” omstandigheden — overmacht — om zich juridisch in te dekken. Het door Europa gevreesde gasscenario, waarin er geen gas via Nord Stream I meer stroomt, lijkt daarmee weer een stap dichterbij te komen.  Dat Rusland definitief stopt met de gasleveringen door de Nord Stream I, ziet de Europese Commissie inmiddels als het meest realistische scenario. Eurocommissaris Johannes Hahn heeft dinsdag in Singapore gezegd dat de Commissie zelfs uitgaat van de „aanname dat de gastoevoer niet meer wordt hervat”, meldt de Wall Street Journal. In de brief, gedateerd op 14 juli, schrijft Gazprom dat overmacht de gasleveringen vanaf 14 juni met terugwerkende kracht belemmert. Dat is vlak nadat het Russische energieconcern de gastoevoer naar Duitsland met 60 procent opschortte. Gazprom claimde dat dit viel te wijten aan de westerse sancties. Een voor de Nord Stream I essentiële compressor van Siemens, in Canada gerepareerd, kon daardoor niet naar Rusland worden teruggestuurd. Westerse leiders zien de dichtgeknepen gaskraan als een politiek gemotiveerde actie. Vorige week maandag ging Nord Stream I helemaal dicht voor het gebruikelijke jaarlijkse onderhoud, onder normale omstandigheden tot aankomende donderdag. De wegens de hoge gasprijzen noodlijdende Duitse gasimporteur Uniper heeft Reuters laten weten de Gazprom-brief te hebben ontvangen, maar niet akkoord te gaan met het Russische beroep op overmacht. De gasprijzen stijgen door de brief overigens niet verder; een Russische gasstop was door de markt al ingecalculeerd in de huidige prijs. Het Internationaal Monetair Fonds (IMF) waarschuwt dinsdag dat een embargo op Russisch gas zal leiden tot ernstige recessies in Oost-Europese landen en Italië. Als Europese landen hun eigen schaarse gasvoorraden gaan oppotten als gevolg van een stop op Russisch gas via de Nord Stream I, zullen de prijzen volgens het fonds nog verder stijgen. Het IMF voorspelt in dat scenario een economische krimp van meer dan 5 procent in Tsjechië, Slowakije, Hongarije en Italië.||https://www.nrc.nl//nieuws/2022/07/19/kans-op-hervatting-gastoevoer-nord-stream-i-slinkt-gazprom-beroept-zich-op-overmacht-a4136821
2022-07-20||Deze wandelaars vertrokken alsnog: ‘De Vierdaagse is goed voor mijn beeld van de mens’||Vanaf de Nijmeegse Waalbrug kijk je uit op het Valkhofpark, waar vijf vrienden op de heuvel liggen. Met de groen-oranje vlag van de Vierdaagse joelen ze dinsdagochtend vroeg naar passerende wandelaars. „We hoorden al dat er alsnog veel mensen op pad zouden gaan, dus hier zitten we dan”, zegt een van hen. „Ongeveer driehonderd man zijn voorbij gekomen in de afgelopen twee uur”, zegt een andere vriend. „Ik vond het leuk om het bij te houden. Deze wandelaars zijn de echte diehards.” Hij wijst naar zijn vrienden: „Ik ben nog nuchter, zij niet.”||https://www.nrc.nl//nieuws/2022/07/19/deze-wandelaars-vertrokken-alsnog-de-vierdaagse-is-goed-voor-mijn-beeld-van-de-mens-a4136820
2022-07-20||Steeds meer problemen met betalen van huur en energierekening door hoge inflatie|| Woningcorporaties zien huurders vaker in de financiële problemen komen door de hoge inflatie. Bij bijna 40 procent van de corporaties is het aantal huurders met een betaalachterstand in de eerste maanden van dit jaar gestegen, blijkt uit een enquête van corporatiekoepel Aedes. De resultaten zijn dinsdag gepubliceerd. De helft van de corporaties meldt vaker te zijn gevraagd om een betaalregeling of andere financiële bijstand. Ook energieleverancier Vattenfall (2 miljoen klanten) ziet meer betalingsproblemen. In het tweede kwartaal van dit jaar was het aantal klanten met een betalingsregeling 30 procent hoger dan een jaar eerder. Het bedrijf spreekt van een „trendbreuk”. Het totaal aan achterstallige betalingen was de afgelopen jaren juist „flink” gedaald, aldus een woordvoerder. Nu loopt dat door de hoge energietarieven weer op.  De afgelopen jaren verbeterde het betaalgedrag van consumenten, mede door de coronalockdowns. Mensen hadden minder mogelijkheden geld uit te geven aan bijvoorbeeld verre vakanties en horecabezoek. Banken zagen de spaartegoeden toenemen. Door de hoge prijsstijgingen – boodschappen, brandstof en energie zijn fors duurder geworden – bestond al langer vrees dat het aantal mensen met financiële problemen  zou toenemen. Het aantal huurders met een betaalachterstand daalde vorig jaar van ruim 150.000 naar 113.000, meldt Aedes. Ook huisuitzettingen wegens wanbetaling vonden minder vaak plaats. Bij 20 procent van de corporaties nam ook in de eerste maanden van dit jaar het aantal mensen met een huurachterstand nog af.  Woningcorporaties verwachten dat na de zomer meer mensen in de problemen komen, nu geleidelijk steeds meer mensen hun langlopende energiecontract moeten inwisselen voor een duurder contract. Ook zorgverzekeraars rekenen op meer betaalproblemen. Bij de vier grootste aanbieders – Achmea, CZ, VGZ en Menzis – nemen de betaalachterstanden nog niet toe. „Wel zien we dat het aantal storneringen bij automatische incasso iets toeneemt”, aldus een woordvoerder van Menzis. Bij Essent lopen de betaalachterstanden niet op, maar de energieleverancier vreest voor dit najaar. „De meeste klanten gaan nu pas merken dat het termijnbedrag door gestegen inkoopprijzen omhooggaat”, zegt een woordvoerder. „Als na de zomer het verbruik omhooggaat omdat we misschien een koud najaar of winter krijgen, kan dat zeker tot zorgelijke toenames leiden.” Daarnaast maken energieleveranciers zich zorgen over mensen die een te laag maandbedrag hebben afgesproken. Bij Vattenfall is dat maandbedrag bij een op de tien klanten zelfs „veel te laag”, volgens de woordvoerder. „Bij deze klanten is een gemiddelde verhoging van 200 euro per maand nodig.” Zij zullen hierdoor nog een forse eindafrekening krijgen. Budgetinstituut Nibud waarschuwde vrijdag dat een op de drie huishoudens moeite heeft de begroting rond te krijgen. Dat komt doordat niet alleen de vaste lasten (woning, energie) toenemen, maar nu ook de huishoudelijke kosten (boodschappen) flink stijgen. „De druk van deze twee uitgavenposten”, schrijft het Nibud, „is dusdanig groot dat huishoudens iedere maand steevast geld tekort komen”. Het Nibud gaat bij zijn berekeningen wel uit van een gelijkblijvend energieverbruik en een onveranderd uitgavenpatroon, terwijl mensen vaak zuiniger worden als het leven duurder wordt. Volgens het budgetinstituut heerst nu vooral bij de laagste inkomensgroepen „financiële stress”, maar is ook onder hogere inkomensgroepen „de stress aan het toenemen”.||https://www.nrc.nl//nieuws/2022/07/19/betaalachterstanden-bij-huurders-lopen-op-a4136818
2022-07-20||Vijf plekken meer dan 30 graden, Hiemstra legt link met klimaatverandering||Op vijf plekken in Nederland is de grens van 30 graden Celsius dinsdagochtend gepasseerd. De tropische temperaturen zijn volgens Weerplaza gemeten in Noord-Holland, Gelderland, Zuid-Holland, Zeeland en Limburg. Op de kaart is het kwik bijgehouden tot 10.20 uur vanmorgen.  Mogelijk stijgt de temperatuur in de loop van vandaag verder naar de 39 graden Celsius. Weerman Gerrit Hiemstra stelt dat temperaturen boven de 35 graden „uitzonderlijk” zijn in Nederland, „laat staan als ze in de buurt van 40°C komen”, aldus Hiemstra op Twitter. „Het laat zien dat het klimaat zeer snel opwarmt.” De weerman schrijft dat de huidige temperaturen „nu extreem” zijn, maar „binnen enkele decennia” zal dit „het gemiddelde zomerweer” zijn. „Tegelijkertijd komen er nieuwe extremen, die extremer zullen zijn dan de huidige.” Hij legt een verband met klimaatverandering. Volgens Hiemstra is „onze verkwistende manier van leven de oorzaak van deze nieuwe werkelijkheid”. ||https://www.nrc.nl//nieuws/2022/07/19/vijf-plekken-meer-dan-30-graden-hiemstra-legt-link-met-klimaatverandering-a4136816
2022-07-20||Deze wandelaars liepen de Vierdaagse tóch: 'De leukste dag overslaan, dat konden we niet'||Vanaf de Nijmeegse Waalbrug kijk je uit op het Valkhofpark, waar vijf vrienden op de heuvel liggen. Met de groen-oranje vlag van de Vierdaagse joelen ze dinsdagochtend vroeg   naar  passerende wandelaars.   „We hoorden al dat er  alsnog veel mensen op pad zouden gaan, dus hier zitten we dan”, zegt een van hen.   „Ongeveer driehonderd man zijn voorbij gekomen in de afgelopen twee uur”, zegt  een andere  vriend.  „Ik vond het leuk om het bij te houden. Deze wandelaars  zijn de echte diehards.” Hij wijst naar zijn vrienden: „Ik ben nog nuchter, zij niet.”  Vanwege de extreme hitte besloot de organisatie van de Vierdaagse afgelopen zondag  dat de eerste dag van de wandeltocht, de dinsdag,  niet door zou gaan. „Wie wel gaat wandelen, doet dat geheel op eigen risico. We raden het de mensen ten zeerste af”, zei Henny Sackers, voorzitter van de organisatie, tijdens de persconferentie. Langs de route staan geen watertappunten, medische hulpposten en er is ook geen bewegwijzering. Omdat de weg door de organisatie  niet is afgesloten, rijdt er gewoon verkeer. Maar honderden wandelaars willen de eerste dag  niet overslaan.  In  de nacht van maandag op dinsdag wisselen feestgangers en wandelaars elkaar als vanouds af in de binnenstad van Nijmegen. Het jaarlijkse evenement  in Nijmegen is de grootste meerdaagse wandeltocht ter wereld, met 40.000 lopers uit ongeveer 80 landen.      De deelnemers lopen dertig, veertig of vijftig kilometer per dag. Al eerder werd de Vierdaagse afgelast vanwege de hitte. In 2006 gebeurde dat na dag één, nadat twee wandelaars overleden en veel andere lopers onwel werden. Het werd toen 32 graden. Dinsdag lopen de temperaturen op tot 39 graden. Om die reden is er in overleg met het weeradviesteam besloten om de eerste dag van de Vierdaagse af te gelasten: de route via Elst.     Voor sommigen is deze route juist een reden om toch op pad te gaan. Voor jeugdvrienden Bas Derksen en Rein Hulsman bijvoorbeeld. „Vandaag lopen we via Bemmel, waar wij allebei zijn opgegroeid. De route loopt langs allerlei plekken van vroeger, zoals de basisschool en speeltuintjes.  De leukste dag overslaan, dat konden we niet”, zegt Hulsman met een brede glimlach. „En vandaag is de enige dag dat je over de Waalbrug komt met dat geweldige uitzicht over Nijmegen”, zegt Derksen.   Voor studenten en huisgenoten Guusje Roelofs en Nicole van Deelen is het de eerste keer dat zij gewapend met flesjes water en stevige wandelschoenen de tocht beginnen. Via de Wedren, de start van de wandeling, lopen zij richting de Waal. „We hadden er zo naar uitgekeken”, zegt Roelofs. „Na hard trainen was het een anti-climax dat de eerste dag al niet doorging. Daarom wilden we vandaag toch lopen.” Van Deelen: „Drie dagen is geen Vierdaagse. We lopen wel een alternatieve route van 20 kilometer. Dan zijn we om 9 uur thuis.  Lekker op tijd voor het ontbijt.” Als de zon opkomt is, staan veel wandelaars even stil op de Waalbrug  om een foto te nemen. Ook  Jean-David Pletscher staat er van het uitzicht te genieten. Hij is uit Zwitserland gekomen voor de Vierdaagse. Sinds 1985 is het zijn  wens om de wandeltocht te maken, zegt hij.   „In dat jaar ontmoette ik een Zwitserse militair die een badge droeg met het logo van de Vierdaagse.  Ik was gelijk geïntrigeerd.” Toch duurde het nog ruim vijfendertig jaar voor de  wandelaar de stap waagde. „Ieder jaar kwam er wel iets tussen. Afgelopen jaar ben ik zestig jaar geworden.  Ik dacht: als ik nu niet ga, dan ga ik nooit. Daarom wil ik vandaag ook vijftig kilometer lopen, ik ben nu eindelijk hier.” Twee mannen lopen veel andere wandelaars tegemoet en komen alweer bijna aan bij de finish. „We zijn al om twaalf uur ’s nachts vertrokken voor de beste wandeltemperaturen”, zegt Ronald Put. Hij wordt vergezeld door Theo van Mullekom. Beiden zijn doorgewinterde Vierdaagse-wandelaars. Mullekom loopt voor de drieëntwintigste keer, Put voor de veertiende keer. De twee kennen elkaar van de jaarlijkse wandeltocht. „Tien jaar geleden liepen we tegelijk. We kwamen elkaar constant tegen, omdat we op hetzelfde tempo liepen. Sindsdien lopen we maar samen”, zegt Put. De twee zien elkaar alleen tijdens de Vierdaagse. „Dat is ook wel weer genoeg”, zeggen ze allebei tegelijk. Ze lachen veel  voor wandelaars die al zo vroeg op de been zijn en er net vijftig kilometer op hebben zitten. Mullekom, die oorspronkelijk uit Nijmegen komt, hoorde van veel andere wandelaars dat ze vandaag toch zouden gaan. „Toen wist ik dat ik ook gewoon moest gaan. De combinatie van dronken mensen die terugkomen van de feesten en wandelaars die vertrekken voor de tocht, werkt heel goed. Van die sfeer wil ik optimaal gebruik maken. De Vierdaagse is goed voor mijn beeld van de mens.” Dinsdagochtend rond 10 uur kwamen de eerste wandelaars binnen.  Onbekend is hoeveel mensen toch zijn gaan wandelen: de organisatie hield geen aantallen bij. ||https://www.nrc.nl//nieuws/2022/07/19/deze-wandelaars-vertrokken-vanmorgen-vroeg-alsnog-de-vierdaagse-is-goed-voor-mijn-beeld-van-de-mens-a4136817
2022-07-20||Hoe je blauwalg herkent - en meer tips om veilig te zwemmen in de natuur||Rijkswaterstaat controleert op officiële zwemlocaties in de Nederlandse natuur de waterkwaliteit tijdens het zwemseizoen. Maar hoe weet je of je veilig kan zwemmen in water dat niet onder controle staat?||https://www.nrc.nl//nieuws/2022/07/19/hoe-je-blauwalg-herkent-en-meer-tips-om-veilig-te-zwemmen-in-de-natuur-a4136815
2022-07-20||Toch wandelaars tijdens eerste dag Nijmeegse Vierdaagse||Officieel is de eerste wandeldag van de Nijmeegse Vierdaagse geschrapt, maar een aantal wandelaars heeft besloten dinsdag toch via Valburg naar Arnhem, en via Bemmel weer terug naar Nijmegen  te lopen. Dat schrijft Omroep Gelderland. Het is niet duidelijk hoeveel wandelaars het dringende advies van de organisatie naast zich neer hebben gelegd.  Voor de 70-jarige wandelaar Pieter uit Berg en Dal was het geen optie om niet te gaan lopen, schrijft Omroep Gelderland. Hij was er helemaal op ingesteld en kon niet slapen. Daarom is hij dinsdagochtend vroeg toch begonnen aan de vijftig kilometer lange wandeling.  De organisatie van de Vierdaagse heeft de eerste dag van het wandelevenement afgelast vanwege de extreme weersvoorspellingen. Marsleider Henny Sackers noemde dit besluit eerder al „historisch”. In 2006, toen de temperaturen ook boven de dertig graden stegen, ging de wandeling wel door. Twee wandelaars bezweken toen aan de hitte.  Correctie: In een eerdere versie van deze update stond dat in 2016 twee wandelaars zijn bezweken aan de hitte. Dat moet 2006 zijn en is hierboven aangepast.||https://www.nrc.nl//nieuws/2022/07/19/toch-wandelaars-tijdens-eerste-dag-nijmeegse-vierdaagse-a4136814
2022-07-20||In Vlissingen was het de afgelopen nacht het heetst||In de nacht van maandag op dinsdag was het binnen Nederland nergens zo warm als in Vlissingen. Weerinstituut KNMI meldt dat het kwik in de Zeeuwse stad de afgelopen nacht niet onder de 22,2 graden is uitgekomen. Volgens een woordvoerder was het voor het laatst zo heet tijdens een tropische nacht in Vlissingen op 9 augustus 2004.  Deze ochtend was het in Zeeland rond de 23 graden, aldus het KNMI. In de loop van de dag stijgt de temperatuur in de provincie sterk, tot mogelijk 39 graden op bepaalde plekken. In Zeeland geldt tussen 11.00 en 21.00 uur code oranje vanwege de hitte. ||https://www.nrc.nl//nieuws/2022/07/19/in-vlissingen-was-het-de-afgelopen-nacht-het-heetst-a4136811
2022-07-20||Claes Oldenburg wilde met  zachtaardige pop-art de Amerikaanse droom uitvergroten||Dat pop-artkunstenaar Claes Oldenburg ook performancekunstenaar was, blijkt uit zijn beroemdste kunstwerk: The Store, uit 1961. Dat jaar bestierde hij in New York een buurtwinkeltje waar hij een maand lang gewone winkelproducten verkocht: petticoats, korsetten, taarten, ham, maar allemaal nagemaakt. De taartjeswinkel bestieren was een performance en pop-art ineen, toegankelijke kunst met kwinkslag. Of, zoals Oldenburg zelf zei: „Ik ben voor een kunst die politiek-erotisch-mystiek is, die iets anders doet dan op haar k... zitten in een museum.”  Kunst die niet op haar kont zat maar actief de Amerikaanse droom uitvergrootte, dat kenmerkte het werk van Oldenburg (Stockholm 1929). Maandag overleed hij op 93-jarige leeftijd in zijn huis in Manhattan. Hij was zoon van een Zweedse diplomaat en was nog een kind toen zijn familie naar de VS emigreerde. Van 1946 tot 1956 volgde hij kunstopleidingen in New York en Chicago, waarna hij zich in New York vestigde. Daar ontmoette hij Jim Dine, Red Grooms, Allan Kaprow, raakte thuis in het performancecircuit en maakte in 1957 zijn eerste zachte sculptuur, door een dameskous te vullen met kranten. Zo ontstonden zijn ruimtelijke objecten, kleding en etenswaren voorstellend.  Ze werden genaaid door zijn eerste echtgenote, Patty Mucha, die ook meewerkte aan zijn performances van de jaren zestig. Hij liet bijvoorbeeld een gat graven door grafdelvers en organiseerde in 1965 een bijeenkomst waar iedereen moest blijven staan. Alleen bezoekers die een Mickey Mouse-masker opzetten, mochten gaan zitten. Uitgezonderd Marcel Duchamp, die mocht ook zo wel gaan zitten, want hij was oud. En hij was Marcel Duchamp. Foto ANP / Paulien van de Loo Met zijn objets trouvés gold Duchamp als voorloper van de pop-art, al was er verder weinig Europees aan deze kunst die het Amerikaanse leven omarmde, en andersom ook door Amerika werd omarmd. Zelden werd een nieuwe kunststroming zo populair. Dat gold ook voor de grote knuffelbaar uitziende objecten van Claes Oldenburg, kunst met een humor die nooit cynisch werd. Vergeleken met de glanzende pop-art van Warhol of Lichtenstein, of meer nog de glanskunst van Koons later, is Oldenburgs werk zachtaardig. Door zijn aanraakbaarheid is het zowel speels als fetisjistisch.  Zijn eerste solotentoonstelling was in 1959 in de Judson Gallery in New York, figuratieve tekeningen en papier-machéfiguren. In 1966 kreeg hij een solotentoonstelling in het Moderna Museet in Stockholm, daarna volgden het MoMA in New York (1969), de Tate Gallery in Londen en andere musea. In elk overzicht van de pop-art komt hij voor. Ook kregen hij en zijn Nederlandse vrouw Coosje van Bruggen vanaf de jaren tachtig verschillende kunstprijzen en eredoctoraten bij kunstopleidingen. In 1992 kocht het echtpaar een kasteel in Frankrijk bij de Loire om te vullen met de eigen designcollectie. Oldenburg en Van Bruggen ontmoetten elkaar in Amsterdam in 1970, bij een tentoonstelling van zijn werk in het Stedelijk Museum, waar zij als curator werkte. In 1977 trouwden ze en ze gingen samenwerken aan de grote buitenbeelden die hij intussen was gaan ontwerpen. Een vroeg exemplaar is de troffel (1971-’76) die bij het Kröller-Müller Museum staat. Samen voorzagen ze, tot haar overlijden aan borstkanker in 2009, de wereld van ruim veertig reuzenobjecten: een veiligheidsspeld, zaag, nijptang, klokhuis, badmintonshuttle, pijl en boog, paraplu en meer. Vaak waren ze half in de grond gestoken, een omgevallen reuzenijsje ligt ondersteboven op een dak in Keulen, torenhoog. Ze zijn reusachtig. Een installatie met bowlingbal en rondvliegende kegels in Eindhoven meet ruim 37 meter, in een park in Parijs steken uit het gazon delen omhoog van een begraven fiets die 46 meter lang lijkt te zijn. In Los Angeles, waar Oldenburg in 1963 heen verhuisd was, vormt een huizenhoge verrekijker de ingang van een kantoorgebouw van architect Frank Gehry.  Het kon niet groot genoeg zijn. In de tuin van Museum Boijmans Van Beuningen staat een gebogen schroef (1977). Dit was een serieus ontwerp voor een brug in Rotterdam, dat koos voor de conventionelere Willemsbrug. Los daarvan was een vergelijkbaar ontwerp voor een kantoorgebouw in Cleveland, Ohio, afgewezen vanwege de seksuele dubbele betekenis van het woord screw in het Engels. ‘Meet you at the screw’ – te dubbelzinnig. In het Nederlands speelt dat niet. Dus mocht de stad nog eens een opvallende brug willen, er ligt een plan. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/19/claes-oldenburg-wilde-met-zachtaardige-pop-art-de-amerikaanse-droom-uitvergroten-a4136813
2022-07-20||Wie schopt het in dit dorp met 15 kerken tot BN’er?|| De realityserie Urk! over visserdorp Urk en de Urkers zit ondertussen aan het zesde seizoen. De hoofdpersonen zijn halve beroemdheden geworden. De relatiebreuk van Teun Föhn is nieuws, de zwangerschap van ongetrouwde Mathilde en daarna die van haar tweelingzus Gerda ook. Ergens moet iemand bij Talpa bedacht hebben dat er nóg zo’n typisch vissersdorp bestaat: Spakenburg.  De eerste aflevering van de realityserie over dat dorp was maandagavond. Ik wil niet zeggen dat de verwachtingen hooggespannen waren, maar  de aankondiging van het programma leefde wel bij mijn nicht, die niet  gebukt gaat onder haar achternaam. Laat me er dit over zeggen: in Spakenburg keek niemand ervan op als een getrouwde vrouw Koelewijn-Koelewijn heette. Dacht ik nou serieus in Boeren, bijbels en beauties  (SBS6) iets te herkennen van mijn roots? Of liever, van mijn vaders roots en zelfs hij werd al niet meer in het dorp geboren, maar in Amsterdam. In de eerste aflevering worden we voorgesteld aan de hoofdpersonen, en de makers hebben hun uiterste best gedaan een soort evenknieën te vinden van de Urker-celebrities.  Ook in Spakenburg woont een homoseksuele paradijsvogel, alleen is Dirk-Geert geen kapper, maar bloemist. Hij houdt van echtgenoot Jeroen, felle kleuren, orgel spelen in de kerk, en van stofzuigen –  óók de tegels van de tuin.  Schijnt in het dorp heel gewoon te zijn. Spakenburgers zijn nogal proper is me altijd voorgehouden, daarom mochten Spakenburgse  meisjes schoonmaken bij de koningin. (Juliana woonde even verderop, op Soestdijk).   Er is voor de serie ook een aansprekend duo gevonden, Jeanette en Gretia, kapsters. Ze  zijn geen officiële tweeling, maar ze dragen wel sinds jaar en dag dezelfde outfits. Niks ‘gewone’ kappers, ze zijn „kunstenaars”. De Jannies en Antjes van het dorp worden door hen geknipt en bijgepraat, sommige dames komen er elke week. Verder is er nog boer Menno, die samen met zijn vrouw Jolanda een zorgboerderij runt. Het echtpaar dat vroeger „nog geen tent samen kon opzetten” houdt nu met bovenmenselijk geduld een stal vol koeien en een legertje ‘hulpboeren’ draaiende.  Nou hè hè, toen kwam er eindelijk een dominee in beeld. Met vijftien kerken in een dorp met twintigduizend inwoners kan je daar moeilijk  om heen. Maar dit was niet de dominee zoals ik die  van vroeger had onthouden, dit was een blije dominee. Gert-Jan is de predikant van de Maranathakerk (gereformeerde gemeente vrijgemaakt). Hij heeft een cd-verzameling! Hij houdt van voetbal! Hij zingt geen psalmen in zijn kerk, maar „gristelijke” liedjes! In een dienst voor jongeren brengt hij weliswaar de hel ter sprake, maar de toon is eerder soft dan angstaanjagend. Wat ik niet zag, maar wat ongetwijfeld in de volgende afleveringen  zal langskomen: de klederdracht. De kraplap met daaronder een zelfgemaakte ruitjesrok, de haren in een rol achterover gekamd en onder een gehaakt mutsje gemoffeld – ik heb nog oud-tantes die erin rondlopen. Ja, sorry. Dus nee, geen roots gezien. Wat wel? Misschien verbeelden deze series vooral wat ‘we’ aanzien voor ‘ons’ gemeenschappelijk verleden. Het oer-Hollandse dorp, met bijbehorende saamhorigheid en sociale controle. De rechte straten en sloten, de keurig betegelde voortuinen en vloeren, de sfeer van „niet klagen, maar dragen”. Bidden voor het eten, de kerkgang, de zondagsrust  worden afgeschilderd als buitenissige, maar toch  begerenswaardige gewoontes. Tradities die verdwenen, maar bewaard bleven in een handvol van oudsher tamelijk geïsoleerde vissersgemeenschappen. Wat je in Urk ziet, zie je in Spakenburg.  Zal mij benieuwen welke Spakenburger uit de serie het straks schopt tot BN’er.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/19/wie-schopt-het-in-dit-dorp-met-15-kerken-tot-bner-a4136812
2022-07-20||Man op Schevenings strandbedje overleden, mogelijk speelde hitte een rol||In Scheveningen is maandagmiddag een man overleden aangetroffen op een strandbedje. De politie gaat uit van „een natuurlijke doodsoorzaak”, maar mogelijk „heeft de hitte wel een rol gespeeld”, aldus een woordvoerder vandaag. Ze wil geen verdere details over de persoon geven, dus is onduidelijk hoe oud de man in kwestie was. Dinsdagmiddag patrouilleert een speciaal politieteam over het strand om toezicht te houden. Het KNMI verwacht in de provincie Zuid-Holland in de loop van de dag temperaturen tot 39 graden °C, al blijft het langs de kust vermoedelijk iets koeler. ||https://www.nrc.nl//nieuws/2022/07/19/man-op-schevenings-strandbedje-overleden-mogelijk-speelde-hitte-een-rol-a4136808
2022-07-20||Nederland maakt zich op voor uitzonderlijk hete dag||Nederland bereidt zich voor op een tropische dag (als het meer dan 30 graden is). Hoewel het kwik rond de ochtenduren volgens weerinstituut KNMI nog rond de 20 graden celcius schommelde, kunnen de temperaturen in de loop van de dag flink stijgen tot 39 graden in het zuiden van het land. Voor dinsdag heeft het KNMI vanwege de hitte code oranje afgegeven voor het midden en zuidelijke provincies. De hitte is uitzonderlijk, volgens KNMI-onderzoekers telt Nederland gemiddeld twee tot vijf tropische dagen per jaar in het grootste deel van het land. ||https://www.nrc.nl//nieuws/2022/07/19/nederland-maakt-zich-op-voor-uitzonderlijk-hete-dag-2-a4136807
2022-07-20||Teruglezen: de hitte op 19 juli||						We sluiten dit blog af. De temperaturen zijn langzaam weer aan het dalen, maar komende nacht blijft nog warm, met minimumtemperaturen tussen de 20 en 25 graden. Het Nationaal Hitteplan blijft tot en met woensdag van kracht, maar de temperaturen zullen in de loop van de dag een stuk lager zijn op dinsdag.
					 						In Portugal zijn in anderhalve week ruim duizend mensen om het leven gekomen door de extreme hitte. Dat zegt het hoofd van de nationale gezondheidsdienst, Graça Freitas, dinsdag tegen persbureau Reuters. Het Zuid-Europese land wordt geteisterd door droogte en temperaturen die bijzonder hoog zijn voor de tijd van het jaar. Vorige week werd het in het binnenland van Portugal ruim 44 graden. Sinds 7 juli zijn in het land zeker 1.063 mensen bezweken als gevolg van de hitte, aldus Freitas. In de toekomst zal Portugal volgens haar vaker te maken krijgen met extreme hitte. „We moeten hier beter op voorbereid zijn.”  De hoge temperaturen in combinatie met de aanhoudende droogte en slecht bosbeheer zijn verantwoordelijk voor verschillende natuurbranden die Portugal momenteel teisteren. Ook andere Europese landen, zoals Spanje, Frankrijk en Griekenland, kampen met natuurbranden.
					 						In Maastricht is deze dinsdag de heetste 19 juli ooit gemeten. Rond 16.40 uur werd een temperatuur van 39,4 graden gemeten door een weerstation van het KNMI, meldt Weeronline.  Het oude hitterecord van 37,1 graden werd in 2006 vastgesteld in het Zeeuws-Vlaamse Westdorpe. De hoogste temperatuur die ooit in Nederland is gemeten is 40,7 graden. Dat record werd in Gilze Rijen vastgesteld op 25 juli 2019. Het KNMI meldde dinsdag dat de kans dat zulke weerrecords vaker voorkomen zal toenemen „zolang de aarde versneld opwarmt”. Ook zegt het instituut dat oude records makkelijk „verpletterd” kunnen worden, in plaats van ingehaald met een kleine marge. Tot dusverre kent dit jaar niet veel warmterecords, al was 1 januari 2022 wel de warmste nieuwjaarsdag sinds het begin van de metingen begin vorige eeuw.
					 						Niet alleen de tropisch warmte levert problemen op, ook de droogte leidt tot zorgen. Een dreigend zoetwatertekort maakt dat waterschappen op meerdere plekken in Nederland uit voorzorg beperkingen opleggen. Hoogheemraadschap Delfland kondigt vanaf donderdag bijvoorbeeld ‘code geel’ af. Dat betekent dat er beginnende droogte is. Sluizen in Rotterdam, Schiedam en Vlaardingen gaan hierom slechts beperkt open voor recreatievaart. Waterschap Rijn en IJssel, voor het oosten van Gelderland, roept iedereen op om zuinig met al het water om te gaan. Zo is het niet langer toegestaan om water te halen uit de Oude IJssel en sloten, beken en vijvers waar het waterschap voor verantwoordelijk is. Daarmee wil het problemen met ongedierte, bacteriën, vissterfte en blauwalg „zoveel mogelijk beperken”.  Momenteel is het neerslagtekort — het verschil tussen neerslag en verdamping — van dit jaar volgens het KNMI circa 230 millimeter; een situatie die vergelijkbaar is met extreem droge periodes van 1976, 2018 en 2019. Wel zijn de regionale verschillen groot: Zeeland, Limburg en Gelderland hebben de grootste neerslagtekorten.

Boten in de Mijndense Sluis. Mensen zoeken op het water verkoeling tegen de hitte. Foto Sem van der Wal/ANP

 Boten in de Mijndense Sluis. Mensen zoeken op het water verkoeling tegen de hitte. Foto Sem van der Wal/ANP 						In meerdere Europese landen is het extreem warm vandaag. Een greep uit het buitenlandse nieuws: 						Vanaf de Nijmeegse Waalbrug kijk je uit op het Valkhofpark, waar vijf vrienden op de heuvel liggen. Met de groen-oranje vlag van de Vierdaagse joelen ze dinsdagochtend vroeg naar passerende wandelaars. „We hoorden al dat er alsnog veel mensen op pad zouden gaan, dus hier zitten we dan”, zegt een van hen. „Ongeveer driehonderd man zijn voorbij gekomen in de afgelopen twee uur”, zegt een andere vriend. „Ik vond het leuk om het bij te houden. Deze wandelaars zijn de echte diehards.” Hij wijst naar zijn vrienden: „Ik ben nog nuchter, zij niet.” 						Op vijf plekken in Nederland is de grens van 30 graden Celsius dinsdagochtend gepasseerd. De tropische temperaturen zijn volgens Weerplaza gemeten in Noord-Holland, Gelderland, Zuid-Holland, Zeeland en Limburg. Op de kaart is het kwik bijgehouden tot 10.20 uur vanmorgen.  Mogelijk stijgt de temperatuur in de loop van vandaag verder naar de 39 graden Celsius. Weerman Gerrit Hiemstra stelt dat temperaturen boven de 35 graden „uitzonderlijk” zijn in Nederland, „laat staan als ze in de buurt van 40°C komen”, aldus Hiemstra op Twitter. „Het laat zien dat het klimaat zeer snel opwarmt.” De weerman schrijft dat de huidige temperaturen „nu extreem” zijn, maar „binnen enkele decennia” zal dit „het gemiddelde zomerweer” zijn. „Tegelijkertijd komen er nieuwe extremen, die extremer zullen zijn dan de huidige.” Hij legt een verband met klimaatverandering. Volgens Hiemstra is „onze verkwistende manier van leven de oorzaak van deze nieuwe werkelijkheid”.  						Rijkswaterstaat controleert op officiële zwemlocaties in de Nederlandse natuur de waterkwaliteit tijdens het zwemseizoen. Maar hoe weet je of je veilig kan zwemmen in water dat niet onder controle staat? 						Officieel is de eerste wandeldag van de Nijmeegse Vierdaagse geschrapt, maar een aantal wandelaars heeft besloten dinsdag toch via Valburg naar Arnhem, en via Bemmel weer terug naar Nijmegen  te lopen. Dat schrijft Omroep Gelderland. Het is niet duidelijk hoeveel wandelaars het dringende advies van de organisatie naast zich neer hebben gelegd.  Voor de 70-jarige wandelaar Pieter uit Berg en Dal was het geen optie om niet te gaan lopen, schrijft Omroep Gelderland. Hij was er helemaal op ingesteld en kon niet slapen. Daarom is hij dinsdagochtend vroeg toch begonnen aan de vijftig kilometer lange wandeling.  De organisatie van de Vierdaagse heeft de eerste dag van het wandelevenement afgelast vanwege de extreme weersvoorspellingen. Marsleider Henny Sackers noemde dit besluit eerder al „historisch”. In 2006, toen de temperaturen ook boven de dertig graden stegen, ging de wandeling wel door. Twee wandelaars bezweken toen aan de hitte.  Correctie: In een eerdere versie van deze update stond dat in 2016 twee wandelaars zijn bezweken aan de hitte. Dat moet 2006 zijn en is hierboven aangepast.

Wandelaars tijdens zonsopgang dinsdag bij De Waalbrug in Nijmegen. Foto Rob Engelaar/ANP 

 Wandelaars tijdens zonsopgang dinsdag bij De Waalbrug in Nijmegen. Foto Rob Engelaar/ANP  						In de nacht van maandag op dinsdag was het binnen Nederland nergens zo warm als in Vlissingen. Weerinstituut KNMI meldt dat het kwik in de Zeeuwse stad de afgelopen nacht niet onder de 22,2 graden is uitgekomen. Volgens een woordvoerder was het voor het laatst zo heet tijdens een tropische nacht in Vlissingen op 9 augustus 2004.  Deze ochtend was het in Zeeland rond de 23 graden, aldus het KNMI. In de loop van de dag stijgt de temperatuur in de provincie sterk, tot mogelijk 39 graden op bepaalde plekken. In Zeeland geldt tussen 11.00 en 21.00 uur code oranje vanwege de hitte.
					 						Wat helpt om af te koelen als het buiten bloedheet is? In deze gids geeft NRC tips om de dag zo aangenaam mogelijk door te komen bij warm weer. Houd je polsen even onder de kraan, eet geen extra zout (het heeft geen zin) en zet de ventilator bij een open raam. 						In Scheveningen is maandagmiddag een man overleden aangetroffen op een strandbedje. De politie gaat uit van „een natuurlijke doodsoorzaak”, maar mogelijk „heeft de hitte wel een rol gespeeld”, aldus een woordvoerder vandaag. Ze wil geen verdere details over de persoon geven, dus is onduidelijk hoe oud de man in kwestie was. Dinsdagmiddag patrouilleert een speciaal politieteam over het strand om toezicht te houden. Het KNMI verwacht in de provincie Zuid-Holland in de loop van de dag temperaturen tot 39 graden °C, al blijft het langs de kust vermoedelijk iets koeler.

Het Scheveningse strand lag maandag vol met gasten die verkoeling zochten. Foto Phil Nijhuis/ANP

 Het Scheveningse strand lag maandag vol met gasten die verkoeling zochten. Foto Phil Nijhuis/ANP 						Nederland bereidt zich voor op een tropische dag (als het meer dan 30 graden is). Hoewel het kwik rond de ochtenduren volgens weerinstituut KNMI nog rond de 20 graden celcius schommelde, kunnen de temperaturen in de loop van de dag flink stijgen tot 39 graden in het zuiden van het land. Voor dinsdag heeft het KNMI vanwege de hitte code oranje afgegeven voor het midden en zuidelijke provincies. De hitte is uitzonderlijk, volgens KNMI-onderzoekers telt Nederland gemiddeld twee tot vijf tropische dagen per jaar in het grootste deel van het land. ||https://www.nrc.nl//nieuws/2022/07/19/nederland-maakt-zich-op-voor-uitzonderlijk-hete-dag-a4136806
2022-07-20||Anouk Vetter wint zilver op zevenkamp bij WK in Eugene||Anouk Vetter heeft op de wereldkampioenschappen atletiek in de Amerikaanse stad Eugene zilver veroverd op de zevenkamp. De 29-jarige atlete verloor de strijd om de wereldtitel van de Belgische olympisch kampioene Nafissatou Thiam. Thiam leidde de zevenkamp vanaf het eerste onderdeel, de 100 meter horden. Vetter klom na het derde onderdeel, het kogelstoten, naar de tweede plek en verdrong Thiam na het zesde onderdeel, het speerwerpen, van de eerste plaats. Op de afsluitende 800 meter slaagde Vetter er niet in haar kleine voorsprong in punten vast te houden. Thiam liep daarvoor de 800 meter te snel. De Belgische liep een persoonlijk record van 2.13,00, terwijl Vetter bleef steken op 2.20,09. In de eindstand kwam Thiam uit op 6947 punten. Het was de beste zevenkamp voor Vetter ooit. Na de zeven onderdelen stond ze op 6.867 punten, een grote verbetering van haar Nederlands record (6.693 punten). Het is de vierde medaille voor de Arnhemse op een groot kampioenschap. Ze werd in 2016 Europees kampioene in Amsterdam, won brons op de WK van 2017 en verraste vooral vorige zomer met de zilveren medaille op de Olympische Spelen. De Amerikaanse Anna Hall behaalde de bronzen medaille met 6.755 punten. Emma Oosterwegel, in Tokio winnares van olympisch brons, eindigde op de zevende plaats met 6.440 punten, onder haar persoonlijk record van 6.590 punten.||https://www.nrc.nl//nieuws/2022/07/19/anouk-vetter-wint-zilver-op-zevenkamp-bij-wk-in-eugene-a4136804
2022-07-20||Wie betaalt de rekening van de stikstofcrisis?|| De Tweede Kamer vindt dat boeren niet de enigen zijn die hebben bijgedragen aan het stikstofprobleem. Zij zijn de spil in een web van bedrijven, van veervoerproducenten tot de Rabobank. Het kabinet wil nu afdwingen dat ook zij een bijdrage leveren aan het oplossen van dit probleem. Economieredacteur Jorg Leijten onderzocht: welke verantwoordelijkheid hebben die bedrijven? En hoe kunnen zij bijdragen aan een duurzamere landbouw?||https://www.nrc.nl//nieuws/2022/07/19/wie-betaalt-de-rekening-van-de-stikstofcrisis-a4136803
2022-07-20||Rapport: Australische ecosystemen &#8216;staan op instorten&#8217;||Verschillende Australische ecosystemen vertonen ‘tekenen van instorting’. Dat stellen vooraanstaande wetenschappers in een onderzoek over de staat van het milieu in Australië dat iedere vijf jaar wordt uitgevoerd. Het ‘State of the Environment’-rapport is vandaag gepubliceerd. Het milieu staat onder druk vanwege klimaatverandering, verlies van leefomgeving van inheemse dieren en planten, invasieve soorten, vervuiling en mijnbouw.  Nergens ter wereld sterven diersoorten sneller uit dan in Australië. Sinds 2016 zijn 17 zoogdiersoorten toegevoegd aan de lijst met bedreigde diersoorten, evenals 17 vogelsoorten en 19 kikkersoorten.  Het uitgebreide onderzoek wordt iedere vijf jaar uitgevoerd in opdracht van de regering. Dit keer hebben 32 wetenschappers bijgedragen. Het rapport ligt al sinds eind 2021 klaar, maar de vorige regering heeft de publicatie uitgesteld tot na de federale verkiezingen van afgelopen mei. Labor won de verkiezingen, waardoor de sociaaldemocraten voor het eerst in tien jaar weer aan de macht zijn in Australië.  Tanya Plibersek, de nieuwe Labor-minister van milieu, spreekt van een „schokkend document” vanwege „tien jaar passiviteit en opzettelijke onwetendheid” door voorgaande conservatieve regeringen. Aan haar de taak om Australische milieuregels te hervormen en verder verlies van inheemse soorten tegen te gaan.  De nieuwe Australische Labor-regering beloofde na de verkiezingsoverwinning om klimaatverandering aan te pakken. Er is ook kritiek, omdat de regering niet van plan is nieuwe steenkolenmijnen en aardgasprojecten te stoppen. ||https://www.nrc.nl//nieuws/2022/07/19/rapport-australische-ecosystemen-staan-op-instorten-a4136802
2022-07-20||Wat vindt NRC | Bidens bezoek aan Saoedi’s was nuttig, maar ook pijnlijk||Net als woorden doen beelden er ook toe, en de ‘boks’ die de Amerikaanse president Joe Biden vrijdag gaf aan de Saoedische kroonprins Mohammed bin Salman was bepaald geen fraai gezicht. Het amicale gebaar, door fotografen vastgelegd tijdens een Arabische top in Jeddah, staat in schril contrast met de eerdere belofte van Biden om Bin Salman als een ‘paria’ te behandelen, na de moord op dissident-journalist Jamal Khashoggi. De kroonprins wordt verantwoordelijkheid gehouden voor de gruwelijke moord. Khashoggi werd in 2018 onder valse voorwendselen naar het Saoedische consulaat in Istanbul gelokt. Een commando wachtte de journalist op, folterde hem en sneed zijn lichaam in stukken. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 De CIA concludeerde datzelfde jaar dat Bin Salman waarschijnlijk zelf opdracht gaf tot de executie. Waarom hem dan een boks geven? Het gebaar is lastig te begrijpen. Dagenlang ging het nergens anders over. Het overschaduwde het toch ook onmiskenbare nut van Bidens bezoek. Want in het grotere plaatje van wereldgebeurtenissen is het goed te begrijpen dat de president Saoedi-Arabië dichter tegen de borst wil drukken. De Russische oorlog tegen Oekraïne zorgt niet alleen voor onmetelijk leed in het land zelf, maar is ook uitgemond in een geopolitieke krachtmeting. Door de oorlog zijn de olieprijzen fors gestegen, en dat is te merken aan de pomp, ook in de VS. Geen prettig vooruitzicht met de aanstaande Congresverkiezingen. Rusland profiteert juist: de hoge olieprijzen compenseren het verlies aan inkomsten als gevolg van sancties, waardoor Moskou zijn oorlogsmachine kan blijven financieren. De VS zouden graag zien dat de Saoedi’s de olieproductie opvoeren, wat een prijsdrukkend effect zou hebben. Of het bezoek van Biden het gewenste effect heeft valt te bezien: voor zover bekend vertrok de president zonder toezeggingen. De komende tijd zal moeten blijken of de Saoedi’s naar hem geluisterd hebben. Westerse landen willen nu ook snel afscheid nemen van Russisch gas en olie, maar China biedt Rusland de helpende hand - en letterlijk een uitweg - met de bouw, mogelijk al vanaf 2024, van een gaspijpleiding via Mongolië. Hetzelfde China dat economisch in rap tempo voet aan de grond heeft weten te krijgen in de Golfregio. Niet voor niets werd tijdens Bidens bezoek een akkoord getekend dat zou kunnen leiden tot de bouw van 5G- en 6G-netwerken in Saoedi-Arabië. Het Chinese Huawei is een grote concurrent. En dan is er nog het risico van oplopende regionale spanningen. De VS willen dat Iran zijn nucleaire programma beperkt, in ruil voor opheffing van sancties. De onderhandelingen lopen, maar of het lukt is allerminst zeker. Een mislukking zou ertoe kunnen leiden dat Saoedi-Arabië zelf ook grotere nucleaire ambities gaat koesteren. „We zullen niet weglopen en een vacuüm achterlaten dat door China, Rusland of Iran kan worden opgevuld”, zei Biden tegen Arabische leiders.  Ook vanuit Europa is er sinds de oorlog hernieuwde belangstelling voor de Golfregio. Het is te hopen dat de sterke behoefte aan brandstoffen in het Westen niet leidt tot nieuwe verblinding. In de afgelopen decennia maakten landen, Europese voorop, zich zeer afhankelijk van gas uit Rusland. Voor mensenrechtenschendingen werden de ogen gesloten. Nu is het pijnlijk duidelijk geworden dat dit model failliet is. Het kan niet de bedoeling zijn dat de afhankelijkheid van Rusland wordt ingeruild voor die van Saoedi-Arabië. Ook op het gebied van mensenrechten moet energie uiteindelijk duurzaam zijn.||https://www.nrc.nl//nieuws/2022/07/19/bidens-bezoek-aan-saoedis-was-nuttig-maar-ook-pijnlijk-a4136764
2022-07-20||Column | Zelfs de meest empathische vrienden weten niet hoe ze om moeten gaan met langdurig gedoe||Maandagmiddag wandelde ik met mijn zus door de snikhete stad. De warmte zwengelde herinneringen aan waar ik in geen tijden meer aan had gedacht: wat ik bijvoorbeeld in de extreem hete zomer van 2003 deed om koel te blijven (wonen in de universiteitsbibliotheek), of hoe ik in de tropische junimaand van 1994 in de achtertuin ging slapen om, nou ja, te slapen. Opeens besefte ik dat ik al weken niet meer aan mijn zus had gevraagd hoe het op haar werk ging. En dat terwijl ze een tijd geleden een heftige aanvaring had waar ze enorm door van slag was.  „Het is weer goed”, zei ze toen ik ernaar informeerde. „Lief dat je even checkt.”  „Sorry dat ik er nu pas mee kom.” „Het is juist bijzonder dat je het alsnog doet”, glimlachte ze. „Veel van mijn vrienden draaiden er op een zeker moment gewoon omheen. Als ik erover begon, probeerden ze het me-teen over iets anders te hebben.” „Stom.” „Nee joh, niet stom, vooral onkunde. Zelfs de meest empathische onder hen weten gewoon niet hoe ze om moeten gaan met langdurig gedoe. Er rust sowieso een taboe op nare gebeurtenissen die tijd kosten om te verwerken. Op een zeker moment durft niemand er meer naar te vragen, bang voor ongemak. Wat verdrietig is, want dan moet de getroffene het in zijn eentje verteren.” ‘Ik denk dat het ook vermijding is.” „Ja natuurlijk, veel mensen zijn ook laf”, zei ze (ik haalde opgelucht adem, ze was vandaag wel heel mild voor haar doen, ik vreesde al voor een zonnesteek). „Ik ken er genoeg die de ongelukkigen gewoon ontlopen. Vrienden die te lang verdrietig of somber zijn, worden zelfs gedumpt. Ze willen er gewoon niet aan dat het mogelijk is om ergens zo lang door van streek te zijn. Dat er situaties en gevoelens bestaan waar je met een rondje hardlopen, wat dagboekgeschrijf, een huilbui of een cursus mindfulness niet meteen vanaf bent, maakt velen onrustig.”  „En dus trekken ze zich terug.”  „Bij wijze van zelfbescherming. En dat snap ik ook wel. Leren omgaan met iets wat maar langzaam slijt, is gewoon moeilijk, zeker in een snelle eeuw als de onze. Velen worden liever niet geconfronteerd met vervelende situaties die maar voortduren. Maar op een zeker moment moet je ze toch aangaan, al was het maar omdat je er zelf vroeg of laat ook mee te maken zal krijgen.”  Ze schopte een steentje weg.  „Maar misschien denk ik er morgen wel weer anders over. Die stomme warmte verdooft echt mijn denken.”  We liepen de rest van de middag in. De hitte nam toe en veroorzaakte een aangename narcose. Even was er niets aan de hand. Even verdampte de gehele toekomst.||https://www.nrc.nl//nieuws/2022/07/19/narcose-a4136772
2022-07-20||Binance krijgt fikse boete van DNB||Binance, de grootste handelsbeurs voor cryptovaluta zoals Bitcoin en Ethereum, heeft een boete van meer dan 3,3 miljoen euro gekregen van De Nederlandsche Bank (DNB). De cryptobeurs wordt beboet vanwege het ontbreken van een wettelijk verplichte registratie bij DNB,  meldt de financiële toezichthouder maandag. Binance kreeg al eerder een waarschuwing. Doel van de registratieplicht voor aanbieders van cryptodiensten is het tegengaan van criminaliteit, zoals witwassen of financieren van terrorisme. Criminelen gebruiken daarvoor vaak cryptovaluta omdat de transacties anoniem en niet of moeilijk te herleiden zijn. Als aanbieders van cryptovaluta zich niet registreren blijft „mogelijk een groot aantal ongebruikelijke transacties buiten zicht van de opsporingsautoriteiten”, aldus DNB. Binance ontving de boete al eind april van dit jaar en diende ruim een maand later bezwaar in tegen het besluit. Dat het boetebedrag relatief hoog is – het ‘basisbedrag’ is volgens DNB 2 miljoen euro – komt volgens DNB door een aantal factoren. Zo speelde mee dat de handelsbeurs, waar dagelijks ruim 13 miljard euro omgaat, in Nederland veel klanten heeft. Ook telde mee dat de beurs al sinds 2020 zonder registratie actief was, en reeds meerdere waarschuwingen had gekregen. Die zaken zouden Binance volgens DNB concurrentievoordelen hebben opgeleverd: de cryptobeurs hoefde geen geld uit te geven aan compliance en toezichtskosten. Binance heeft inmiddels een registratieaanvraag ingediend en is volgens de centrale bank in dat proces tot dusver transparant. Binance is een platform dat online handelsdiensten en bewaarportemonnees aanbiedt. Het bedrijf is in 2017 opgericht door de Chinese Changpeng Zhao. Het staat erom bekend geen formele bedrijfsstructuur te hebben, maar een aantal zelf-opererende afdelingen. Binance heeft dus geen officieel hoofdkantoor, wel staat het geregistreerd op de Kaaimaneilanden, een bekend belastingparadijs. Met de boete van DNB voegt Nederland zich bij een rijtje van landen waar de toezichthouder kritisch is op het handelsplatform. Ook de waakhonden in de Verenigde Staten, het Verenigd Koninkrijk en Duitsland onderzochten de werkwijze van het cryptoplatform. De Britse Financial Conduct Authority concludeerde uiteindelijk dat de activiteiten van Binance niet goed konden worden gecontroleerd, wat een risico vormt voor consumenten. Zij lopen het risico in de praktijk betrokken te zijn bij witwassen.  Opvallend genoeg kiezen Frankrijk, Italië en Spanje tot dusver voor een totaal andere houding. Deze drie landen hebben Binance zonder kritiek ontvangen. In Frankrijk leidde dat tot ophef: in juni zei parlementariër Aurore Lalucq tegen de Financial Times dat het besluit van de toezichthouder om niet te waarschuwen voor Binance ‘onbegrijpelijk’ was.||https://www.nrc.nl//nieuws/2022/07/19/binance-krijgt-fikse-boete-van-dnb-a4136781
2022-07-20||Opinie | Niet cool||In de NRC lees ik dat er in Utrecht een nieuwe winkel is gekomen met mooie wielerkleding. Omdat ik er als bijna 60-jarige nog graag goed uitzie op mijn racefiets, besluit ik langs de winkel te gaan als ik in Utrecht ben. Een ongeveer dertigjarige man staat mij vriendelijk te woord. Als ik vraag naar een mouwloos shirt, zegt hij bloedserieus: die verkopen we niet, dat is niet cool. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/19/niet-cool-a4136759
2022-07-20||In het midden||Horizontaal: 1:  __ Bizkit, Amerikaanse band  6.  Canadese geboortestad van Margriet 10.  ‘__ opnieuw in de ban van financieel schandaal’ 11.  Ingekorte verlengde auto 12.  Spotterij  14.  Past voor mogendheid of regen 15.  Stukjes van de pen 17.  Spijkers voor het fornuis  21.  Muggenzifter 23.  Wijn en __ 24.  Duitse buurgemeente van Enschede 25.  Past voor sache of dirigent 27.  ‘Voortvluchtige criminelen te zien op beeldschermen __’ 28.  Gewas 29.  Past voor beeld of straat  Verticaal: 2.  Godin met dubbele existentie  3.  Erg korte tijd 4.  Was Robert Jasper Grootveld 5.  Tiroolse hoofdstad 6.  Erg volledig 7.  Een Engels bakkie doen 8.  Verdween door een konijnenhol 9. Planet of the __, film 11.  ‘Raad van State adviseert geen landelijk verbod __’  13.  Gaan soldaten onder gebukt 16.  __ Prins, Tachtigers-schrijver 18.  __ Konijn 19.  Bespiedde ossi’s 20.  Past na punt of water 22.  Inspraakorgaan 26.  __ dan?  Oplossing puzzel 18 juli. Horizontaal: 1. REVOLTE 6. CLAIM 9. ARIES 10. NASRDIN 11. ISAAC 14. REDT 16. ADDA 19. UIER 20. TIJEN 22. RENET 24. FOOLISH 25. EVERT 26. NINJA 27. RYANAIR Verticaal: 1. RONDTUREN 2. VISIOENEN 3. LADRI 4. TRIEST 5. EINDCIJFER 6. CSI 7. ACADEMICA 8. MACARTHUR 12. SAW 13. ADE 15. THEORY 17. RIE 18. PRE 21. NOTA 23. TEA In het midden: TROPISCH WEER ||https://www.nrc.nl//nieuws/2022/07/19/in-het-midden-a4136756
2022-07-20||Bietencarpaccio||Als u geen Italiaanse chioggia biet kunt vinden, dat zijn die rood-wit gekleurde bieten, kunt u natuurlijk ook gewone bieten gebruiken voor deze salade. Als u wat meer pit wilt, adviseert Jason Tjon Affo u om wat chilipeper in ringetjes te snijden en toe te voegen. Niet-veganisten kunnen uiteraard ook gewone feta gebruiken hiervoor.   Gebruik een mandoline of scherp mes om de bieten in dunne plakjes te snijden. Doe ze in een kom en voeg de knoflook, olijfolie, het citroensap, de azijn, het zout en de zwarte peper toe. Verhit een pan op middelhoog vuur en bak de walnoten tot ze een beetje beginnen te bruinen. Haal uit de pan en laat even afkoelen. Schik de bieten op een serveerschaal en garneer met de walnoten, plantaardige feta en basilicum. VOOR 2 TOT 4 PERSONEN: Vegan Rainbow Food Jason Tjon Affo Becht 224 blz. €25,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/19/thuiskok-bietencarpaccio-a4136755
2022-07-20||Sudoku van dinsdag 19 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/19/sudoku-a4136749
2022-07-20||Column | De fictie van een apolitieke senaat||Niet schrikken: de Eerste Kamer is weer eens ‘te politiek’. Ervaren senatoren klaagden vrijdag in NRC dat partijpolitiek en profileringsdrang De Zuivere Politiek van het Orgaan Der Verstandige Politici ondermijnen.  De senaat is er toch om met enige afstand van de actualiteit en los van partijpolitiek de kwaliteit van wetgeving te toetsen? CDA’er Ben Knapen: „Als je die beperkte taakopvatting niet consciëntieus wilt uitvoeren  (…) moeten we ons afvragen of we de democratie nog wel dienen.” Klinkt heftig. Je zou willen dat Knapen gelijk heeft, dat de senaat zich normaliter aan die taakopvatting houdt.  Maar de realiteit is anders. De senaat moet soeverein te werk gaan, tot het coalitiebelang in geding komt. Dan wordt het héél politiek.    Neem CDA-senator en privacyspecialist Hans Franken die in 2009 vóór de bewaarplicht van CDA-minister Ernst Hirsch Ballin stemde en open en eerlijk zei dat „politieke opportuniteit zwaarder weegt dan wetenschappelijke rationaliteit”. PvdA’er Adri Duivesteijn, die ten tijde van Rutte-II (2012-2017) continu bewerkt werd om in te stemmen met de vrije artsenkeuze en de verhuurdersheffing. De Mediawet van Sander Dekker (VVD), die aan alle kanten rammelde. De Politiewet van Ivo Opstelten (VVD) die niet goed in elkaar zat. Iedereen zag het, oppositie én coalitie. Toch stemden de coalitiepartijen in. ‘Reparatiewetten’ die zij aannamen om de oorspronkelijke wet niet weg te hoeven stemmen verergerden de wet en compliceerden de uitvoering.  Senator Annemarie Jorritsma (VVD) die nu de politisering van dezelfde senaat hekelt zei in 2019 nog: „Is een wet niet zo mooi, dan maak je een politieke afweging.”  Ze bedoelde: dan steun je de coalitie. Daar is een woord voor: politiek.  Het idee dat de senaat vooral zorgvuldig naar de uitvoerbaarheid en rechtsstatelijkheid van wetten kijkt (is de Raad van State daar trouwens niet óók voor?) is dan ook een mythe. Het is een nobele leugen waarmee senatoren hun bestaansrecht proberen te legitimeren. Met de klacht van ‘politisering’ reflecteren zij amper op hun eigen rol. Ze wijzen in feite vooral op een oppositie die te mondig is geworden, te slim in het politieke spel, te wantrouwig tegenover de coalitie. Maar door coalitiebelang te laten prevaleren boven juridische zorgvuldigheid werken coalitiepolitici evengoed mee aan de ondermijning van de senaat als rechtsstatelijk slot achter de deur. Populistische nieuwkomers trekken die mystieke sluier van depolitisering weg. Dat kun je ze verwijten. Maar het is ook een kans om een discussie te starten die in Den Haag al decennia sluimert, maar nooit écht wordt gevoerd. Is één Kamer niet voldoende?||https://www.nrc.nl//nieuws/2022/07/19/de-fictie-van-een-apolitieke-senaat-a4136800
2022-07-20||Zelensky ontslaat tientallen medewerkers van de geheime dienst||De Oekraïense president Volodymyr Zelensky heeft tientallen medewerkers van de geheime dienst SBOe ontslagen wegens „onbevredigende” resultaten. Hij kondigde aan alle werkzaamheden van de geheime dienst op de schop te nemen. Gisteren schorste hij al het hoofd van de SBOe, Ivan Bakanov, en ook Irina Venediktova, de hoofdaanklager van het Openbaar Ministerie.  Meer dan zestig werknemers van het Openbaar Ministerie en de geheime dienst werken vanuit door Rusland bezet gebied in Oekraïne tegen hun eigen land, zo liet Zelensky eerder in een toespraak weten. Ze spelen geheime informatie door aan de Russische geheime dienst of werken op andere manieren ermee samen. De regering in Kiev ziet dat als hoogverraad. Op dit moment loopt onderzoek naar 651 gevallen van mogelijk verraad en collaboratie.  Bakanov, een jeugdvriend van Zelensky, is sinds 2019 het hoofd van de geheime dienst, maar er bestond grote onvrede over zijn functioneren en gebrek aan expertise. Dat Zelensky ook Iryna Venediktova opzij zet, zorgt voor verbazing. Ze leidt het onderzoek naar duizenden vermeende oorlogsmisdaden door de Russen en was onlangs nog in Den Haag voor een conferentie over de vervolging voor in Oekraïne begane oorlogsmisdaden. ||https://www.nrc.nl//nieuws/2022/07/18/zelensky-ontslaat-tientallen-medewerkers-van-de-geheime-dienst-a4136801
2022-07-20||EU scherpt sancties tegen Rusland aan, import van goud verboden||						Oekraïne en Rusland hebben met Turkije en de Verenigde Naties een akkoord bereikt over de hervatting van de export van graan vanuit Oekraïne over de Zwarte Zee. Dat laat de Turkse regering donderdag weten. Het akkoord moet vrijdag ondertekend worden, in het bijzijn van secretaris-generaal van de VN António Guterres. Oekraïne en Rusland waren al langer met de Verenigde Naties en Turkije in gesprek over hervatting van de export, nadat deze door de oorlog in Oekraïne stil was komen te liggen. Tientallen schepen konden niet uitvaren en zo’n twintig miljoen ton graan bleef in de haven van Odessa liggen. Omdat veel landen, met name in Afrika, afhankelijk zijn van het graan uit Oekraïne en Rusland, dreigde een acute voedselcrisis en schoten voedselprijzen omhoog. Wat er precies in het akkoord staat is niet bekend, maar volgens persbureau Reuters is onder meer afgesproken dat Oekraïense schepen die graan vervoeren niet aangevallen mogen worden en dat Turkije namens de VN vaartuigen inspecteert om te garanderen dat er alleen graan en bijvoorbeeld geen wapens vervoerd worden. Naast de export van Oekraïens graan moet dankzij het akkoord ook de export van Russisch graan en kunstmest hervat worden. Afhankelijk van de veiligheidsgaranties in het akkoord kan Oekraïne de export snel hervatten, zei de Oekraïense viceminister van Landbouw Taras Vysotskiy donderdag, omdat de infrastructuur van de haven van Odessa grotendeels onbeschadigd is. De graanoogst in Loehansk. Foto EPA/ Sergei Ilnitsky 						De Europese Unie heeft donderdag nieuwe sancties afgekondigd om Rusland te straffen, zo meldt persbureau Reuters. Ook heeft de EU een aantal bestaande sancties aangepast om uit te sluiten dat de handel in landbouwproducten en voedingsmiddelen tussen Rusland en landen in Azië en Afrika wordt belemmerd. Het is de zevende keer dat de EU haar sancties tegen Rusland uitbreidt. Sprak de Commissie voorheen van sanctiepakketten, nu gaat het, meer bescheiden, om „onderhoudswerkzaamheden” aan het bestaande sanctieregime. Wel is nieuw dat de import van goud wordt verboden – het belangrijkste Russische exportproduct na energie, aldus de Commissie. Ook werden meer banken en personen op de sanctielijst gezet en tevens is de lijst van goederen waarin niet mag worden gehandeld, uitgebreid.  Finetuning
Veel maatregelen vallen in de categorie finetuning. Russische burgers mogen bijvoorbeeld geen grote bedragen meer stallen op Europese rekeningen. Banken in de EU zagen dat Russisch geld door tussenkomst van de partijen uit andere landen werd aangeboden. Die sluiproute is nu afgesloten. Europese sancties belemmerden de handel in landbouwproducten tussen Rusland en niet-EU-landen niet, onderstreepte de Commissie deze week herhaaldelijk. Rusland veroorzaakt de crisis, niet de EU, aldus de Commissie.  Nadat Rusland de schuld voor de huidige voedselcrisis op de EU probeerde af te schuiven, hebben Brusselse ambtenaren de sancties toch nog eens tegen het licht gehouden. Er werd vervolgens besloten dat er weer handel mag worden gedreven met dochterbedrijven van staatsondernemingen die zich met handel in landbouwproducten bezighouden. Ook kan een aantal Russische banken toegang krijgen tot bevroren tegoeden, mits vaststaat dat ze die nodig hebben voor de handel in landbouwproducten.

Goudstaven in de Russische Krastsvetmet Precious Metals-productiefaciliteit. Foto Alexander Manzyuk / Anadolu Agency

 Goudstaven in de Russische Krastsvetmet Precious Metals-productiefaciliteit. Foto Alexander Manzyuk / Anadolu Agency 						De Oekraïense presidentsvrouw Olena Zelenska heeft woensdag het Amerikaanse Congres gevraagd om meer wapens en luchtverdedigingssystemen, meldt The Washington Post. Ze deed dat in een korte en emotionele speech, waarin ze het Russische optreden vergeleek met de dystopische filmserie The Hunger Games.  „Ik vraag om wapens die niet gebruikt zullen worden om oorlog te voeren op het grondgebied van iemand anders, maar om onze huizen te beschermen en voor het recht een leven op te bouwen in die huizen”, zei de vrouw van Volodymyr Zelensky tegen de Amerikaanse Congresleden. „Ik vraag om luchtverdedigingssystemen om ervoor te zorgen dat raketten geen kinderen kunnen doden in hun kinderwagens… en hele families.” Zelenska toonde daarbij foto’s van omgekomen kinderen, onder wie de 4-jarige Lisa die ze een aantal maanden eerder zelf nog had ontmoet. „Ik wil jullie niet toespreken als first lady, maar als dochter en als moeder”, zei Zelenska. „Het maakt niet uit welke posities en titels we allemaal behalen in onze levens, we blijven allereerst voor altijd deel van onze familie [...] en we doen er alles aan die te beschermen.”  In mei keurde het Congres een hulppakket van veertig miljard dollar goed voor Oekraïne, bestaande uit onder meer twintig miljard dollar aan militaire hulp, bijna acht miljard dollar aan economische hulp en vijf miljard dollar aan voedselhulp. Eerder deze woensdag werd bekend dat de VS nog eens vier geavanceerde Himars-raketsystemen naar Oekraïne sturen.  De toespraak van Zelenska maakt deel uit van haar meerdaagse bezoek aan Washington, waarbij ze eerder al sprak met president Joe Biden in het Witte Huis en met de Amerikaanse minister van Buitenlandse Zaken Anthony Blinken.

De Oekraïense presidentsvrouw Olena Zelenska spreekt het Amerikaanse Congres toe.  Foto Jabin Botsford/Reuters

 De Oekraïense presidentsvrouw Olena Zelenska spreekt het Amerikaanse Congres toe.  Foto Jabin Botsford/Reuters 						Oekraïne is van plan de terugbetaling van rente en schuldaflossingen met 24 maanden uit te stellen vanaf 1 augustus. Dat meldt de Oekraïense regering woensdag. Het uitstel scheelt volgens persbureau Bloomberg zo’n 3 miljard dollar aan aflossingen in twee jaar.  Het Oekraïense ministerie van Financiën heeft de opdracht gekregen om voor 15 augustus een akkoord te bereiken met internationale schuldeisers over uitstel van betalingen. Het land kampt sinds de oorlog met geldproblemen, terwijl in september een aflossing en rentebetaling van 1,4 miljard dollar op de agenda staat. Daarom hoopt Oekraïne voor die tijd een akkoord te bereiken met obligatiehouders.  Oekraïne belooft schuldeisers in de decreten ondanks het uitstel van betalingen haar verplichtingen na te komen.

 Foto Johannes P. Christo / Reuters

  Foto Johannes P. Christo / Reuters 						De Oekraïense president Volodymyr Zelensky heeft tientallen medewerkers van de geheime dienst SBOe ontslagen wegens „onbevredigende” resultaten. Hij kondigde aan alle werkzaamheden van de geheime dienst op de schop te nemen. Gisteren schorste hij al het hoofd van de SBOe, Ivan Bakanov, en ook Irina Venediktova, de hoofdaanklager van het Openbaar Ministerie.  Meer dan zestig werknemers van het Openbaar Ministerie en de geheime dienst werken vanuit door Rusland bezet gebied in Oekraïne tegen hun eigen land, zo liet Zelensky eerder in een toespraak weten. Ze spelen geheime informatie door aan de Russische geheime dienst of werken op andere manieren ermee samen. De regering in Kiev ziet dat als hoogverraad. Op dit moment loopt onderzoek naar 651 gevallen van mogelijk verraad en collaboratie.  Bakanov, een jeugdvriend van Zelensky, is sinds 2019 het hoofd van de geheime dienst, maar er bestond grote onvrede over zijn functioneren en gebrek aan expertise. Dat Zelensky ook Iryna Venediktova opzij zet, zorgt voor verbazing. Ze leidt het onderzoek naar duizenden vermeende oorlogsmisdaden door de Russen en was onlangs nog in Den Haag voor een conferentie over de vervolging voor in Oekraïne begane oorlogsmisdaden.  Ivan Bakanov, hoofd van de Oekraïnse geheime dienst SBOe, is op non-actief gesteld door president Zelensky.  Foto Sergei Supinsky/AFP 						In dit blog doet de NRC-redactie verslag van de oorlog in Oekraïne.||https://www.nrc.nl//nieuws/2022/07/18/oekraineblog-19-juli-a4136790
