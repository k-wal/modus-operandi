2022-07-21||Volksheld &#8216;Unser Uwe&#8217; scoorde altijd en overal||„Uwe, Uwe, Uwe…” Uit vele duizenden kelen klonk de voornaam van de populairste West-Duitse voetballer van dat moment – de 29-jarige aanvaller Uwe Seeler. Het was 31 juli 1966, daags na de finale waarin West-Duitsland door Engeland verslagen was, in de verlenging. De ploeg was in Frankfurt op Duitse bodem teruggekeerd en werd als winnaar ontvangen. Verliezen van Engeland, in het hol van de leeuw dat Wembley heet, was geen schande – de manier waarop dat gebeurde was zuur; Engeland won met 4-2, en was bij een 2-2 gelijkspel op voorsprong gekomen door een doelpunt dat eigenlijk geen doelpunt was. Decennia voordat de doellijntechnologie werd uitgevonden, schoot Geoff Hurst de bal tegen de lat en via de doellijn kwam die terug in het veld. Doelpunt, oordeelde de Zwitserse scheidsrechter Gottfried Dienst op aanwijzing van zijn Azerbeidzjaanse grensrechter, en zo werd de weg geplaveid naar de eerste en tot nu toe enige wereldtitel van  Engeland. Vele jaren later zou het Duitse voetbaltijdschrift Kicker een foto van Uwe Seeler kort na de WK-finale tot foto van de eeuw kiezen. Een verslagen Uwe Seeler, met hangende schouders en zijn hoofd in de verste stand voorover gebogen, loopt het veld af, op weg naar koningin Elizabeth in de koninklijke loge én de zilveren medaille. Een geüniformeerde suppoost die naast hem loopt houdt zijn rechterhand op de rug van de gebroken speler. Dit werd voor West-Duitsland hét beeld van de verloren finale – een gebroken Uwe, Uns Uwe, zoals de Duitsers hem liefkozend noemden. Onze Uwe. Het was Seelers derde WK, en dichter bij de wereldtitel was hij niet geweest en zou hij ook niet meer komen. Uwe Seeler bij de foto van de verloren WK-finale die later gekozen zou worden tot foto van de eeuw. Foto NewscomP19 int,@P20 int
 Het scheelde weinig of hij was er al op het WK van 1954 bij geweest. De in Hamburg geboren en getogen Seeler was toen 17 en stond al meer dan een jaar in de voorhoede van het eerste elftal van de plaatselijke HSV, de club waar zijn vader speelde en waar Erwin Seeler zijn zoons Uwe en Dieter in 1946 als lid aanmeldde. Anderhalve maand voor het WK dat door de West-Duitse overwinning onder aanvoering van Fritz Walter op het Hongarije van Ferenc Puskas bekend werd als ‘Het Wonder van Bern’ (Duitsland had in de voorronde nog met 8-3 van de Hongaren verloren), speelde Seeler de sterren van de hemel in een FIFA-jeugdtoernooi. Hij maakte dertien van de achttien West-Duitse goals. Bondscoach Sepp Herberger had de jonge aanvaller graag meegenomen naar het WK in Zwitserland, maar de inschrijving van de selecties was al gesloten. In 1958 maakte Seeler in Zweden zijn WK-debuut. West-Duitsland verloor de halve finale van het gastland, Brazilië won de wereldtitel. Vier jaar later in Chili dezelfde wereldkampioen, opnieuw met Garrincha en Pelé. West-Duitsland verloor in de kwartfinale van Josip Skoblars Joegoslavië. In 1966 strandden de Duitsers onfortuinlijk op Wembley, in 1970 in Mexico zou Pelé voor de derde keer wereldkampioen worden met Brazilië en stond Uwe Seeler voor de vierde keer met lege handen – voor de derde keer als aanvoerder. Schrale troost: op het nippertje troefde Seeler de Braziliaanse superster Pelé af door als eerste voetballer te scoren op vier opeenvolgende WK’s. Die laatste keer verkeerde Seeler voor het eerst op een eindtoernooi in het prettige gezelschap van die andere Bomber, Gerd Müller, de 24-jarige spits van Bayern München die in 2021 overleed. De doelpuntenmachines gingen door het leven als Der Alte Bomber en Der Junge Bomber. Seeler was door bondscoach Helmut Schön achter Müller gepositioneerd, op het middenveld. Dat betekende dat hij nóg meer meters moest afleggen, en dat in de zomerse hitte van Mexico – maar Seeler schikte zich in zijn nieuwe rol. En ook als middenvelder scoorde Seeler, misschien wel het belangrijkste doelpunt uit zijn carrière – in de kwartfinale tegen titelhouder Engeland. En zoals zo vaak vanuit een bijna onmogelijke positie. Vlak voor tijd kopte Seeler een voorzet van Karl-Heinz Schnellinger richting goal, doelman Peter Bonetti was kansloos: 2-2.  In de verlenging scoorde Müller het winnende doelpunt. In de daaropvolgende halve finale moesten de Duitsers buigen voor Italië, in een treffen voor ruim 100.000 toeschouwers in het Aztekenstadion dat de geschiedenis inging als ‘de wedstrijd van de eeuw’. In een zinderende verlenging schoot Gianni Rivera Italië naar de finale. De Duitsers onder aanvoering van Seeler konden de arena met opgeheven hoofd verlaten – Seelers collega en goede vriend Franz Beckenbauer zelfs met een gebroken schouder, in een provisorische mitella. Twee maanden later speelde Seeler tegen Hongarije zijn laatste wedstrijd voor de nationale ploeg, kort daarna kreeg hij het Bundesverdienstkreuz, de hoogste onderscheiding in West-Duitsland die niet eerder aan een sporter was gegeven. In 72 interlands had hij 43 doelpunten gemaakt. Zijn afscheid van het clubvoetbal kwam in 1972, na negentien jaar bij HSV waarin hij 476 wedstrijden speelde en 404 maal scoorde. „Vergiss den Uwe nicht”, zong de Oostenrijkse schlagerkoning Udo Jürgens op het afscheidsfeest, als gelegenheidsvariatie op zijn hit dat jaar Vergiss die Liebe nicht. Ook na zijn voetbalpensioen koesteren de Duitsers hem als Einer von uns en Einer wie keiner. De volledige oogst van clubspeler Seeler: de landstitel in 1960, de beker, de DFP-bokal, in 1963 na een finale tegen Borussia Mönchengladbach waarin hij alle drie de doelpunten maakte. Europees succes bleef uit in de bijna twintig jaar dat Seeler in Hamburg speelde; in 1968 verloor HSV de finale van de Europa Cup 2 van Gianni Rivera’s én Karl-Heinz-Schnellingers AC Milan, in de Kuip in Rotterdam. Voorzitter van Hamburger SV was hij nog even in de jaren 90. In 1978 maakte Seeler een comeback, in buitenlandse dienst: een eenmalig optreden voor het Ierse Cork Celtic, in een officiële wedstrijd. Zijn ploeg verloor, maar Unser Uwe, ook buiten het veld aan de zijde van echtgenote Ilka Buck (oud-handbalster bij HSV) altijd spectaculair normaal gebleven, nam op 41-jarige leeftijd afscheid in stijl: hij scoorde tweemaal. In Hamburg staat bij het stadion van HSV een standbeeld. Niet van clubman Seeler, maar een reusachtig exemplaar van zijn rechtervoet; de voet waarmee hij zijn stad en zijn land zoveel plezier verschafte.||https://www.nrc.nl//nieuws/2022/07/21/voormalig-duitse-topvoetballer-uwe-seeler-85-overleden-a4137111
2022-07-21||De airco is voor veel Madrilenen onbetaalbaar geworden en dus zoeken ze alternatieven||Van driehoog plenst een emmer water op een paar voorbijgangers in de Madrileense wijk Puente de Vallecas. Het groepje barst in lachen uit en zwaait naar boven. Op een hete zondagmiddag doen enkele honderden Spanjaarden mee aan een gigantisch watergevecht in het zuidoosten van de hoofdstad. Met waterpistolen, emmers water en tuinslangen gaan de inwoners elkaar te lijf. Een creatieve, geestige en vooral goedkope manier waarop de Madrilenen al veertig jaar de hitte proberen te overwinnen, met dit jaar de grootste opkomst ooit. In een warmere wereld groeit het aantal airco’s. In een serie verhalen onderzoekt NRC de gevolgen van de apparaten voor het klimaat, de grens tussen luxe en noodzaak, de vraag wie zich een airco kan veroorloven, alternatieven en de Nederlandse aircomarkt. Het watergevecht vindt plaats in een van de armste wijken van Madrid. Nu de zomers  heter worden en langer duren, is de airconditioner niet meer weg te denken uit  Spaanse huishoudens. Volgens het Spaanse meteorologische instituut Aema moeten airco’s in woningen en kantoren twee keer zo hard  worden gezet als normaal om de hitte te bestrijden: de warmte is veel intenser dan de Madrilenen gewend zijn.  Maar de airco  is voor veel van hen onbetaalbaar geworden. De aanschaf en installatie kost al snel honderden euro’s, en daar komt het stroomverbruik nog bij. Wie de airco langer dan vier uur per dag aan heeft staan, kan een stijging van minstens 25 procent verwachten van de maandelijkse elektriciteitsrekening, waaraan een gezin met kinderen gemiddeld nu al zo’n driehonderd euro kwijt is. De 36-jarige Carmen en haar 32-jarige buurvrouw Alisia zoeken samen met hun kinderen van 4, 5 en 7 jaar oud verkoeling in de straten van Vallecas. „Met deze extreme temperaturen moeten we een manier vinden om niet oververhit te raken. Ik ben een alleenstaande moeder en kan me geen dure tripjes naar  zee veroorloven, of de airco de hele dag aanzetten”, zegt Carmen. Het watergevecht kostte de twee moeders een tientje voor de waterpistolen en flessen water om ze bij te vullen. „Een goedkoop en leuk alternatief”, lacht Alisa terwijl haar zoon haar compleet natspuit. „De hitte is ongelofelijk, dus we moeten manieren zoeken om koel te blijven”, hijgt Javi Espina terwijl hij kletsnat in zijn zwembroek en T-shirt staat. Hij heeft zojuist een emmer ijskoud water over zich heen gekregen. „De airco probeer ik alleen ’s avonds aan te zetten, om mijn slaapkamer af te koelen. Slapen is anders onmogelijk”. Hij werkt veel vanuit huis als marketingstrateeg. „Soms zet ik de airco ook tijdens het werk aan, anders kan ik me lastig concentreren. Maar sinds deze hittegolf werk ik vaak in een café waar ze goede ijskoffie hebben én een gekoelde ruimte. Dat scheelt enorm.” Spanje en  Portugal gaan al dagen  gebukt onder een hittegolf, die inmiddels aan zo’n tweeduizend mensen het leven heeft gekost. Rond het middaguur zijn de meeste straten in Madrid uitgestorven. Horecagelegenheden en overdekte winkelcentra met airco daarentegen zitten vol. Vooral nu de schoolvakanties zijn begonnen. „Dat ding vreet veel energie”, vertelt Ligia Morales. Samen met haar man Diego geniet ze van haar ijsje op een bank in het overdekte winkelcentrum Plaza Río 2, waar de airco non-stop koude lucht blaast. Ik ben jaloers op mensen die in een kantoor zitten met een airco Julio Muñoz vuilnisman in Madrid „Op onze oude dag kan de hitte zelfs dodelijk zijn, kijk maar naar het nieuws. Er zijn al zo veel mensen dood. Maar een torenhoge elektriciteitsrekening kunnen we ons niet veroorloven, dus zoeken we zo nu en dan de verkoeling elders”, zegt Morales. „Vooral met de inflatie. Dit is dus een prima alternatief”, voegt haar man eraan toe. Het stel woont op tien minuten wandelen van het winkelcentrum. Thuis hebben ze in twee slaapkamers en de woonkamer een airco waar ze tussen de middag gebruik van maken. „De zomers worden steeds heter en gevaarlijker. We hebben met z’n allen echt een probleem”, besluit Diego.  „Dit is hel op aarde”, zucht Julio Muñoz  terwijl hij bij 35 graden de prullenbakken op straat leegt in de wijk Lavapies. Hij wil zijn ronde snel afmaken, voor het écht heet wordt in Madrid. Vorige week overleed een 60-jarige collega tijdens zijn dienst door de hitte. Toen hulpverleners arriveerden, was zijn lichaamstemperatuur opgelopen tot ruim 41 graden. Eerder deze week kwamen de vakbonden met de werkgevers in de stadsreiniging overeen de middagdienst bij extreme hitte af te schaffen. „Normaal vind ik het heerlijk om buiten te werken. Dat geeft me het gevoel van vrijheid, maar nu ben ik hartstikke jaloers op de mensen die in een kantoor zitten met een werkende airco.” Als Muñoz langs een terras loopt, maakt hij gretig gebruik van de vernevelingsinstallatie. „Het is tenminste wat.” Het zweet druppelt langs zijn gezicht. Hij duwt zijn werkkar voort naar de volgende prullenbak.  Wanneer de zon onder is, komen de Spanjaarden weer tevoorschijn. Terrasjes zitten vol en het gegil van rennende kinderen klinkt in de straten van de Spaanse hoofdstad. Hoewel het nog snikheet is, zorgt de afwezigheid van de brandende zon voor wat opluchting. Rond middernacht klinkt in de woonwijken het geronk van de airco’s van mensen die het zich kunnen veroorloven. Slaapkamers worden gekoeld. En morgen weer wat energie om de hitte door te komen. ||https://www.nrc.nl//nieuws/2022/07/21/madrid-zoekt-verkoeling-in-het-winkelcentrum-a4137104
2022-07-21||Dodelijke beschieting van toeristenoord wekt  woede in Irak|| De beschieting van een toeristenoord in de autonome Koerdische regio in Irak, waarbij woensdag negen doden en tientallen gewonden vielen, heeft geleid tot een hoog oplopende crisis met Turkije. Videobeelden tonen een zomerse idylle die ruw wordt verstoord door inslaande artillerie. Toeristen rennen gillend  door een park bij de stad Zakho. De Iraakse premier Kadimi houdt Turkije verantwoordelijk voor de beschieting, waarbij vrouwen en kinderen omkwamen.  De woede in Irak is groot. De Iraakse Veiligheidsraad eist de terugtrekking van het Turkse leger, dat tientallen militaire bases heeft in Noord-Irak voor de strijd tegen de Koerdische terreurbeweging PKK. De sjiitische leider Muqtada Sadr pleitte voor opschorting van de diplomatieke betrekkingen met Turkije. Er braken woensdagavond protesten uit bij de voormalige Turkse ambassade in Bagdad, waar de Turkse vlag werd neergehaald, en bij Turkse instellingen in andere Iraakse steden. Turkije lanceerde in april een groot militair offensief tegen de PKK in de bergen van Noord-Irak, met stilzwijgende goedkeuring van de Koerdische president Barzani. Daarbij wordt hevig gevochten. Maar Iraakse burgerslachtoffers zijn over het algemeen zeldzaam. Toch leek een dodelijk incident een kwestie van tijd. Want ondanks dat de regio rond Zakho een oorlogsgebied was, mochten Iraakse reisbureaus nog steeds toeristen naar watervallen en andere bezienswaardigheden brengen. Turkije ontkent verantwoordelijk te zijn voor de aanval, betuigt zijn medeleven met de nabestaanden van de slachtoffers, en geeft de PKK de schuld. „We nodigen Iraakse functionarissen uit samen te werken om de echte daders van dit tragische incident aan het licht te brengen”, aldus het Turkse ministerie van Buitenlandse Zaken. Ook verzoekt Turkije de Iraakse regering om geen verklaringen af te leggen over een aanval „onder invloed van retoriek en propaganda” van de PKK.  Maar daarvoor is de woede in Bagdad te groot. De Iraakse regering was al minder blij met het grensoverschrijdende optreden van het Turkse leger dan Barzani, een bondgenoot van president Erdogan. Bagdad ziet de aanwezigheid van Turkse militaire bases als een schending van zijn soevereiniteit en vreest een sluipende annexatie van zijn grondgebied. Toch is het nog maar de vraag of de Veiligheidsraad zal aandringen op de terugtrekking van de Turkse troepen, en wat het zal doen als Turkije weigert om daaraan te voldoen.  Diverse westerse landen, waaronder  Nederland, hebben de aanval veroordeeld Hoe hoog het incident wordt opgenomen bleek donderdag op de internationale luchthaven van Erbil, waar de lichamen van de slachtoffers werden ontvangen door hoge regeringsleiders. De president van de autonome Koerdische regio, Nechirvan Barzani, en minister van Buitenlandse Zaken Fuad Hussein droegen de kist van de 1-jarige Zahra, het jongste slachtoffer van de beschieting. Het Iraakse parlement komt zaterdag in een buitengewone zitting bijeen om vervolgstappen te bespreken. Diverse westerse landen, waaronder Duitsland, de Verenigde Staten, het Verenigd Koninkrijk en Nederland, hebben de aanval veroordeeld en hun medeleven betuigd met de slachtoffers. Maar geen van allen hield het Turkse leger meteen verantwoordelijk voor de aanval. „Dit soort aanvallen zou nooit mogen gebeuren”, twitterde het Nederlandse consulaat in de Noord-Iraakse stad Erbil.  Het Duitse ministerie van Buitenlandse Zaken riep op tot een spoedig onderzoek naar de toedracht. ||https://www.nrc.nl//nieuws/2022/07/21/woede-na-beschieting-toeristen-a4137103
2022-07-21||Limburgs vergeten watersnoodramp: tobben met een ‘collectief trauma’ en een spookgat in de dijk||Een jaar nadat het water van de Geul het fraaie dijkhuis instroomde, is het interieur alleen nog maar gesloopt. Er is nog steeds niets voor in de plaats gekomen. „Ik had gehoopt dat er vandaag vijf man aan het werk zouden zijn. Er is niemand. Aannemers hebben andere klussen, of hebben corona. Je bent aan de goden overgeleverd. Het schiet niet op”, zegt Mea Verhoef uit Brommelen.  De vloer is vernield en moet worden vervangen; de voorzetwanden waar de plafonds aan hingen zijn weg; de luxe keuken is verdwenen. „De keuken is nu een heel mooie casco ruimte”, glimlacht de 67-jarige logopediste, bitter. Bij de watersnoodramp vorig jaar in Limburg ging veruit de meeste aandacht naar het zwaar getroffen Valkenburg, waar voor ongeveer 400 miljoen euro schade werd aangericht. Dat gebeurde toen een vloed aan water uit de Geul in de nacht van 13 op 14 juli 2021 de kleine stad bereikte. Minder aandacht kreeg de watersnood een dag later tien kilometer stroomafwaarts. Bij het dorp Bunde, dat valt onder de gemeente Meerssen, kon de Geul z’n water niet kwijt in de Maas, en stroomde een dieper gelegen kegelvormige kom van enkele kilometers lengte binnen. Het water heeft in het gebied, dat wordt begrensd door de Geul, het Julianakanaal en de heuvels van het Bunderbos, zo veel schade aangericht dat alleen al hier nog altijd ongeveer vijftig gezinnen niet terug zijn in de eigen woning. In die kom ligt ook Brommelen, een gehucht met zestig huizen achter de dijk van het Julianakanaal, dat vorig jaar de volle laag kreeg. Logopediste Mea Verhoef woont in een container in de tuin van haar vernielde woning pal achter de dijk van het kanaal. Een groot deel van haar inventaris staat in opslag, haar waardevolle spullen liggen in het huis van haar moeder. De container is van alle gemakken voorzien, „maar als de  aannemers zeggen dat mijn huis met Kerstmis, misschien, klaar is, dan wordt het al minder aantrekkelijk”, zegt ze. Mea Verhoef heeft een schadebedrag van haar verzekeraar  ontvangen,  waarmee zij de kosten van herstel kan betalen. „Maar intussen zijn de bouwkosten gigantisch gestegen. Ik kom niet uit.” Tegen haar aannemers heeft ze gezegd: we bouwen tot het geld op is. „Ik heb de hypotheek moeten verhogen. En ik ben blijven werken.” Ze heeft aan de gebeurtenissen een „klein trauma” overgehouden, vertelt ze. Niet alleen van het moment, op donderdagmiddag 15 juli om vijf uur, toen het water tot kniehoogte bij haar binnen was gestroomd en zij besloot te vertrekken. Maar ook van een dag later, toen zij het  advies vernam van de Veiligheidsregio aan inwoners van Brommelen en andere dorpen in de omgeving om te vertrekken – er was  mogelijk  een doorbraak van de dijk langs het Julianakanaal. Pal achter haar huis. „Dat was het moment waarop ik  dacht: nu is alles weg.”   Het herstel van het huis van Mea Verhoef in Brommelen schiet niet op. „Je bent aan de goden overgeleverd.”    Foto Flip Franssen Het was de vrijdag dat ook elders in het gehucht het water, tegen de verwachtingen in, verder bleef stijgen. Dat merkte   ook Sophie de Bruïne, arts in Maastricht en bewoner van een fraaie zeventiende-eeuwse hoeve. Ook haar heeft de ellende „diep geraakt”, vertelt ze. „De impact van iets wat eigenlijk niet kon gebeuren, is onwaarschijnlijk groot geweest. Het is een collectief trauma.” Ze was een dag na de eerste evacuatie op donderdag,  naar huis teruggekeerd, toen zij  het water niet meer zag zakken, zoals iedereen had voorspeld, maar stijgen. „De grassprietjes in mijn tuin verdwenen weer onder water.” Haar man en uit Amsterdam overgekomen zoon besloten hun auto’s wat hogerop te zetten. Zij bleef alleen achter. Het was twaalf uur ’s middags. Er volgde een tweede advies tot evacuatie. Het luchtalarm ging af. En van haar bezorgde dochter uit Amsterdam kreeg ze te horen dat media meldden dat de dijk van het kanaal aan het bezwijken was. „Mijn dochter raakte in paniek. Die dacht: daar gaan mijn ouders, in het water van het kanaal en van de Maas die daarachter ligt. Het water zou tot aan de tweede verdieping van het huis komen.” Haar man en zoon kwamen terug. Sophie de Bruïne: „Toen dacht ik: we gaan het bos in. We zijn door het water gegaan en daarna omhoog het bos in gaan rennen. Boven stond iedereen klaar om te helpen. We kwamen daar als vluchtelingen aan en iedereen heeft ons daar heel schattig opgevangen.”  Ruim een jaar na de ramp is de vraag of de watersnood is verergerd door gebrekkig waterbeheer. Bewoners hebben een stichting opgericht die pleit voor „onafhankelijk onderzoek” naar de ramp, met name die rond de monding van de Geul. Voorzitter Paul Neering woont in Bunde op enkele honderden meters van de plaats waar het volgens hem mis is gegaan: waar de Geul via een aantal buizen onder het Julianakanaal door stroomt, om een kleine kilometer verderop in de Maas af te wateren. Deze sifon, een soort vijfbaanstunnel van 75 meter lengte, was gedeeltelijk verstopt door hout en plastic. Neering: „De sifon is van Rijkswaterstaat. Die heeft er jarenlang geen onderhoud aan gepleegd. De helft van de buizen was verstopt en voor de sifon lag een partij drijfhout waar je u tegen zegt. Daar was vaak voor gewaarschuwd, maar die waarschuwingen werden door Rijkswaterstaat genegeerd.” Het gevolg was volgens hem dat het Geulwater niet onder het kanaal maar rechtsaf het gebied in stroomde, met alle gevolgen van dien: tot vier kilometer verderop, in Geulle, stroomde het water de huizen binnen. Rijkswaterstaat weerspreekt de beschuldigingen. Twee buizen waren weliswaar verstopt; „de mate waarin de overige openingen de doorstroming ten tijde van het hoogwater verhinderden is echter hieruit niet in te schatten”. Bovendien is „niet bekend” in welke mate dit vuil  aanwezig was voorafgaand aan het hoogwater, of pas tijdens en na het hoogwater de situatie heeft verergerd. „Door de hoge stroomsnelheden tijdens het hoogwater kan ook juist een deel van het sediment in de sifon weer zijn meegevoerd, waardoor de doorstroming tijdens het hoogwater verbeterde”, aldus een verklaring van Rijkswaterstaat.  Maar uit onderzoeken blijkt dat  de gedeeltelijke verstopping van de sifon de overstromingen heeft verergerd.  Een andere kwestie is de volgens omwonenden „gebrekkige informatie” bij Rijkswaterstaat, waterschap Limburg en de Veiligheidsregio over de watervoerende werken. Neering: „Er was sprake van een totale onbekendheid met de lokale situatie. We moesten hier vrijdag voor de tweede keer evacueren omdat er water opborrelde uit de grond en men dacht dat water uit de Maas de kanaaldijk aan het verzwakken was.” In werkelijkheid spoot water uit een duiker, een buis onder een oprit van een brug, van een van de goten voor kwelwater langs het kanaal, zo bleek later onder meer uit een rapport van kennisinstituut Deltares. Rijkswaterstaat stelt dat „op dat moment niet bekend was dat hier een duiker lag”, en dat om die reden een gat in de kanaaldijk niet kon worden uitgesloten. Pas na het zakken van het water werd duidelijk dat het borrelende water uit de Geul en niet uit het Julianakanaal was gekomen. Neering: „Ik heb  een voormalig medewerker van Rijkswaterstaat gesproken die nog tijdens de overstroming heeft geprobeerd de crisisorganisatie daarop te wijzen. Maar de telefoon werd niet opgenomen. Als dat wel was gebeurd, was de hele evacuatie niet nodig geweest. Later kwam het excuus: de buis was nog niet gedigitaliseerd.”  Een woordvoerder van de Veiligheidsregio Limburg Zuid bevestigt dat als de informatie bekend was geweest, het besluit tot evacuatie niet zou zijn genomen. „De reden was een dreigende dijkdoorbraak.” Wat Neering zorgen baart, is dat er „geen goed waarschuwingssysteem” voor dit soort calamiteiten bestaat. Wat bij waterbeheerders volgens hem ontbreekt, is bestuurlijke regie en een veiligheidscultuur. „Er is sprake van een ligstoelhouding. Ik kom zelf uit de luchtvaart, als luchtverkeersleider. Daar blijf je vragen waar de risico’s en zwakheden van een systeem zitten. Je kunt nooit achterover leunen.” Een ander terugkerend thema in de regio is de gebrekkige afhandeling van de schade. Het zijn vooral de verzekeraars die, weliswaar vaak na lange procedures en ingewikkelde bewijsvoering, coulant zijn geweest, en de meeste schade hebben vergoed. Maar van de toezegging van premier Mark Rutte dat er ruimhartig zou worden vergoed en dat om die reden de Wet tegemoetkoming schade bij rampen werd toegepast, is volgens velen bitter weinig terecht gekomen.  Legio zijn ook de voorbeelden die bewoners geven van incompetentie, overregulering en gebrek aan begrip voor gedupeerden. Dat loopt uiteen van een onbegrijpelijke wisseling van standpunten over de vergoeding van een vernielde tuinvijver tot de aanmaning om een caravan als tijdelijke woonvoorziening weg te halen uit een tuin van een vernielde woning, omdat alleen voor een portacabin een vergunning wordt verleend. De verhalen bevestigen de conclusie van de Nationale Ombudsman, dat de overheid de hoge verwachtingen die zij wekte na de watersnood  niet heeft waargemaakt. De overheid heeft zich „niet betrouwbaar” getoond en heeft „niet behoorlijk gehandeld”, aldus een brief aan minister Dilan Yesilgöz (Justitie en Veiligheid, VVD). „Volgens veel  getroffenen is er geen sprake van ruimhartige vergoedingen en wordt er onvoldoende gekeken naar persoonlijke situaties”, aldus de ombudsman, die wijst op het verschil  met de verzekeraars. „Daarnaast ontbreekt het in de schade-afhandeling aan snelheid en duidelijkheid.”  Een jaar na de overstromingen werd in Geulle een zwerfkei als herdenkingsmonument onthuld.  Foto Flip Franssen Een schrijnend voorbeeld is het verhaal van Saskia Jansma, moeder van drie kinderen en sinds enkele jaren weduwe.  Ze woont in Geulle, enkele kilometers voorbij Brommelen. Sinds de ramp „kampeert” ze in een tijdelijke unit in de tuin van haar vier jaar oude houten huis dat na de overstroming moest worden gesloopt. „Ik wil een huis op een terp bouwen. Mijn verzekering betaalt. Maar de gemeente weigert een zogenoemd dwingend advies af te geven voor het hoger bouwen, uit angst voor precedentwerking.” Inmiddels probeert ze via de provincie haar gelijk te halen. „De wethouder heeft me willen afkopen met een gift uit het nationaal rampenfonds. Maar dat wil ik niet. Ik wil mijn recht.” Ze is niet naar de gemeentelijke herdenking van de ramp geweest. „Uit protest.” Maar ondanks alle ellende heeft ze voldoende energie om de strijd met de instanties aan te gaan. „Voor alles is een oplossing. Het is bijna leuk. Geef mij maar een project. Ik houd van actie. Emoties komen later wel.” Huilen doet ze niet. „Als ik weer een huis heb, ga ik huilen. Van geluk.”||https://www.nrc.nl//nieuws/2022/07/21/limburgs-vergeten-watersnoodramp-tobben-met-collectief-trauma-en-spookgat-in-de-dijk-a4137090
2022-07-21||Rentes Europa niet meer negatief, de zorgen over Italië nemen toe|| Met een onverwachte verhoging van 0,5 procentpunt heeft de Europese Centrale Bank (ECB) donderdag afscheid genomen van ruim acht jaar van negatieve rentes in de eurozone. Het was voor het eerst sinds 2011 dat de ECB de rente verhoogde. Het belangrijkste rentetarief, de depositorente, staat nu op 0 en ECB-president Christine Lagarde zei verdere verhogingen de komende maanden te verwachten. Tegelijkertijd lanceerde de centrale bank een nieuw monetair instrument, het zogenoemde Transmissie Protectie Instrument (TPI), om te voorkomen dat snel oplopende leenkosten van met name zuidelijke eurolanden een nieuwe schuldencrisis in de muntunie veroorzaken. Daarbij speelt de huidige politieke onrust in Italië een rol, waar donderdag premier en oud-ECB-voorman Mario Draghi alsnog aftrad. Het ECB ging unaniem akkoord met dit nieuwe instrument. Volgens critici is de maatregel zowel rijkelijk laat als slecht getimed Voorafgaand aan de vergadering van het ECB-bestuur was de verwachting nog dat de ECB de rente met 0,25 procentpunt zou verhogen. Dat had de bank immers zelf aangekondigd na de vergadering in Amsterdam vorige maand. De aanhoudende hoge inflatie wereldwijd – die in de eurozone bedraagt nu 8,6 procent – maakte het ook voor de in haar algemeenheid erg voorzichtige ECB „passend” om in één keer de stap van 0,5 procentpunt te nemen. De laatste keer dat de rente zo scherp werd verhoogd, was in 2000, vlak na de introductie van de euro. In haar persconferentie na afloop van de vergadering van het ECB-bestuur zei Lagarde dat de ECB vanaf nu maandelijks op basis van actuele data beslist of de rente verder wordt verhoogd. Daarmee nam ze afscheid van de zogenoemde forward guidance, waarmee de ECB normaal gesproken verbaal de richting aangeeft waarin de rente zal gaan. Het geeft de centrale bank de ruimte om de komende tijd zowel de rente ad hoc aan te passen aan de inflatie, als door te gaan met het afbouwen van de balans van de bank, die door de vele steunmaatregelen in de vorm van het opkopen van obligaties is opgelopen tot bijna 5.000 miljard euro. Acht jaar van negatieve rente is ten einde  Waar de renteverhoging en de verdere verkrapping van het monetaire beleid gezien de inflatie goed zijn voor de grote meerderheid van de eurolanden, leiden ze ook tot problemen. Zuidelijke eurolanden worden geconfronteerd met hogere leenkosten voor hun staatsschulden, juist op het moment dat die door de miljardeninjecties als gevolg van de pandemie tot grote hoogten zijn gestegen. Om te zorgen dat het algemene monetaire beleid voor de eurozone zo goed mogelijk doorwerkt in de hele unie, besloot het ECB-bestuur unaniem tot de instelling van het Transmissie Protectie Mechanisme. Dat biedt de ECB de mogelijkheid om specifiek landen te ondersteunen die slachtoffer dreigen te worden van „wanordelijke marktomstandigheden”, in de woorden van Lagarde. Economisch gezien zijn renteverschillen tussen bijvoorbeeld de Duitse en de Italiaanse staatsschuld tot op zekere hoogte te verklaren, maar vaak is er ook een deel paniek of speculatie in het spel. Welk deel dat precies is, is nauwelijks vast te stellen, en toch wil de ECB juist dat gaan doen. Aan de hand van allerlei data gaat de centrale bank ‘vaststellen’ welk deel van het renteverschil fundamenteel is. Voor het overige deel behoudt de ECB zich het recht voor dat ‘op te lossen’ door landen te steunen in de vorm van een opkoopprogramma. Het TPI is in principe open voor alle landen, maar duidelijk is dat in eerste instantie Italië ervoor in aanmerking zal komen. Om te voorkomen dat de landen die steun nodig hebben het infuus als een te gemakkelijke oplossing zien zonder het fundamentele deel van de economische problemen op te lossen, is er een streng eisenpakket gekoppeld aan het nieuwe instrument. Er dient onder meer voldaan te zijn aan de Europese begrotingsregels, er mogen geen grote macro-economische disbalansen zijn en er moet een beleid geformuleerd worden om de economie te hervormen. Overigens is het daarna alsnog aan het ECB-bestuur om te beslissen of steun wordt verstrekt en zo ja, in welke mate, benadrukte Lagarde. De ECB moet zich weer op politiek terrein begeven op de eurozone te redden Met dit nieuwe programma, en met eerdere programma’s als het pandemie-opkoopprogramma, hoopt de ECB voldoende middelen te hebben om een nieuwe eurocrisis te voorkomen. Dat wordt bemoeilijkt door de recente politieke crisis in Italië, waar Draghi juist het veld ruimde omdat hij onvoldoende steun kreeg voor economische hervormingen. Daarbij toont het opnieuw aan dat de ECB zich op politiek terrein moet begeven als ze de eurozone overeind wil houden. Het besluit om een land al dan niet te steunen wordt daarmee de facto weggehaald bij democratisch gekozen instituten als de Europese Commissie en komt te liggen bij niet verkozen centrale bankiers. De weeffout van de euro (wel één monetair beleid, maar geen echt dwingende afspraken over het begrotingsbeleid van individuele lidstaten) leidde in 2012 al bijna tot de ineenstorting van de muntunie. Sindsdien begeeft de ECB zich steeds meer op het politieke terrein. De ECB is van de grote centrale banken in de wereld de laatste die de rentes verhoogt om de gierende inflatie te beteugelen. In de VS bedraagt de rente inmiddels 1,75 procent en een verdere verhoging met 0,75 procentpunt ligt volgende week in het verschiet. In het VK bedraagt de rente 1,25 procent. Critici zeggen dan ook dat de ECB rijkelijk laat is met de inflatiemaatregel en nu zelfs op een zeer ongelukkig moment moet besluiten om de handrem erop te gooien. De vrees groeit namelijk dat een hogere rente de eurozone in een recessie kan doen belanden. Door de rente te verhogen, maakt de ECB geld lenen voor iedereen immers duurder. Dat is logisch als het doel is om de inflatie te dempen, maar het zet ook een rem op lenen en investeren. En dat terwijl de economische groei in de eurozone afkoelt en volgend jaar nog maar 1,5 procent bedraagt. Dat kan makkelijk nog veel lager worden als de energiecrisis aanhoudt. Het zou niet voor het eerst zijn dat de ECB wordt ingehaald door de realiteit. De vorige keer dat de ECB de rente verhoogde, in 2011, moest ze die stap binnen een paar maanden weer terugdraaien, omdat de Europese economie in een recessie terechtkwam. De kans dat dat nu opnieuw gaat gebeuren, is niet ondenkbaar: de combinatie van stijgende energie- en voedselprijzen na de Russische invasie van Oekraïne, terughoudendheid bij het bedrijfsleven om te investeren en een aanhoudende daling van het consumentenvertrouwen tot recorddieptes beloven wat dat betreft weinig goeds voor de nabije toekomst.||https://www.nrc.nl//nieuws/2022/07/21/rentes-europa-niet-meer-negatief-de-zorgen-over-italie-nemen-toe-a4137097
2022-07-21||De KvK had data voor de uitvoer van de Rusland-sancties al een maand op de plank|| Door een afwachtende houding en gebrekkige coördinatie heeft de Nederlandse overheid ruim een maand gewacht met de uitvoering van belangrijke sancties tegen Rusland wegens  de inval in Oekraïne. Zo waren al vanaf begin maart gegevens van de Kamer van Koophandel beschikbaar over mogelijke Russische zakelijke belangen in Nederland. Pas begin april werd daar iets mee gedaan.   Bij betrokken instanties bestond intern  frustratie over de traagheid waarmee met name minister Wopke Hoekstra (Buitenlandse Zaken, CDA) en zijn ministerie de uitvoering van sancties oppakten. Dat staat in documenten van de Kamer van Koophandel en het Kadaster die NRC heeft opgevraagd met een beroep op de Wet open overheid (Woo). Besluiten en wetswijzigingen die nodig waren om de sancties in de praktijk te brengen, bleven wekenlang uit.  Na de Russische inval in Oekraïne op 24 februari trof de Europese Unie nieuwe strafmaatregelen  tegen Rusland, bovenop de sancties die de EU al had opgelegd na  de Russische annexatie van de Krim in 2014. Een van de nieuwe sancties was uitbreiding van de lijst met (Wit-)Russische personen en zakelijke entiteiten waarvan bezittingen bevroren moesten worden, zoals banktegoeden, vastgoed, boten en aandelen. Het ministerie van Economische Zaken (EZK) had de Kamer van Koophandel al op 1 maart opdracht gegeven Russische bezittingen in Nederland in kaart te brengen. Twee dagen later deelde de KvK een overzicht van 550 Russische belanghebbenden in Nederland (waaronder vijfhonderd zogenoemde Ultimate Beneficial Owners: wie uiteindelijk profiteert van een zakelijk belang) met het ministerie. Volgens de KvK kon deze inventarisatie dienen als „startpunt voor verder onderzoek”.   Door KvK-gegevens te combineren met die van bijvoorbeeld het Kadaster, is na te gaan welke boten en huizen op naam staan van eigenaren van gesanctioneerde bedrijven. Daarvoor moest wetgeving worden aangepast, maar dat gebeurde pas na de aanstelling van Stef Blok als sanctiecoördinator, ruim een maand later. Op 4 april begon Blok, nadat de Tweede Kamer had aangedrongen op snellere uitvoering van de sancties. Diezelfde dag vond „spoedoverleg” plaats tussen de ministeries van Economische Zaken en Buitenlandse Zaken (BZ), blijkt uit de stukken. Ambtenaren van Economische Zaken hebben „erop aangedrongen” dat ze „voor het in kaart brengen van Russisch eigendom”  meer „mogelijkheden voor het uitwisselen en verwerken van gegevens nodig hebben”, staat te lezen in een e-mail die tussen de stukken van de Kamer van Koophandel zat.   Nu blijkt dat Femke Halsema, burgemeester van Amsterdam, al op 25 februari premier Rutte en minister van Financiën Sigrid Kaag (D66) vroeg om „voortvarende uitvoering” van een inventarisatie van relevante Russische bezittingen. Zij schreef daarover een brief namens de vier grote steden. „Wij maken ons grote zorgen over de Russische belangen in onze steden, wetende dat ook [het] Russisch bedrijfsleven, al dan niet via brievenbusfirma’s, hier op grote schaal actief is.”  De trage aanpak wekte ook onvrede bij de Kamer van Koophandel. „We missen verbindingen tussen uitvoering en autoriteiten”, mailde het KvK-sanctieteam begin april aan directeur Greet Prins. Er is „nog geen integrale aanpak”.   In een reactie stellen Buitenlandse Zaken en Economische Zaken dat uitvoering „in de eerste plaats aan marktpartijen zelf” is. Volgens hen heeft de Nederlandse aanpak er, voor zover bekend, niet toe geleid „dat in die tussenliggende periode (Wit-)Russische eigenaren/entiteiten hun eigendom of zeggenschap in een Nederlandse onderneming hebben verplaatst”.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/21/de-kvk-had-data-voor-de-uitvoer-van-de-rusland-sancties-al-een-maand-op-de-plank-a4137093
2022-07-21||Vrouw overleden bij kano-ongeluk, bergingsactie voor man en kind||Bij een ongeluk met een kano op het Veluwemeer  zijn donderdagmiddag waarschijnlijk drie leden van een Duits gezin om het leven gekomen. Een vrouw die met haar man en twee kinderen in het water terechtkwam, is overleden. Dat meldt de politie donderdagavond. De Kustwacht laat weten dat de zoektocht naar de man en een kind is overgegaan in een bergingsactie, omdat de kans dat zij het hebben overleefd miniem wordt geacht. Een meisje dat gevonden werd op een boei is overgebracht naar het ziekenhuis. Rond 15.00 uur donderdagmiddag kreeg de poltie een melding dat er een kind te water was geraakt. Nadat het vermoeden rees dat er meer mensen in het water lagen, werd een grootscheepse reddingsactie, met onder meer traumahelikopters en reddingsboten, in gang gezet. Rond 15.40 uur werd het lichaam van de vrouw gevonden bij het midden in het meer gelegen eiland De Ral. Er is nog geprobeerd de vrouw te reanimeren, maar dat bleek tevergeefs. De kano werd gevonden in de buurt van een ander eiland in het Veluwemeer. Het is nog onduidelijk waardoor het gezin, dat volgens de Kustwacht geen reddingsvesten droeg, in moeilijkheden kwam. Aangenomen wordt dat het gezin een kano heeft gehuurd die tijdens het varen is omgeslagen.||https://www.nrc.nl//nieuws/2022/07/21/vrouw-overleden-bij-kano-ongeluk-bergingsactie-voor-man-en-kind-a4137087
2022-07-21||Nederland wachtte meer dan een maand met het uitvoeren van sancties tegen Rusland. Waarom?||	Wat is het nieuws? 
Lees het volledige nieuwsbericht  „Excellenties”, begint de Amsterdamse burgemeester Femke Halsema haar brief aan premier Mark Rutte (VVD) en minister van Financiën Sigrid Kaag (D66). „Wij maken ons grote zorgen over de Russische belangen in onze steden, wetende dat ook [het] Russisch bedrijfsleven, al dan niet via brievenbusfirma’s, hier op grote schaal actief is.” Het is 25 februari 2022, een dag na de Russische inval in Oekraïne. Namens de burgemeesters van de vier grote Nederlandse steden vraagt Halsema aandacht voor de Russische aanwezigheid in hun steden. De oorlog in Oekraïne leidt tot een reeks  sanctiepakketten van de Europese Unie. Onderdeel daarvan is een lijst met personen en entiteiten waarmee geen handel mag worden gedreven. Landen moeten zelf overgaan tot het bevriezen van zakelijke belangen, banktegoeden en bezittingen als boten en vastgoed van personen op deze lijst. Snelle uitvoering is nodig omdat anders de kans bestaat dat gesanctioneerde Russen hun bezettingen wegsluizen. Eerder al heeft Kamerlid Caroline van der Plas (BoerBurgerBeweging) de regering in een motie opgeroepen de Russische belangen in Nederland in kaart te brengen.  „Wij hopen dan ook op voortvarende uitvoering van deze motie. De lokale mogelijkheden zijn helaas beperkt en wij zijn daarvoor afhankelijk van het Rijk”, schrijft Halsema in haar brief. „We dragen graag bij aan uitvoering van de motie, bijvoorbeeld door vanuit het Kadaster en het Handelsregister te screenen welk vastgoed en welke ondernemingen in Russische handen zijn. Ook zullen we gemeentelijke contracten met Russische bedrijven in kaart brengen.” Op 1 maart geeft het ministerie van Economische Zaken en Klimaat (EZK) opdracht aan de Kamer van Koophandel (KvK) om Russische bezittingen in Nederland in kaart te brengen. Die komt twee dagen later met een lijst. Er zijn 550 Russische belanghebbenden (onder wie vijfhonderd zogenoemde Ultimate Beneficial Owners: wie uiteindelijk profiteert van een zakelijk belang) gevonden. Daar zitten ook  Russen tussen die niet op de sanctielijst staan.  Het moet het „startpunt” vormen voor verder onderzoek, schrijft de KvK in een interne memo. „Een concreet verzoek kan binnen 24 uur worden ingewilligd.” Maar erg opschieten wil het niet met dat verdere onderzoek, blijkt uit documenten die NRC verkreeg met een beroep op de Wet open overheid (Woo) bij het Kadaster en de KvK. De hele maand maart blijven de KvK-gegevens op de plank liggen. Onder meer juridische belemmeringen voorkomen volgens  EZK dat de KvK de gegevens mag delen met andere overheidsorganisaties. De gang van zaken wekt onvrede bij het sanctieteam van de KvK: „Samenwerking tussen departementen kan nog verder groeien. We zien nu dat BZK [Binnenlandse Zaken, red.] zaken regelt voor Kadaster, andere departementen voor hun zbo’s [zelfstandige bestuursorganen, red.]. Dat is nog geen integrale aanpak”, schrijven medewerkers 4 april aan hun directeur Greet Prins. Zij heeft die dag een kennismakingsgesprek met de nieuwe sanctiecoördinator Stef Blok. „We missen verbindingen tussen uitvoering en autoriteiten”, concludeert het KvK-sanctieteam. Oud-minister Blok is begin april benoemd. Hij neemt de taak over van Wopke Hoekstra (CDA), die als minister van Buitenlandse Zaken over de sanctie-uitvoering gaat. Maar Hoekstra krijgt op 31 maart forse kritiek  van de Tweede Kamer. De uitvoering van de sancties gaat in Nederland te traag, vindt de Kamer. De minister geeft dan toe dat „is gebleken dat uitvoering en toezicht op een aantal deelterreinen van het sanctiepakket beter kunnen”.  Dat de sanctie-uitvoering in Nederland traag op gang kwam, was eerder al gedeeltelijk bekend. Half maart was er pas voor 6 miljoen euro aan Russische bezittingen in Nederland bevroren, waar in België dat bedrag toen al tot 10 miljard euro was opgelopen. Buitenlandse media schreven over vastgoed en boten die in Italiaanse en Franse kustplaatsen werden verzegeld door de lokale politie. Ook het ministerie van Buitenlandse Zaken is zich bewust van de vertraging. In een memo van eind maart schrijven ambtenaren: „Informatiedeling tussen instanties zoals de Belastingdienst, Kadaster, KvK, Handelsregister is noodzakelijk voor het in kaart brengen van directe en indirecte belangen van gesanctioneerde personen en entiteiten.” Het ministerie erkent dat er „juridische grenzen aan deze uitwisseling” zijn.  Zes weken na de inval in Oekraïne moeten „verantwoordelijke ministeries inventariseren welke ruimte de wet biedt en waar deze eventueel dient te worden aangepast”. Ook het Kadaster worstelt met een gebrekkige aansturing. Zo heerst er lang onduidelijkheid over de rol die het register moet spelen. Op  2 maart schrijft een Kadaster-medewerker naar aanleiding van de brief van Halsema dat ze pas in actie kunnen komen na een formeel verzoek van het ministerie van Binnenlandse Zaken (BZK). Maar het Kadaster is „niet door BZK benaderd”, en legt zelf ook geen contact met BZK. In de dagen die volgen, komt er wel een informeel verzoek van Binnenlandse Zaken. Maar het Kadaster laat het ministerie weten dat het zonder formeel verzoek geen gerichte inventarisatie mag doen van Russische bezittingen. Uit de interne mailwisselingen blijkt dat dat formele verzoek er ook op 20 maart nog niet ligt. Als blijkt dat er in het buitenland wel vastgoed en jachten worden bevroren, neemt ook bij het Kadaster de druk toe. „Zou mij trouwens niets verbazen als druk snel groter wordt nu blijkt dat Nederland van alle EU-leden zo ongeveer het minste aan bezittingen/vermogens heeft bevroren”, schrijft een medewerker.   Als Stef Blok eind mei afzwaait, heeft Nederland  24 jachten, zes vliegtuigen en 640 miljoen euro aan banktegoeden bevroren. In zijn eindrapport stelt Blok dat er verder moet worden gebouwd aan „de uitwisseling van gegevens tussen de overheidsorganisaties”. „Sneller, efficiënter en makkelijker uitwisselen van gegevens is nodig om mogelijke verbondenheden inzichtelijker te maken.” In een gezamenlijke reactie zeggen de ministeries nu dat „de sanctienaleving” „in de eerste plaats aan marktpartijen zelf” is. „Zoals de banken die financiële tegoeden van gesanctioneerde partijen bevriezen, notarissen en makelaars die transacties van vastgoed met gesanctioneerde partijen verhinderen.” Volgens hen zijn er „geen aanwijzingen gevonden dat in die tussenliggende periode (Wit-)Russische eigenaren” „hun eigendom of zeggenschap in een Nederlandse onderneming hebben verplaatst”. ||https://www.nrc.nl//nieuws/2022/07/21/48584240-2-a4137092
2022-07-21||Turkije: akkoord tussen Oekraïne en Rusland over hervatting graanexport vrijdag getekend||Oekraïne en Rusland hebben met Turkije en de Verenigde Naties een akkoord bereikt over de hervatting van de export van graan vanuit Oekraïne over de Zwarte Zee. Dat laat de Turkse regering donderdag weten. Het akkoord moet vrijdag ondertekend worden, in het bijzijn van secretaris-generaal van de VN António Guterres. Oekraïne en Rusland waren al langer met de Verenigde Naties en Turkije in gesprek over hervatting van de export, nadat deze door de oorlog in Oekraïne stil was komen te liggen. Tientallen schepen konden niet uitvaren en zo’n twintig miljoen ton graan bleef in de haven van Odessa liggen. Omdat veel landen, met name in Afrika, afhankelijk zijn van het graan uit Oekraïne en Rusland, dreigde een acute voedselcrisis en schoten voedselprijzen omhoog. Wat er precies in het akkoord staat is niet bekend, maar volgens persbureau Reuters is onder meer afgesproken dat Oekraïense schepen die graan vervoeren niet aangevallen mogen worden en dat Turkije namens de VN vaartuigen inspecteert om te garanderen dat er alleen graan en bijvoorbeeld geen wapens vervoerd worden. Naast de export van Oekraïens graan moet dankzij het akkoord ook de export van Russisch graan en kunstmest hervat worden. Afhankelijk van de veiligheidsgaranties in het akkoord kan Oekraïne de export snel hervatten, zei de Oekraïense viceminister van Landbouw Taras Vysotskiy donderdag, omdat de infrastructuur van de haven van Odessa grotendeels onbeschadigd is.||https://www.nrc.nl//nieuws/2022/07/21/turkije-akkoord-tussen-oekraine-en-rusland-over-hervatting-graanexport-vrijdag-getekend-a4137085
2022-07-21||De verkoopprijzen van huizen met een laag energielabel blijven achter||Stel dat je met allerlei verduurzamingsingrepen het energielabel van je huis opvijzelt, bijvoorbeeld van een G-label naar een C-label. Daarmee wordt het op de koopwoningmarkt gemiddeld 35.000 euro meer waard, terwijl dat tot begin dit jaar nog gemiddeld 25.000 euro was. Dat becijferde Brainbay, de datadochter van makelaarsvereniging NVM. De verklaring voor het toenemende verschil tussen goed geïsoleerde en verouderde woningen is duidelijk: de scherpe stijging van de energieprijzen.  Taant nu ook de belangstelling voor de vaak tochtige jarendertigwoningen? Je zou het wel verwachten als je naar de NVM-cijfers kijkt. Daarin houdt de waardeontwikkeling gelijke tred met het label. Zo brengt een woning met een C-label op dit moment gemiddeld 7,9 procent meer op dan een woning met een G-label, terwijl een A-label 13,3 procent meer oplevert.  Maar voor deze berekening zijn wel woningen tegen elkaar afgezet die vergelijkbaar zijn, onder meer naar bouwperiode en locatie. Daarmee is het NVM-overzicht vooral handig als je wilt weten hoeveel meer je huis waard wordt als je investeert in verduurzaming. Iets meer inzicht in de interesse van kopers voor oudere huizen biedt een recent onderzoek van PriceHubble, een van origine Zwitsers bureau dat vastgoeddata analyseert. De onderzoekers gooiden alle verkochte Nederlandse woningen op een hoop en brachten vervolgens per energielabel de vierkantemeterprijzen in kaart. Daaruit komt naar voren dat jarendertighuizen nog steeds een behoorlijke premie krijgen op de koopmarkt. De meeste ervan hebben namelijk een F- of G-label en zijn tóch meer waard dan veel woningen waaraan een hoger energielabel hangt. Dat scheelt ongeveer 3 procent tegenover woningen met een E- of D-label (veelal uit de jaren vijftig), en zelfs ruim 8 procent bij een C-label.   Foto David van Dam Waarschijnlijk komt dat doordat het merendeel van de woningen uit de C-categorie uit de niet erg gewilde jaren zestig en zeventig stamt, vermoedt Gerard van Tilburg, directeur Nederland van PriceHubble. „Bovendien worden deze huizen vaak nog door de eerste bewoners verkocht en moet er veel aan gebeuren, zoals asbest verwijderen.”  De vraag is of huizenkopers bij die fijne jarendertighuizen een oogje blijven toeknijpen. Volgens de Tilburgse hoogleraar vastgoedeconomie Dirk Brounen gaat het energielabel de komende tijd alleen maar zwaarder wegen bij de beslissing. Dat verwacht hij ook voor de populaire categorieën huizen. „Er komt wat meer verstand bij het biedingsproces kijken, nu de hypotheekrente en de energieprijzen stijgen. Je kunt wel verliefd zijn op een jarendertighuis, maar ik merk dat mensen steeds meer gaan vinden van een F-label.” Nu de concurrentie onder kopers afneemt, komt het besef dat het niet alleen om maandelijkse hypotheeklasten gaat, maar dat energielasten ook meetellen Carola de Groot Rabobank Ook de voorzichtige afkoeling van de woningmarkt speelt mee, volgens huizenmarkteconoom Carola de Groot van de Rabobank. „Tot nu toe zie je dat ook in de grote steden het effect van het energielabel kleiner is, doordat de spanning op de woningmarkt erdoorheen fietste. Je was allang blij dat je een huis had gevonden. Nu de concurrentie onder kopers wat afneemt, komt het besef dat het niet alleen om de maandelijkse hypotheeklasten gaat, maar dat de energielasten voor een nieuw huis ook sterk meetellen.”  Wie een oud huis koopt met een laag energielabel, moet aan de bak – en daar heeft niet iedereen zin in. Het wordt op termijn zelfs verplicht, voorziet Dirk Brounen. „In het najaar van 2021 is een notitie uit Brussel uitgelekt over verplichte maximale grenzen aan het energieverbruik van een koopwoning. Die verplichting kómt er, daarvan ben ik overtuigd. Woningcorporaties mogen vanaf 2030 alleen nog maar woningen met een D-label of hoger verhuren, dat is een voorbode.”  Een jarendertighuis isoleren is vaak ingewikkelder en duurder dan wat nieuwere huizen, zegt Suzanne Hoogers van voorlichtingsorganisatie Milieu Centraal. Zo hebben woningen vanaf 1920 wel spouwmuren, maar bedraagt de open ruimte soms minder dan 4 centimeter. Dat is voor het meeste isolatiemateriaal te smal. Bij een tussenwoning valt dat volgens Hoogers nog te compenseren met isolatieglas, vloer- en dakisolatie. Maar bij een twee-onder-een-kapwoning of een vrijstaand huis zou je dan met voorzetwanden in de weer moeten. Voor vloerisolatie is bovendien een toegankelijke kruipruimte nodig, met een hoogte van minimaal 35 centimeter, en die ontbreekt soms. Verder zijn jarendertigwoningen met metalen kozijnen ongeschikt voor hoogwaardig isolerend glas, dat te dik is. Speciaal vacuümglas is een alternatief, maar dat is volgens Hoogers een stuk duurder. Als de woning valt onder beschermd dorps- of stadsgezicht ben je aan allerlei regels gebonden, en kan de plaatsing van zonnepanelen of een warmtepomp lastig worden, net als vervanging van kozijnen of isolatie van buitenmuren.  Foto David van Dam Zijn deze ingrepen wél mogelijk, dan zijn er volgens duurzaamheidsexpert Maarten Eeke van der Veen van belangenorganisatie Vereniging Eigen Huis (VEH) nog een paar uitdagingen. Zo kun je een overheidssubsidie voor verduurzamingsmaatregelen krijgen, maar die mag je pas aanvragen nadat de klus is geklaard. Van der Veen: „Je moet de hele investering dus voorschieten. Daar loopt een grote groep mensen op stuk, merken wij.”  Ander praktisch probleem dat Van der Veen noemt: de schaarste aan aannemers, bouwers, installateurs én bouwmaterialen. „Als je nu aan een warmtepomp denkt, ben je eigenlijk al te laat voor het stookseizoen.” Voor hoogleraar Brounen, die met zijn vrouw een verhuizing overweegt, zijn het allemaal redenen uit te zien naar een woning met een wat hoger energielabel. Zijn eigen jarenzestigwoning krikte hij de afgelopen jaren met zonnepanelen en isolatie van spouwmuren en dak op naar een C-label. „Ik zou nu echt niet meer terug willen naar F.”||https://www.nrc.nl//nieuws/2022/07/21/gunstig-energielabel-telt-steeds-zwaarder-a4137083
2022-07-21||In de rij voor security op Schiphol: ‘Wat – een – drukte!’|| De „beste koffie op de luchthaven” belooft Bertine Langelaan, manager security operations van Schiphol. Ze slalomt langs wachtende passagiers. Helpt onderweg een verdwaalde Engelse. En komt uit in een zijstraatje van winkelcentrum Schiphol Plaza. Haar favoriete koffiezaak is uitgestorven. „Sorry closed”, staat naast de kassa op een papieren bordje geviltstift. „Het personeelstekort op Schiphol is overal.” Duizenden vacatures zijn er op de luchthaven, schat Langelaan. Aan de incheckbalies, in bagagekelders en winkels, bij de luchtvaartmaatschappijen. Iedereen zoekt mensen. Maar de beveiliging, waarvoor Langelaan verantwoordelijk is, misschien nog wel het meest. Daar heeft het personeelstekort nu de meeste impact op het vliegverkeer. Een ‘beetje security’ kan niet, zegt Langelaan. „Alle reizigers moeten worden gecontroleerd, alle handbagage gecheckt.” Alleen sluiting van lanes, de controlestraten met scanners voor handbagage en passagiers, biedt soelaas als er te weinig beveiligers beschikbaar zijn. Waar vorig jaar de aandacht vooral uitging naar de problemen met de bagagesjouwers, kijkt iedereen nu naar de beveiligingsbedrijven. Eén plek om dat te doen, in het begin van de zomervakantie, is de hoek van vertrekhal 1, voor balie 1. Hier betrekken de gezichten van de reizigers. Hier verdwijnt het gevoel dat de veelbesproken drukte op Schiphol best meevalt. Na inchecken moet iedereen hier aansluiten voor security. „Poeh, wat een lange rij”, zucht een jonge vrouw. Ze lijkt de lead singer van een meidengroep als haar vriendinnen haar zucht echoën. „Wat – een – drukte!” De rij slingert naar buiten, onder de partytenten, verder in de zon, terug naar de hal, en dan naar boven, naar de beveiliging. Daar controleren medewerkers van G4S Aviation, CTSN en I-SEC de handbagage en scannen – en fouilleren, zo nodig – de passagiers. Dit is de flessenhals van Schiphol. Niet dat de luchthaven het tekort niet heeft onderkend, aldus Langelaan. „Al in januari 2021 zijn de beveiligingsbedrijven begonnen met werven van personeel. Toen hadden de vijf bedrijven hier achthonderd vacatures. Nu zoeken we nog vier- tot vijfhonderd mensen.” In totaal werken er nu tweeduizend beveiligers met passagiers.  Schiphol probeert al weken grip te krijgen op de drukte. Zo werd het reizigersaantal beperkt: in juli is er ruimte voor hooguit 67.500 lokaal vertrekkende passagiers per dag. Dat is een zesde minder dan op een zomerse dag in 2019. In augustus ligt de grens op 73.000. „Zonder ingrijpen”, stelde de directie half juni, „zouden onhanteerbare wachtrijen ontstaan en zouden veel reizigers hun vlucht missen. Dat zorgt voor onveilige situaties voor reizigers en medewerkers.” Schiphol probeert ook actiever mensen te werven. Een banenmarkt in juni leverde personeel voor 230 vacatures bij vijftig bedrijven. Kantoormedewerkers van Schiphol springen bij in de vertrekhallen. Flamingo’s, noemen hun collega’s ze, naar hun roze hesjes. Zij vertellen passagiers dat zij hun spullen niet meer uit hun handbagage hoeven te halen, hun schoenen aan mogen laten en hun riem omhouden, omdat de luchthaven moderne CT-scanners gebruikt. „Mensen weten dat niet meer, na twee jaar corona”, zegt Langelaan. De chaos van enkele weken geleden is wel minder. Toen wisten passagiers echt niet waar ze moesten wachten. Dat is nu beter geregeld Famke security-host Bovendien sloot Schiphol op 1 juni een sociaal akkoord met vakbonden FNV en CNV. Beveiligingsmedewerkers en andere dienstverleners op de luchthaven krijgen een zomerbonus van 5,25 euro bruto per gewerkt uur, en na de zomer een ‘Schipholtoeslag’ van 1,40 euro per uur. Werpen die maatregelen al vruchten af? „Het is nog steeds druk, heel druk”, zegt security-host Famke (om veiligheidsredenen wordt alleen haar voornaam vermeld).  „De chaos van enkele weken geleden is wel minder. Toen wisten passagiers echt niet waar ze moesten wachten. Dat is nu beter geregeld.” Famke werkt bij CTSN, naast haar studie. Sinds een jaar begeleidt ze mensen in de rij. Dat doet ze vaak met een lach en een vriendelijk gebaar, maar soms ook niet. „Vorige week moest ik weer iemand aanspreken die wilde voordringen. Terwijl ik met hem bezig was, begonnen ook andere mensen te dringen. Gelukkig kregen we de situatie snel onder controle.” De werkdruk is hoog, zegt ze, vooral voor gediplomeerde beveiligers, de mensen met een V’tje op het revers. Alleen zij mogen fouilleren, de 3D-scanner bedienen. Zonder diploma mag je alleen ‘ondersteunende diensten’ verlenen. Wil zij ook haar beveiligingsdiploma halen? „Nee, dat lukt me echt niet naast een fulltime studie.” Haar werkgever zou haar wel goed kunnen gebruiken. Er zijn relatief weinig vrouwelijke gediplomeerde beveiligers. En alleen vrouwen mogen vrouwelijke passagiers fouilleren. Anders dan een jaar geleden is het lang niet altijd gezellig. „Vorig jaar kon je aan het begin van je dienst nog even rustig naar de bedrijfslounge. Nu moet je meteen vol aan de slag.” Volgens haar mopperen collega’s over de werkdruk, de vele passagiers, agressieve reizigers. „Met de zomerbonus zijn ze blij, maar er zijn ook collega’s bang dat ze door een tijdelijk hoger salaris worden gekort op huur-, zorg- of kinderopvangtoeslag.” Wie fulltime werkt, krijgt in september zo’n 830 euro extra. De maatregelen die Schiphol heeft aangekondigd, hebben de zorgen bij werknemers nog niet weggenomen. Dat concludeerde laatst ook FNV Schiphol na een peiling onder 664 luchthavenmedewerkers. „De situatie is ongekend”, citeert de bond een anonieme KLM’er die passagiers incheckt en omboekt. „Het is extreem zorgelijk. Voor personeel, voor passagiers. Het is werken in een ongekend stressvolle en vaak niet veilige, agressieve situatie.” Ook vakbond CNV heeft reserves bij de plannen van Schiphol om de arbeidsomstandigheden te verbeteren. „Het is noodzakelijk dat de werkdruk echt minder wordt”, aldus bestuurder Erik Maas. „Schiphol moet hard aan de slag om het vertrouwen van werknemers terug te winnen.” Maas zegt dat zijn leden blij zijn met de hernieuwde afspraak dat de Koninklijke Marechaussee zo nodig direct beschikbaar is. „Dat geeft werknemers een veiliger gevoel.” Volgens hem gebeurt het elke week wel een of twee keer dat de marechaussee ophef op de luchthaven moet sussen. Op LinkedIn plaatste Maas deze week voorbeelden van wat beveiligers meemaken. Neem begeleid vervoer voor minder mobiele passagiers – verzoeken die Schiphol niet mag weigeren. „Ik zie mensen die doen alsof ze een handicap hebben zodat ze niet in de rij hoeven staan”, citeert Maas een anonieme beveiliger. „Ik kan en mag hier geen nee tegen zeggen, maar ik vind het moeilijk hiermee om te gaan.” Een woordvoerder van Schiphol zegt dat de luchthaven 35 procent meer verzoeken voor begeleid vervoer krijgt dan in 2019, toen er een recordaantal reizigers vertrok. Dat zullen vooral mensen zijn die niet zo lang kunnen staan in de wachtrij, zegt ze. Hoeveel mensen de service misbruiken is onbekend. Waarom heeft Schiphol zoveel moeite beveiligers te vinden? „Luchtvaartbeveiliging is een vak waar je niet zo maar instapt”, zegt Marco den Haan. Hij is operationeel manager bij G4S, een van de drie firma’s die de beveiliging van passagiers en handbagage uitvoeren. „Je moet het leuk vinden in deze situatie te werken; het verschilt nogal van beveiliging in een ziekenhuis of kantoor. Verder moet je minstens tweetalig zijn, ruimtelijk inzicht hebben om de scanners te bedienen en niet kleurenblind zijn.” Wie kleurenblind is, ziet op de scans geen onderscheid tussen gevaarlijke en onschuldige voorwerpen.  Het blijkt ook lastig  mensen met een andere nationaliteit dan de Nederlandse snel aan werk in de beveiliging te helpen. Elke nieuwe beveiliger moet onder meer een Verklaring van Geen Bezwaar (VGB) laten zien; de Nederlandse overheid moet daarvoor contact opnemen met autoriteiten in het buitenland. „In Oekraïne hebben ze nu wel iets anders aan hun hoofd”, zegt Bertine Langelaan van Schiphol. „Het is heel jammer dat mensen die zijn gevlucht, niet aan het werk kunnen. Maar mensen ongecheckt laten werken, mag niet volgens de wet.” De bonussen zorgen dat sommige beveiligers die wilden stoppen alsnog in dienst zijn gebleven. Langelaan: „Het helpt de achterdeur gesloten te houden.” Begin dit jaar haakten bij enkele bedrijven meer beveiligers af dan werden aangenomen. „Voor heel veel mensen maakt de toeslag niet het verschil”, zegt Langelaan. „Zij willen vooral een goede balans tussen werk en privé. Tijdens de pandemie was er veel onrust over de roosters.” Nu hebben Schiphol en de beveiligingsbedrijven afgesproken dat medewerkers meer inspraak krijgen in hun dienstrooster.  Luchthavenmedewerkers en vakbonden noemen de werkdruk al veel langer te hoog. De laatste twee jaar kwam dat vooral door de coronacrisis en massaal ontslag. Maar al eerder woedde hevige concurrentie tussen dienstverlenende bedrijven. Hadden luchthaven en securityfirma’s niet beter voor hun medewerkers moeten zorgen? Al veel eerder roosters moeten verbeteren, meer betalen, meer werk maken van de veiligheid? Als zij beveiligers in dienst hadden gehouden tijdens de pandemie, waren de problemen nu minder groot... „Het was onmogelijk te voorspellen hoelang de pandemie zou duren”, zegt Langelaan. „Het vliegverkeer lag stil, de terminals waren leeg, er was helemaal geen werk.”  De beveiligers, zeggen de bonden, zijn al jaren de dupe van de concurrentieslag die Schiphol aanjaagt. De „race naar de bodem”, noemen ze die. Werknemers op Schiphol worden volgens de FNV „werkend arm”. De luchthaven wil de goedkoopste van Europa zijn en besteedt daarom beveiliging, grondafhandeling en schoonmaak uit aan de aanbieder met de laagste prijs. Het kwam daarbij regelmatig voor dat medewerkers hetzelfde werk bleven doen, maar dan in dienst van een nieuwe werkgever die de aanbesteding had gewonnen. Ze gingen wel vaak achteruit in salaris en persoonlijke afspraken. In het akkoord dat Schiphol, FNV en CNV in juni sloten, staat dat uitbesteden van werk en de aanbestedingen moeten verbeteren: „Alle arbeidsomstandigheden en individuele toezeggingen worden overgenomen door de nieuwe werkgever.” Zowel Langelaan als Den Haan ziet al verbeteringen. De werkroosters zouden meer rekening houden met persoonlijke wensen. En bij de beveiliging moet elke lane nu een leidinggevende hebben die niet meewerkt, maar alleen kijkt of iedereen goed zijn werk kan doen. „En ondertussen”, zegt G4S-manager Den Haan, „moeten we van nul naar honderd in één seconde.”||https://www.nrc.nl//nieuws/2022/07/21/in-de-rij-voor-security-wat-een-drukte-a4137082
2022-07-21||Is een voedselbos een alternatief voor boeren die het anders willen doen?|| Zijn collega-boeren keken wel wat vreemd op toen Stefan Lemlijn een voedselbos  opzette. „Ze dachten eerst: die is boer-af. Ik dacht juist: ik word weer boer. Ik was meer manager, nu zit ik weer lekker met mijn handen in de grond.” De stemming bij zijn collega’s is  aan het veranderen, zegt Lemlijn. „Ik merk dat ze steeds nieuwsgieriger worden.”   Lemlijn maakt deel uit van de kleine groep boeren die pioniert met voedselbossen. In zo’n bos staan hogere en lagere bomen, struiken en andere planten die op verschillende niveau’s  voedsel produceren, zoals noten, fruit, bessen, kruiden en wortels.   Het idee is dat het bos  een eigen ecosysteem creëert  dat met de jaren productiever wordt, met minimaal ingrijpen van mensen.   Met voedselbossen wordt in Nederland al een tijdje geëxperimenteerd, maar de eerste, kleinschalige, projecten kwamen vooral van hoogopgeleide stedelingen zonder grond. Het leek eerder een hobby dan een manier om inkomen te verwerven. Daar moet verandering in komen, vindt Wouter van Eck, voorzitter van de stichting Voedselbosbouw. „We moeten in hectares durven denken.” Zijn stichting streeft naar „een doorbraak” naar grootschalige en economische interessante vormen van voedselbossen. In de komende tien jaar kan er 170.000 hectare voedselbos bijkomen, denkt Van Eck. Ter vergelijking: in Nederland is 2,2 miljoen hectare landbouwgrond.   Hei15, de onderneming van Lemlijn in het Limburgse Sint Geertruid is een van de ongeveer 25 boerenbedrijven die al met voedselbossen bezig zijn. Ooit werd op zijn bedrijf,  drie generaties in de familie, 1 miljoen kilogram  melk per jaar geproduceerd. In 2020 besloten Lemlijn en zijn vrouw Julie het over een andere boeg te gooien: natuur en landbouw moesten in al hun activiteiten veel meer geïntegreerd worden. Ze gingen verder met een combinatie van toerisme, de verhuur van ruimtes voor zakelijk gebruik en natuurinclusieve landbouw – waaronder natuurbeheer, een kleine veestapel en  het voedselbos, dat 5 van hun  25 hectare beslaat. „Het idee triggerde me. Het is een mooi systeem dat allerlei problemen die spelen, ook rond stikstof, in een klap kan oplossen.” Jonge aanplant in het voedselbos: de sleedoorn. Als er iemand hartstochtelijk gelooft in het voedselbos, is het Wouter van Eck. Naast alle ecologische voordelen is het volgens hem ook economisch zeer interessant. „Het rendeert prima. Je hoeft niet te spuiten, ploegen, zaaien of mesten. De vruchtbaarheid en opbrengst nemen jaarlijks toe, dat is ook de ervaring in ons voedselbos in Ketelbroek” (Gld, red). Volgens Van Eck kan een voedselbos na vijftien tot twintig jaar wel 15.000 euro per jaar per hectare opleveren. Dat is veel meer dan een hectare snijmaïs of aardappelen opbrengt.  Waarom zijn dan niet veel meer boeren hiermee bezig? Van Eck: „We zijn de new kid on the block. Het is een innovatie die zich van buitenaf aan het bewijzen is, dit komt niet van het ministerie, uit Wageningen of de agrifood sector. Het wordt niet onderwezen, je ziet het niet bij de buren.” Dat is ook het belang van pioniers zoals Lemlijn. „We hopen met ons project een voorbeeldfunctie te hebben waar collega’s kunnen komen kijken. Ik weet hoe moeilijk het is, want je kunt niet groen doen als je rood staat, zei ik altijd. Maar dat wil niet zeggen dat agrariërs niet weten dat ze moeten veranderen.”   Noten, bessen, appels, daslook. Het wordt een schatkist aan producten. Stefan Lemlijn voedselbosboer Lemlijn verwacht „op een hele rendabele manier heel wat voedsel” te kunnen produceren. „Noten, gewone peren, nashipeer, de kruidenlaag, bessen, appels, daslook: het wordt een schatkist aan producten.”   Niet iedereen ziet de winstgevendheid van voedselbossen zo positief in. Een probleem is de vereiste lange adem.  Het duurt zeker een jaar of zes voor zo’n bos echt gaat produceren.  Uit onderzoek van HAS Hogeschool in het zuiden van Nederland blijkt dat de terugverdientijd van voedselbossen voor een reguliere boer te lang is als producten alleen tegen groothandelsprijzen worden verkocht. Om deze tijd te verkorten, is het bijvoorbeeld nodig andere inkomsten te verwerven of direct aan consumenten of restaurants te verkopen, die meer betalen. Over het onderzoek was controverse: sommige mensen achter een bij het onderzoek betrokken voedselbos  vonden de conclusies te negatief.  Volgens lector Daan Groot, die zich aan de HAS richt op het verdienvermogen van natuurinclusieve landbouw, rekenen voedselbosbouwers soms bepaalde kosten niet mee. Bijvoorbeeld arbeid, omdat ze willen werken met vrijwilligers. Ook denken ze dat ze wel een hogere prijs voor hun producten kunnen krijgen. Hij pleit voor een voorzichtige benadering. „Er is heel veel interesse, ook bij boeren. Er is ook een gezonde dosis argwaan over de getallen. Hoe mooier het klinkt, hoe meer argwaan. Dus het is realistischer met een conservatieve inslag te werken.” Dat geldt vooral voor de aanloopperiode, die in totaal wel twintig jaar kan duren.   „Als het heel simpel was, liep het harder”, zegt Groot. „In de voedselboscommunity bestaat het idee dat voedselbossen zo veel te bieden hebben dat het wel uit moet kunnen. Ik denk dat ook, maar daar moeten we dan wel het nodige voor regelen.”  Een mogelijkheid om  voedselbossen sneller te realiseren  is de combinatie met andere activiteiten, zoals Lemlijn doet. Een andere mogelijkheid is voedselbosboeren te betalen voor zogeheten ecosysteemdiensten: bijvoorbeeld het vastleggen van koolstof, het creëren van natuur of het verminderen van stikstofuitstoot. Dat gebeurt nog maar mondjesmaat, zegt Daan Groot.   De lector ziet wel mogelijkheden voor uitbreiding van het voedselbosareaal, door bijvoorbeeld een deel van de stikstofgelden hiervoor te gebruiken. Ook Van Eck hoopt op een actievere rol van de overheid. De Tweede Kamer heeft in 2021 drie moties aangenomen waarin wordt opgeroepen tot steun aan dergelijke initiatieven; daar wordt volgens hem weinig mee gedaan.  Om de ministers eraan te herinneren heeft zijn stichting onlangs een notitie naar Den Haag gestuurd. Met de uitnodiging om eens te komen kijken in een voedselbos.      ||https://www.nrc.nl//nieuws/2022/07/21/voedselbos-kan-lonen-maar-de-aanloop-is-lang-a4137086
2022-07-21||‘Opvangen van vluchtelingen doe je als samenleving, niet op afstand op zee’|| Natuurlijk, als toeristen op een cruiseschip kunnen slapen, kunnen asielzoekers dat ook,  hoor je binnen de Koninklijke Vereniging van Nederlandse Reders. Maar cruiseschepen   met asielzoekers voor de Nederlandse kust stationeren, zónder vaste aanlegplek in een haven, dat is wel een experiment.     Hoeveel bewegingsvrijheid hebben die vluchtelingen dan nog, of zitten ze min of meer gevangen? Hoe worden onderwijs, medische zorg en de bevoorrading geregeld? Moeten de motoren steeds blijven draaien voor energievoorziening? En waar komen die schepen dan te liggen; bij ankerplaatsen die er nu al zijn voor wachtende vrachtschepen? Tijdelijke asielopvang op zee, omdat gemeenten geen vluchtelingen willen opnemen; het is een optie die staatssecretaris Eric van der Burg (Asiel en Migratie, VVD) laat onderzoeken, zei hij woensdag tijdens een persbijeenkomst. Drie grote cruiseschepen (met circa 1.000 plekken per stuk) zijn besteld door de zogenoemde Ministeriële Commissie Crisisbeheersing (Mccb), die bevoegd is sinds asielopvang een nationale crisis is. Eén schip gaat naar Velsen en is per september gereed voor opvang, voor de andere twee is nog geen plek gevonden, nadat Vlissingen een schip heeft geweigerd. We moeten harder dweilen dan de kraan stroomt Eric van der Burg staatssecretaris Asiel en Migratie Rotterdam vangt al sinds april Oekraïnse vluchtelingen op in een cruisechip in de Merwehaven: de Volendam van de Holland America Line (HAL) met plaats voor 1.400 mensen. Het contract is inmiddels verlengd tot medio september. Personeel van de HAL zorgt voor drie maaltijden per dag en de schoonmaak. De Oekraïners hebben de beschikking over privéhutten, de fitnessfaciliteiten, de openbare ruimtes, en internetoegang. Ze kunnen van boord wanneer ze dat willen.  Rotterdam heeft goede ervaringen met opvang op een cruiseschip,  zegt een woordvoerder van de gemeente. Maar het blijft noodopvang van tijdelijke aard. „Voor de lange termijn is het lastiger, omdat we deze mensen geen zelfstandigheid, zoals zelf koken, wassen of boodschappen doen, kunnen bieden.” Formeel wordt alleen nog onderzocht of asielopvang op zee juridisch en qua veiligheid mogelijk is, maar dat het een optie ís, toont hoe het kabinet worstelt met de crisis. „We moeten harder dweilen dan de kraan stroomt, maar op dit moment is het inderdaad dweilen met de kraan open”, zei staatssecretaris Van der Burg  woensdag. De 25 veiligheidsregio’s hebben de afgelopen periode 3.500 extra opvangplekken gecreëerd. Half augustus moeten er 2.000 plekken bijkomen, maar daarmee is de nood niet opgelost, zei Van der Burg.  Per oktober stoppen gemeenten bovendien hun medewerking aan de crisisnoodopvang. Dat is tenminste het ultimatum dat de Nijmeegse burgemeester Hubert Bruls, voorzitter van het Veiligheidsberaad, afgelopen maandag heeft gesteld. Want vluchtelingenopvang is een taak van het Rijk, aldus Bruls. Maar Van der Burg verwacht pas begin volgend jaar een nieuwe wet te hebben, waarmee hij gemeenten kan dwingen om asielzoekers op te vangen. Het Mccb heeft woensdag ook besloten dat het Centraal Orgaan opvang asielzoekers (COA) meer mogelijkheden krijgt panden voor opvang aan te kopen, ook als daar nog een andere bestemming op zit. Als gemeenten dan ‘nee’ zeggen, kan minister Hugo de Jonge (Volkshuisvesting en Ruimtelijke Ordening, CDA) dit  al afdwingen, zei Van der Burg. Verder gaat het ministerie van Defensie kijken of eigen locaties geschikt zijn.        Een meer structurele oplossing is snellere huisvesting van de ruim 15.000 statushouders die nu nog in azc’s wachten, en daar een derde van alle plekken bezet houden. Maar dat wil de staatssecretaris al langer en de woningnood is niet op korte termijn verholpen. Dat een gemeente als Utrecht ervoor kiest statushouders tijdelijk voorrang te geven op woningen, „gaat wel helpen”, zei Van der Burg woensdag.      Cruiseschepen voor de Nederlandse kust zijn  geen oplossing, vindt Vluchtelingenwerk Nederland. „Absurd”, noemt een woordvoerder het idee. „Er is geen onderzoek voor nodig om te bedenken dat je mensen die zijn gevlucht voor oorlog en geweld dat niet aan kunt doen. Het opvangen van vluchtelingen doe je als samenleving en niet van een afstandje op zee.”  Bovendien creëert de staatssecretaris volgens Vluchtelingenwerk zo twee categorieën vluchtelingen: die uit Oekraïne die wél bij gemeenten zijn ondergebracht en zich vrij mogen bewegen, en reguliere asielzoekers die noodgedwongen op cruiseschepen op zee geplaatst worden. „Dat is onderscheid maken op basis van nationaliteit en dat mag niet van de Grondwet.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/21/opvangen-van-vluchtelingen-doe-je-als-samenleving-niet-op-afstand-op-zee-a4137084
2022-07-21||2,5 jaar cel voor ex-agent die betrokken was bij dood George Floyd||Oud-politieman Thomas Lane heeft 2,5 jaar celstraf gekregen voor zijn rol bij de dood van George Floyd, melden internationale media. De 39-jarige Lane was aangeklaagd voor het schenden van de burgerrechten van George Floyd. Een federale jury verweet hem en drie andere oud-agenten, Derek Chauvin, Tou Thao, J. Alexander Kueng, onder meer dat ze Floyd in mei 2020 medische hulp hebben ontzegd. Aanklagers hadden vijf jaar en drie maanden celstraf tegen Lane geëist.  In februari werden Lane, Thao en Kueng al schuldig bevonden aan dood door schuld. Volgens de aanklagers wisten de drie mannen zowel vanuit hun opleiding tot politieagent als vanuit „menselijk fatsoen” dat ze de plicht hadden om Floyd te helpen, terwijl hij om hulp schreeuwde. George Floyd overleed op 25 mei 2020 doordat ex-agent Derek Chauvin ruim negen minuten zijn knie op de nek van Floyd hield. De straffen tegen Thao en Kueng werden vooralsnog niet bekendgemaakt. Lane hield tijdens een deel van het arrest de benen van Floyd vast, terwijl Kueng zijn torso naar beneden hield. Eerder dit jaar getuigde Lane in de federale rechtbank dat hij Chauvin twee keer had gevraagd om het lichaam van Floyd te „herpositioneren”, maar dat Chauvin dat had geweigerd. Ex-agent Chauvin werd vorig jaar juni veroordeeld tot 22,5 jaar celstraf. De dood van de ongewapende Floyd op 25 mei 2020 in Minneapolis leidde tot demonstraties tegen racisme en politiegeweld in de Verenigde Staten en elders.||https://www.nrc.nl//nieuws/2022/07/21/25-jaar-cel-voor-bij-dood-van-george-floyd-betrokken-ex-agent-a4137072
2022-07-21||WK-favoriet Duplantis leerde polsstokhoogspringen in de achtertuin||Greg Duplantis (60) was in zijn tijd een verdienstelijk polsstokhoogspringer. De beste sprong uit zijn carrière sprong hij in 1993: bij een wedstrijd in het Deense Aarhus ging hij over 5 meter en 80 centimeter, een hoogte waar hij daarna nooit meer bij in de buurt kwam. Toch haalde hij drie jaar later nog bijna het olympische team van de Verenigde Staten voor de Spelen in Atlanta.  Jaren later, op een zaterdag in maart 2017, ziet Duplantis zijn jongste zoon Armand bij de Amerikaanse  atletiekkampioenschappen voor middelbare scholieren het publiek opzwepen, terwijl een polsstok op zijn schouder rust. De jongen is zeventien, maar  heeft aan zelfvertrouwen geen gebrek. Als hij zijn aanloop inzet, beginnen de toeschouwers steeds sneller te klappen. Hij plaatst zijn stok in de bak, katapulteert zichzelf omhoog en springt ogenschijnlijk moeiteloos over 5,82. Terwijl  mensen schreeuwen en springen omdat zojuist het wereldrecord voor junioren is gebroken, steekt Greg Duplantis alleen zijn armen omhoog. Zijn zoon is hem voorbij, nú al. „Dat was geweldig”, vertelt Duplantis via een videoverbinding vanuit Lafayette, in de Amerikaanse staat Louisiana. „We waren uitgelaten van geluk.” Armand Duplantis is inmiddels wereldberoemd. Hij is wereldrecordhouder bij de senioren met een hoogte van 6,20 en olympisch kampioen van Tokio. Zondag is hij de   huizenhoge favoriet bij de wereldkampioenschappen atletiek in het Amerikaanse Eugene.  Bij de familie Duplantis draait alles om sport. Vader Greg, een Amerikaan, en moeder Helena, uit Zweden, leren elkaar kennen op Louisiana State University (LSU), waar ze voor de atletiekploeg uitkomen. Zij als meerkampster, hij als polsstokhoogspringer. Ze krijgen vier kinderen: Andreas, Antoine, Armand en Johanna. Niet alleen Armand (22), die voor Zweden uitkomt, is een talentvolle sporter. Andreas (29) was een goede polsstokhoogspringer tijdens zijn studiejaren op LSU, Antoine (25) speelt professioneel honkbal in New York en Johanna (19) is Zweeds jeugdkampioen met de polsstok. Greg Duplantis pikte die discipline op als tiener. „Ik deed allerlei sporten. Tot mijn broer een keer ging polsstokhoogspringen. Na één sprong was ik verkocht.” Een polsstokhoogspringer moet fysieke explosiviteit, technische vaardigheid en mentale onbevreesdheid zien te combineren. Dat trok Greg Duplantis aan. „Vergelijk het met golf. Al loop je je beste ronde ooit, je kunt toch nog beter.” Wat ook meespeelde, zegt Duplantis, is dat zijn lengte hem niet beperkte bij het springen – hij is 1,67 meter.  Toen Duplantis zag dat zijn oudste zoon Andreas talent had voor sport, liet hij hem een keertje met een polsstok springen. Het zesjarige jochie bleek het leuk te vinden, en Duplantis besloot een eenvoudige stellage in de achtertuin van hun huis in Lafayette te bouwen. „De mat maakte ik van tapijtvulling en een visnet.” In de jaren erna werd die eenvoudige stellage een volwaardige springfaciliteit, voor een zacht prijsje overgenomen van LSU. Een bevriende timmerman legde een aanloopbaan aan.  Het was logisch dat Armand ook met polsstokhoogspringen begon, zegt zijn vader. „Hij zag het zijn broers altijd doen, dus hij begon gewoon.” Op vierjarige leeftijd maakte Armand zijn eerste sprong, waar andere kinderen meestal niet beginnen voor ze hun tienerjaren bereiken. De kinderen Duplantis waren extreem competitief, en niet alleen met de polsstok. Op zijn twaalfde wilde Armand honkballen, in een poging met zijn schoolteam de Little League World Series te halen, het ‘wereldkampioenschap’ voor spelers tot 12 jaar. „Andreas had het zover geschopt, dus dat wilde hij ook”, zegt vader Duplantis. Het team van Armand bleek niet goed genoeg voor de World Series.  Ondanks hun onderlinge competitie zijn de broers nog altijd hecht. Dat is volgens hun vader te danken aan Andreas. „Hij betrok zijn broertjes altijd bij het sporten. Ook toen bleek dat Antoine meer talent had in honkbal en Armand beter kon polsstokhoogspringen. Hij was nooit jaloers.”  Voor de ontwikkeling van Armand was het cruciaal dat hij zo jong mocht meedoen met zijn grote broers; nog altijd zijn de sporen van zijn vroege kennismaking met polsstokhoogspringen zichtbaar in zijn techniek, zegt zijn vader. „Toen hij tien was, wilde Armand al springen met stokken van vier meter. Die kon hij nauwelijks in de lucht houden, dus bij de aanloop sleepte hij de stok over de grond.”  De conventie is dat het gesleep met de stok de snelheid van de aanloop afremt, waardoor de sprong minder hoog uitvalt. De meeste kinderen leren het dan ook af. Maar Armand laat aan het eind van zijn aanloop de stok nu nog steeds over de grond slepen. „Het maakt het voor hem makkelijker om de stok in de bak te plaatsen,” zegt zijn vader. „Hij heeft daardoor een fractie meer tijd zich optimaal voor te bereiden voor de sprong. Het is een voordeel geworden.” Het was al snel duidelijk dat Armand technisch een heel goede polsstokhoogspringer zou worden, zegt Greg. Het was alleen de vraag hoe zijn zoon zich fysiek zou ontwikkelen. In 2019 ging ook Armand studeren en sporten aan LSU. Het gaf hem structuur, maar er werd ook gefeest. „Hij heeft dat jaar een hoop lol gehad”, zegt zijn vader. „Zijn moeder en ik vonden dat wel goed. Het is niet gezond als je maar met één ding bezig bent.”  Datzelfde jaar vonden de WK plaats in Doha. Armand werd er tweede achter de Amerikaan Sam Kendricks, die ook over 5,97 meter sprong maar daarvoor een poging minder nodig had.  Daarna zag je een merkbare verandering in Armands  houding, zegt Greg. „Hij was er kapot van, hij wilde voortaan niet meer verliezen. Die winter besloot hij professioneel sporter te worden.” Sindsdien is Armand fysiek veel sterker geworden, en kan niemand meer met hem wedijveren. „Hij is substantieel beter dan de rest”, constateert zijn vader droog.  Armand wordt al zijn hele leven gecoacht door zijn ouders – Helena doet het fysieke gedeelte, Greg de techniek. De laatste jaren  is hij steeds meer een klankbord geworden, zegt hij. „Armand is volwassen geworden. Hij weet heel goed wat hij wil en wat hij doet. Hij vraagt mij wel om mijn mening, maar meestal ben ik het met hem eens.” Dat zijn zoon nu wereldwijd een van de uithangborden van de atletiek is, zoals Usain Bolt vroeger, doet Greg Duplantis weinig. „We zijn een normale familie gebleven. Sowieso praten we buiten de atletiekbaan liever over andere dingen.” Bijvoorbeeld over golf, de sport die Greg vroeger heeft leren spelen en Armand tijdens de coronacrisis oppikte. Het is een favoriet gespreksonderwerp voor vader en zoon, want zoals gezegd: ook bij golf kan het altijd beter. ||https://www.nrc.nl//nieuws/2022/07/21/wk-favoriet-duplantis-leerde-polsstokhoogspringen-in-de-achtertuin-a4137075
2022-07-21||Amsterdamse brandweerman  ontslagen wegens racistische opmerkingen|| Een brandweerman van het Amsterdamse korps heeft woensdag ontslag aangezegd gekregen  wegens „plichtsverzuim als ambtenaar”. De brandweerman, werkzaam op een kazerne in de wijk Osdorp, zou racistische uitingen hebben  gedaan over   een lid van de korpsleiding  en herhaaldelijk grensoverschrijdende teksten over diversiteit hebben geschreven op het intranet van de brandweer, aldus goed ingevoerde bronnen.  Commandant Tijs van Lieshout heeft de man woensdagochtend  persoonlijk zijn ontslagbrief  overhandigd, zo bevestigt een woordvoerder van de korpsleiding. De brandweerman geldt als een prominent figuur in  de uitrukdienst en is  lid van de ondernemingsraad. Hij was een van de aanvoerders van het verzet tegen voormalig commandant Leen Schaap, die de gesloten groepscultuur en  excessen op de kazernes probeerde aan te pakken.     Het gedrag van de brandweerman tegenover collega’s was al „meerdere jaren” onderwerp van gesprek met Van Lieshout, zo staat in een intern bericht van een sectormanager  dat in handen is van NRC. „Nu was de maat vol.” Wat de brandweerman precies gezegd of geschreven heeft, is  onduidelijk. „Een ieder mag zijn mening geven, maar als blijkt dat  je hier een ander kwaad mee doet, dan wordt dit niet getolereerd.” De woordvoerder van de korpsleiding zegt dat er „een dossier  en meerdere gesprekken achter het ontslag”  zitten.  Omdat de brandweerman lid is van de ondernemingsraad, geniet hij in principe ontslagbescherming. Daarom moest de Amsterdamse burgemeester Femke Halsema als voorzitter van de Veiligheidsregio Amsterdam-Amstelland  instemmen met diens ontslag. Dit heeft zij gedaan, bevestigt de woordvoerder van de korpsleiding. De brandweerman kan nog bezwaar aantekenen tegen het ontslag.  De Amsterdamse brandweer kampt al decennia met een gesloten machocultuur  en heeft een geschiedenis van racistische en seksistische incidenten. Twee jaar geleden stopte een belangrijke voorvechter van diversiteit binnen de brandweer met zijn werkzaamheden omdat hij vond dat de korpsleiding te weinig deed tegen racisme binnen de organisatie.   Oud-generaal Peter van Uhm, die  vier jaar geleden  op verzoek van burgemeester Halsema de brandweerorganisatie doorlichtte, schreef in een rapport dat er „meerdere voorvallen van discriminatie, pesten en intimideren voorkomen in zowel de operationele dienst als de staf”.||https://www.nrc.nl//nieuws/2022/07/21/amsterdamse-brandweerman-ontslagen-wegens-racistische-opmerkingen-a4137074
2022-07-21||Als ‘een volgroeid hert’ gaat Femke Bol over de horden||Femke Bol glimlacht  voor de start  even naar de camera. Ze oogt rustig. Zelfverzekerd. Alsof de 22-jarige atlete in de Amerikaanse studentenstad Eugene aan een lokale wedstrijd bezig is. Niets is minder waar. Bol plaatst zich met 52,84  voor het eerst voor de finale van de  400 meter horden op een WK. En ze geldt als een van de  favorieten voor goud. Een wereldtitel  zou haar opmars compleet maken. „Ze  moet alleen nog afrekenen met twee Amerikaanse vrouwen”, zegt haar oud-trainer Werner Andrea. „En dat gaat ze doen.”    Bol blijft haar grenzen maar  verleggen. Ze pakte   met een Europees record van 52,03 brons op de Olympische Spelen van Tokio.  Waar ze daadwerkelijk toe in staat is, weet ze zelf niet eens. Het wereldrecord is met 51,41 in handen van de Amerikaanse Sydney McLaughlin. Samen met haar  landgenote Dalilah Muhammad is zij de grote concurrente van Bol in de  finale, zaterdag  om 4.50 uur Nederlandse tijd. Andrea weet nog als de dag van gisteren dat Bol aan de hand van haar broer Jeroen  meekwam naar de training. „Ze was net veertien denk ik. Ze was eigenlijk nog veel te jong voor de groepen die ik trainde”, zegt de  trainer van  AV Altis in Amersfoort. „Ik wilde het een beetje afhouden, maar ze bleef  terugkomen. Daaraan zag je al hoe sterk haar wil was om te slagen. Ze wilde alles doen om  beter te worden.” Bol lijkt  met haar fragiele  lichaam aanvankelijk niet   geschikt voor sprintnummers. Haar armen en benen schieten alle kanten op, waardoor ze als jonge tiener de bijnaam Bambi krijgt. Andrea: „Ze  kreeg te maken met een groeispurt. Dan is de controle vaak minder. Is het moeilijker strakke bewegingen te maken. Ze deed eerst  meerkamponderdelen. Behoorde bij het verspringen tot de nationale top. Maar haar passie lag toch echt bij het lopen.” Bol groeit  met  haar huidige 1,84 meter  en haar lange benen uit tot een  atlete met het perfecte postuur voor de 400 meter. Andrea hoeft geen moeite te doen haar daarvan te overtuigen. „Als  tien jongens of meisjes komen trainen, willen er zeven de 100 meter lopen, twee de 200 meter en eentje de 400 meter. Femke Bol is zo’n uitzondering”, vertelt Andrea. „Voor  de 400 meter moet je mentaal sterk zijn. Atleten lopen op de grens van verzuring. Als je daar overheen gaat, moet je  door kunnen gaan. Door de pijngrens heen. Femke kan dat als geen ander.” Al snel blijkt  Bol mee te kunnen  op nationale en internationale jeugdtoernooien. Naast de 400 meter legt ze zich ook toe op de 400 meter horden. Een nog iets zwaarder en moeilijker onderdeel, omdat atleten de race volgens een precies ritme moeten lopen. Andrea  leert haar  de eerste basistechnieken voor het hordelopen. „Ze kan vanwege haar lengte grote passen tussen de horden in zetten.  Dat is ideaal omdat je  steeds hetzelfde  aantal stappen zet  voordat je weer over een hoogte van 76 centimeter moet springen.” Bol gaat  op haar zestiende in Arnhem trainen. Dat is het moment waarop Andrea inziet dat ze serieus voor een carrière in de topsport gaat. Al zal ze die blijven combineren met een studie – eerst vwo en later communicatiewetenschappen aan de Wageningen University & Research. Op Papendal komt ze onder de vleugels van de Atletiekunie en gaat ze werken met  de Zwitser Laurent Meuwly en diens assistent  Bram Peters.  Ze noemt zichzelf gekscherend   „een volgroeid hert”.  Bol komt  ook in het  groepje terecht dat zich richt op de 4x400 meter estafette. Met succes. Ze pakt in Eugene op dat onderdeel  een zilveren medaille bij de gemengde teams. Het is slechts een voorprogramma voor Bol. Ze  is gekomen   voor een  medaille op de 400 meter horden. Andrea kijkt op tv naar zijn voormalige pupil. Hij ziet  hoezeer ze   op weg naar de finale is gefocust op het lopen van een goede race. „In het begin  van haar loopbaan was ik gespannen als ik haar zag lopen. Maar dat is voorbij. Ze is in handen van heel goede trainers. Ik kijk nu vooral vol trots naar haar. Het is prachtig om te zien hoe ze zich steeds maar verder ontwikkelt.”||https://www.nrc.nl//nieuws/2022/07/21/als-een-volgroeid-hert-gaat-femke-bol-over-de-horden-a4137073
2022-07-21||EU scherpt sancties tegen Rusland aan, import van goud verboden||De Europese Unie heeft donderdag nieuwe sancties afgekondigd om Rusland te straffen, zo meldt persbureau Reuters. Ook heeft de EU een aantal bestaande sancties aangepast om uit te sluiten dat de handel in landbouwproducten en voedingsmiddelen tussen Rusland en landen in Azië en Afrika wordt belemmerd. Het is de zevende keer dat de EU haar sancties tegen Rusland uitbreidt. Sprak de Commissie voorheen van sanctiepakketten, nu gaat het, meer bescheiden, om „onderhoudswerkzaamheden” aan het bestaande sanctieregime. Wel is nieuw dat de import van goud wordt verboden – het belangrijkste Russische exportproduct na energie, aldus de Commissie. Ook werden meer banken en personen op de sanctielijst gezet en tevens is de lijst van goederen waarin niet mag worden gehandeld, uitgebreid.  Finetuning
Veel maatregelen vallen in de categorie finetuning. Russische burgers mogen bijvoorbeeld geen grote bedragen meer stallen op Europese rekeningen. Banken in de EU zagen dat Russisch geld door tussenkomst van de partijen uit andere landen werd aangeboden. Die sluiproute is nu afgesloten. Europese sancties belemmerden de handel in landbouwproducten tussen Rusland en niet-EU-landen niet, onderstreepte de Commissie deze week herhaaldelijk. Rusland veroorzaakt de crisis, niet de EU, aldus de Commissie.  Nadat Rusland de schuld voor de huidige voedselcrisis op de EU probeerde af te schuiven, hebben Brusselse ambtenaren de sancties toch nog eens tegen het licht gehouden. Er werd vervolgens besloten dat er weer handel mag worden gedreven met dochterbedrijven van staatsondernemingen die zich met handel in landbouwproducten bezighouden. Ook kan een aantal Russische banken toegang krijgen tot bevroren tegoeden, mits vaststaat dat ze die nodig hebben voor de handel in landbouwproducten. ||https://www.nrc.nl//nieuws/2022/07/21/eu-scherpt-sancties-tegen-rusland-aan-import-van-goud-verboden-a4137070
2022-07-21||De beslissende  aanval in de Pyreneeën  komt van de renner in het geel||Vlak voor de top van de Col de Spandelles versnelt Tadej Pogacar opnieuw. Het is de vijfde keer dat hij vol aanzet op de tweede klim deze donderdag. Nog een poging om ervoor te zorgen dat geletruidrager Jonas Vingegaard in de technische afdaling die volgt, niet direct in zijn wiel zit. Bergop zit de Deen steeds achterop de tandem die hij al dagen met Pogacar vormt.  Even, in een flits, lijkt de druk Vingegaard te veel. Op een recht stuk wankelt hij als zijn schoen losschiet. Hij vindt zijn balans en pakt weer het wiel van Pogacar.  Seconden later schat de Sloveen een bocht verkeerd in. Te gretig. Een deel van de huid van zijn linkerdijbeen blijft achter in de berm.  Zo wil hij het gat niet vergroten en de Tour in zijn voordeel beslissen, besluit Vingegaard. Hij kijkt achterom, houdt zijn benen stil. De handen van de houders van de gele en witte  trui vinden elkaar. Concurrenten, geen vijanden.  NRC Vingegaard wil Pogacar, die hem de laatste anderhalve week continu onder druk heeft gezet, ergens anders pijn doen. Op de Hautacam, de slotklim van de Tour, waar zijn Amerikaanse ploeggenoot Sepp Kuss het tempo bepaalt en Vingegaard de eerste kilometers volgt.  Als bij een estafette geeft Kuss zes kilometer voor de top het stokje over aan Wout van Aert. De sprintende klimmer of klimmende sprinter rijdt  dan al ruim drieëneenhalf uur  op kop. Op de Belg, die al is verzekerd  van de groene trui, staat geen enkele maat. Hij rijdt zo hard omhoog dat Pogacar moet lossen.   Op 3,5 kilometer besluit Van Aert dat Vingegaard  het estafettestokje naar de finish boven op de Hautacam mag brengen. Pogacar komt ruim een minuut later binnen. De strijd om het geel is beslist, al wil Vingegaard daar  niets van weten.  Het was de laatste kans voor  Pogacar om tijd terug te winnen, voor de tijdrit op zaterdag. Opnieuw loste de tweevoudig Tourwinnaar zijn belofte in, hij zou aanvallen waar het  kon. De wielersport heeft het nodig, vindt hij. En op die ene slechte dag na, voelen zijn benen deze Tour goed.  Toen hij na de etappe zes op het podium in Longwy in het geel verscheen, zullen veel wielerfans even hebben gebaald. Natuurlijk, ze waren getuige  van een nieuw kunststukje van het supertalent, Onder analisten valt niet voor niets de naam Eddy Merckx als het over Pogacar gaat. Juist in de eerste week, waar stiekem een teken van zwakte werd verwacht, grijpt hij de macht. De ogenschijnlijk sterkste renner in koers gaat al in de eerste week aan de leiding. Het doet denken aan de dominantie van Chris Froome. De Brit, die  donderdag  positief testte op corona, veroverde in 2015, 2016 en 2017 vroeg het geel en kneep zo de spanning uit de ronde. Een déjà vu is het ook van de Tour van vorig jaar, toen Pogacar met een straatlengte voorsprong het geel won. Die herinnering krijgt   kleur als hij een dag na de winst in Longwy in de zevende etappe op La Planche des Belles Filles zijn overwicht bevestigd. Op de  gravelstrook kraakt hij zijn concurrenten, alleen Vingegaard blijft bij. De tweede ritzege en zijn grootste concurrent  verslagen. En nu? Een dag later sprint Van Aert hem voorbij in de laatste meters bergop in Lausanne. Pogacar baalt, ook al is hij    op waarde geklopt. Iedereen weet na het drieluik: Pogacar is minstens zo goed als een jaar geleden.  Jumbo-Visma en neutrale wielerfans houden zich dan vast aan de relatief kleine voorsprong van de Sloveen. Een jaar terug stond hij   nu al  minuten voor op Vingegaard. De Deen was toen geen kopman, maar  knecht van Primoz Roglic.  Maar nadat Roglic is gevallen,   schuift Vingegaard een plek op binnen de ploeg.  Het verschil na zeven etappes met Pogacar  is slechts tientallen seconden. En,  belangrijker, Vingegaard heeft   vorig jaar al bewezen dat hij hem  pijn kan doen.  De stoot die de Deen in de  Alpen dit jaar uitdeelt, is nog veel harder. Op de Col du Granon beleeft Pogacar zijn slechtste dag in drie Tourdeelnames. Hij heeft op de Galibier  zoveel energie verloren bij het pareren van alle aanvallen van Jumbo-Visma, dat hij op de Granon knakt als Vingegaard     gaat. Hij schudt zijn hoofd, hij is op.  Zijn dominantie is voorbij. Direct  na de finish laat hij  zien dat een goede winnaar ook weet hoe te verliezen. Zijn hand legt hij op de arm van Vingegaard, die al aan het uitfietsen is  Hoe pijn die laatste vijf kilometer ook deden, Pogacar ziet snel een voordeel in zijn nieuwe positie. Nu mag hij gaan doen waarom hij ooit is gaan fietsen. Het spel, daar gaat het hem om. Zoals hij tijdens de beklimming van de Col des Spandelles wacht, kijkt en demarreert. Het gif in zijn benen werkt nog, die ene slechte dag was een uitzondering. De Tour-volgers krijgen spektakel te zien, iedere etappe leeft. Het is de leukste Ronde van Frankrijk  in jaren, zeggen velen.   Met al zijn  aanvallen, waarbij hij er vaak alleen voor staat, lukt het Pogacar niet om Vingegaard te lossen. Ook donderdag, na  de tweede top, ziet  hij achter zich het beeld dat hem  zal bijblijven; het geel om de schouders van  de Deen.  Vingegaard  bekroont met de winst op de Hautacam zijn optreden tijdens deze Tour. Hij oogde altijd fris, was op zijn hoede waar nodig en genadeloos als het moest. Hij doet  het teamwork en de plannen van Jumbo-Visma alle eer aan. Hoewel de ploeg  met Primoz Roglic en Steven Kruijswijk twee belangrijke renners verloor, had  Vingegaard op één etappe  na altijd teammaten om zich heen. Vingegaard is ze er ook dankbaar voor, zonder hen had hij dit  allemaal niet gekund. ||https://www.nrc.nl//nieuws/2022/07/21/de-beslissende-aanval-in-de-pyreneeen-komt-van-de-renner-in-het-geel-a4137069
2022-07-21||Vingegaard behoudt het geel en breidt voorsprong uit in laatste bergrit||De Deense wielrenner Jonas Vingegaard heeft in de laatste bergetappe van de Tour de France zijn gele trui met succes verdedigd. Hij won de zeventiende etappe en breidde zijn voorsprong, die voor de start donderdag ruim twee minuten bedroeg, verder uit op zijn Sloveense concurrent Tadej Pogacar. Op 4,4 kilometer van de streep moest Pogacar Vingegaard laten gaan. De geletruidrager werd tijdens de beklimming van de Hautacam bijgestaan door zijn Jumbo-Visma ploeggenoot Wout van Aert, die het tempo hoog hield. Waar de verwachting was dat Pogacar tot de laatste klim zou wachten om aan te vallen, besloot de tweevoudig Tour de France-winnaar al tijdens de voorlaatste Col de Spandelles te demarreren. Keer op keer kon Vingegaard de aanvallen pareren en bleef hij in het wiel van zijn concurrent. In de afdaling ging Vingegaard bijna onderuit op het grinderige asfalt. Pogacar viel kort daarop wel. Vingegaard wachtte op zijn concurrent, die op de afsluitende klim alsnog moest lossen. Met de waarschijnlijke eindzege van Vingegaard belooft het een uitzonderlijk succesvolle Tour voor de Nederlandse Jumbo-Visma-ploeg te worden. Als Vingegaard inderdaad met de gele trui in Parijs eindigt, dan betekent het de eerste eindzege van Jubmbo-Visma in de Tour de France. Daarnaast voert de geletruidrager ook het bergklassement aan. In het puntenklassement staat de Belg Wout van Aert, eveneens van Jumbo-Visma, bovenaan. Zaterdag staat in de voorlaatste etappe een tijdrit van ruim veertig kilometer op het programma. De verwachting is dat het gat tussen Vingegaard en Pogacar te groot is om te overbruggen. Zondag eindigt de Tour de France op de Champs Elyseé in Parijs en worden de truien definitief verdeeld. ||https://www.nrc.nl//nieuws/2022/07/21/vingegaard-behoudt-het-geel-en-breidt-voorsprong-uit-in-laatste-bergrit-a4137033
2022-07-21||Duitse zwembadbezitters mogen water deze winter niet verwarmen, om gas te besparen||De Duitse regering heeft donderdag maatregelen aangekondigd waarmee het verbruik van gas in de winter beperkt moet worden. De maatregelen zijn een reactie op de onderbroken gastoevoer vanuit Rusland. De Europese Unie is bang dat Rusland deze gastoevoer helemaal afsluit en wil dat lidstaten zich voorbereiden. Eén van de maatregelen treft de selecte groep van Duitsers met verwarmde privézwembaden. Zij mogen deze baden deze winter niet meer met gas verwarmen. De Duitse minister van Economische Zaken Robert Habeck ging niet in op hoe dit gecontroleerd gaat worden. „Ik denk niet dat de politie alle zwembadeigenaren gaat opzoeken om te kijken hoe warm het zwembad is”, zei hij. Verder moeten Duitsers hun warmtepompen vervangen als deze niet meer goed werken. Ook kondigde de regering aan dat gangen in openbare gebouwen niet langer met gas verwarmd mogen worden, en dat bruinkool weer gebruikt gaat worden om energie op te wekken. Ruim een kwart van het totale energieverbruik in Duitsland is afkomstig uit aardgas. Voorheen werd ruim de helft van dit gas uit Rusland gehaald, maar sinds de oorlog in Oekraïne is deze invoer drastisch afgenomen naar circa 25 procent. Russisch gas wordt in Duitsland gebruikt om particuliere woningen te verwarmen, waardoor een totale stopzetting van de invoer deze winter drastische gevolgen zou kunnen hebben. Vorige week liet het Russische staatsbedrijf Gazprom aan Europese klanten weten geen garanties meer te kunnen geven rondom gasleveringen, iets wat Europa zag als een voorbode voor een mogelijke totale stopzetting van de gastoevoer. Donderdag werd de gastoevoer vanuit Rusland via de Nord Stream 1-pijpleiding hervat, maar volgens persbureau Reuters gebeurt dat op slechts 40 procent van de totale capaciteit. Woensdag presenteerde de Europese Commissie enkele plannen om gastekorten deze winter te voorkomen. „Hoe sneller we handelen, hoe meer we besparen, hoe zekerder we in de winter zijn”, zei commissievoorzitter Ursula von der Leyen bij de presentatie van die plannen. Onderdeel van de plannen is een gasbesparingsdoel van 15 procent voor alle lidstaten, iets wat niet bij alle lidstaten om goedkeuring kon rekenen.||https://www.nrc.nl//nieuws/2022/07/21/duitse-zwembadbezitters-mogen-water-deze-winter-niet-verwarmen-om-gas-te-besparen-a4137051
2022-07-21||‘Ik treed net zo lief op voor groep acht als voor bejaarden’||‘Op mijn zesde mocht ik op dansles van mijn ouders bij dansschool De Klerk. Eigenlijk moest ik acht jaar zijn maar mijn vader werkte als ober in de avonduren en had tegen de eigenaar gezegd: ‘Dat jochie van mij, die wil zo graag.’ Tot mijn zestiende heb ik er gedanst. De meeste jongens uit mijn klas zaten op voetbal, maar daar trok ik me niets van aan. En mijn ouders ook niet: die lieten me heel vrij.  „Ik kom uit een liefdevol arbeidersgezin waarin normen en waarden belangrijk waren. Ik ben enigst kind. We woonden in Rotterdam, in de zomermaanden waren we op de camping in Brabant. Mijn vader werkte voor Unilever, in het magazijn en in de postkamer. Mijn moeder was thuis. Altijd als ik uit school kwam, was ze er met thee en een mariakaakje. Vaak was mijn oma er ook.  „Al heel jong was ik gek op Nederlandstalige muziek. Mijn ouders hielden meer van Cliff Richard en Elvis Presley. Mijn opa en oma  luisterden  naar Johnny Jordaan en de Zangeres Zonder Naam. Ik was vaak bij hen en dan zong ik samen met mijn oma. Ik besloot toen om artiest te worden. Die droom heb ik nooit opgegeven. Van mijn ouders moest ik ook een ander vak leren. Ik ging naar de mavo en deed daarna mbo handel en internationale handel. Via mijn stage kwam ik bij HEMA terecht. Eerst als verkoopmedewerker,  daarna  assistentbedrijfsleider.   „Intussen deed ik mee aan playbackshows. Toen ik zeventien was, won ik een playbackshow op de camping met een bandparodie. Weet je wat dat is? Dan plak je allerlei stukjes uit verschillende liedjes aan elkaar, op zo’n manier dat het heel grappig wordt. En dan playback je die zelfgemaakte compilatie.   „Mensen entertainen geeft me een kick. Wie die mensen zijn, maakt me niet uit. Ik treed net zo lief op voor groep acht als voor bejaarden.  Ik kwam met mijn bandparodie als pauzeact terecht op een talentenjacht in een studiocafé. Ik vroeg of ik een liedje mocht zingen. Dat mocht. Het werd: ‘’t Kleine Café aan de Haven’. Toen ik klaar was, werd ik op mijn schouder getikt. Wie denk je? Annie de Reuver! In die tijd een  bekende  zangscout. ‘Wat wil je bereiken in het vak’, vroeg ze. ‘Artiest worden’, antwoordde ik. ‘Je moet nog veel leren’, zei ze. ‘Maar je hebt wel een uniek talent. Als je serieus bent, wil ik je coachen.’”  „Vijf jaar heb ik met haar gewerkt. In haar voorprogramma’s zong ik een paar liedjes, zo kreeg ik podiumervaring. Na een jaar, ik was achttien, vond ze het tijd om een singletje op te nemen. Dat gebeurde in de Telstar-studio’s in Weert van Johnny Hoes, de koning van de smartlap.  Ik werd gedraaid in Hilversum. Stukje bij beetje werd ik bekender. Ook het aantal  optredens nam toe. Internet speelde geen rol, YouTube bestond niet. Je moest het hebben van mond-tot-mondreclame. Toen mijn dochtertje één jaar was, werd ik verliefd op een man   „Met volle overtuiging trouwde ik op mijn 25ste. We kregen een dochtertje – nu een prachtige vrouw van negentien. Toen ik trouwde, wist ik al een paar jaar dat ik óók gevoelens voor mannen kon hebben. Ik ben een mensenmens. Ik ben daar tegenover mijn  vrouw altijd eerlijk over geweest. Verder wist niemand het. Toen mijn dochtertje een jaar was, werd ik stapelverliefd op een man.  Toen moest ik wel eerlijk vertellen hoe het zat. Mijn ouders hebben wel even een traantje gelaten. Voor de buitenwereld was ons gezinnetje perfect. En ze hadden een heel goede relatie met mijn schoonouders. Voor hen kwam de scheiding uit de lucht vallen. Die nieuwe relatie was overigens geen pretje.  Dus na een jaar ging ik bij hem weg. Daarna heb ik even bij mijn ouders gewoond. ‘Toen ik weer een eigen huisje vond, dacht ik: voor mij de komende jaren geen relatie. Drie maanden later ontmoette ik mijn huidige man Ronald. Het voelde vanaf het eerste moment goed. Inmiddels zijn we zestien jaar samen, waarvan veertien getrouwd.  „Ronald werkt als manager logistiek  voor Aldi, hij heeft een veel zakelijker, commerciëlere blik dan ik. Dat was ook gunstig voor mijn carrière.  Toen ik dertig was besloten we samen dat ik mijn andere werk zou  opzeggen,  ik ging me volledig op de muziek richten. Ik ging van tachtig naar tweehonderd optredens per jaar. Ronald is de stuwende kracht. Niet dat hij vaak naar optredens komt, maar hij denkt mee. Hij weet hoe je moet promoten. Hij is kritisch en objectief.  „En toen kwam corona. Na drie lege zaterdagavonden vloog ik tegen de muur op. Tot ik werd gevraagd om te zingen op een verjaardagsfeestje, kleinschalig en op afstand. Van het een kwam het ander: zo heb ik nog íéts kunnen doen: buiten voor een seniorenflat zingen en iedereen in de raamopening luisteren. Je wordt creatief. Maar het waren zware jaren.  „Het is nu enorm druk. Iedereen wil feestjes inhalen. Regelmatig heb ik twee optredens op een dag. Ik vind het prima. Hoe meer hoe beter.” ||https://www.nrc.nl//nieuws/2022/07/21/ik-treed-net-zo-lief-op-voor-groep-acht-als-voor-bejaarden-a4137050
2022-07-21||Terik en Jezus||Mijn eerste vriendje heette Terik. Hij was mijn beste en trouwste kameraad. Ik kon altijd van hem op aan.  „Jij met je Terik!” zei mijn oudere zus vol verachting. „Terik bestaat niet eens!” Haar vriendje was Erik. Erik van de kapper, vijf huizen verderop. Mijn zus mocht bij hem spelen, maar ik niet. „Als Nicolien zegt dat Terik bestaat, dan bestaat hij”, zei mijn vader. Vijf jaar geleden bezochten mijn echtgenoot en ik een expositie over de Maya’s. De Maya’s hadden de gewoonte om de hoofdjes van hun pasgeboren kinderen in een klem te persen, opdat ze een mooi punthoofd kregen. Ook hingen ze een band met een kraal en een touwtje om het hoofd. Zo werden die kinderen scheel en keken ze altijd naar het hogere. „Keuren wij dit af of oordelen we niet over een andere cultuur?” vroeg ik. „Wie zal het zeggen?” zei Thijs filosofisch. „Jezus”, zei ik ferm. „In dit soort gevallen vraag ik altijd even aan Jezus wat hij ervan vindt. En ik zal je zeggen: Jezus is hier faliekant op tegen.” Thijs keek ervan op. Ik had hem nog nooit over mijn gesprekken met Jezus verteld, hoewel we al tien jaar samen waren. Sindsdien vraagt hij weleens hoe Jezus over het een of ander denkt. Ik keer dan binnenwaarts en negen van de tien keer kom ik weer buiten met de mededeling dat Jezus er geen uitspraken over doet. Hij kijkt me wel even aan met zijn grote, bruine ogen, maar dan haalt hij zijn schouders op en loopt hij weer door. Zo is hij nu eenmaal. Zelfs voor mij maakt hij geen uitzondering, en dat is wel jammer, maar het zou erger zijn als het anders was. Sinds die Maya-tentoonstelling weet ik wél dat Jezus tegen alle vormen van verminking is: het uitrekken van oren, nekken en lippen en besnijdenis van zowel meisjes als jongens. Ook het vetmesten van sumoworstelaars keurt hij af. Ik heb hem weleens gevraagd waarom hij niet ‘Gij zult niet verminken’ heeft gepredikt, maar daar reageert hij dan weer niet op. „Die Jezus van jou is gewoon de stem van je geweten en een alibi voor afwijkende meningen”, zegt Thijs. Maar dat klopt niet, want Jezus en ik zijn het lang niet altijd met elkaar eens. Zo tilt hij minder zwaar dan ik aan het verbreken van menselijke banden. ‘Als je niet welkom bent, schud het stof van je voeten en ga verder.’ Dat bewonder ik, maar ik kan het niet navolgen. „En welke gedaante heeft die Jezus van jou?” vraagt Thijs. „Is het de man die de onvruchtbare wijnstok vervloekte of de man die de armen zalig verklaart?” „En waar woont die Terik van jou dan?” vroeg mijn zus. „Ik laat het alleen aan papa zien”, zei ik. Hand in hand liepen mijn vader en ik naar de winkelstraat, tot voorbij de melkboer. Ik wees omhoog. Terik woonde boven de dierenwinkel. Mijn vader knikte, en toen gingen we weer naar huis.||https://www.nrc.nl//nieuws/2022/07/21/terik-en-jezus-a4137049
2022-07-21||Amerikaanse president Biden test positief op corona, blijft aan het werk||De Amerikaanse president Joe Biden is besmet met het coronavirus. Het Witte Huis meldt donderdag volgens internationale persbureaus dat de 79-jarige Biden zeer milde symptomen heeft en aan het werk zal blijven. Zijn dokter laat in een brief weten dat Biden vermoeid is en een loopneus en een droge hoest heeft. Biden is viermaal gevaccineerd tegen het coronavirus. Hij ontving tweemaal een reguliere vaccinatie (Pfizer/BioNTech), waarna hij nog twee boosters ontving, in september vorig jaar en in maart van dit jaar. Biden neemt nu Paxlovid, een antiviraal middel dat zijn klachten moet verlichten. Eerdere besmettingsgolven in het Witte Huis - vicepresident Kamala Harris, verschillende ministers en medewerkers van Biden testten positief - gingen aan de president voorbij, ondanks dat hij grootschalige evenementen in afgesloten binnenruimtes bezocht. Eind april zei hij tijdens een toespraak op het drukbezochte jaarlijkse White House Correspondents’ Dinner zich bewust te zijn van het risico corona op te kunnen lopen. Met zijn aanwezigheid wilde hij laten zien dat de VS „door de pandemie heenkomt”, aldus Biden toen. Op Twitter laat Biden zien aan het werk te zijn. 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/07/21/amerikaanse-president-biden-test-positief-op-corona-blijft-aan-het-werk-a4137045
2022-07-21||In Italië ruiken rechtse populisten al de macht||Een minutenlang applaus, dat hem zichtbaar emotioneerde: dat ging vooraf aan de korte mededeling van Mario Draghi, donderdagochtend in de Italiaanse Tweede Kamer. De premier was naar het parlement gegaan om  aan te kondigen dat hij onderweg was naar de president, om opnieuw – en ditmaal definitief – zijn ontslag in te dienen. In de Kamer bedankte Draghi de politici voor zeventien maanden samenwerking en voor hun blijk van waardering. Hij slikte zijn emotie weg met een grapje: „Jullie merken dat zelfs centrale bankiers af en toe hun hart gebruiken.” Draghi’s regering viel eigenlijk woensdagavond al, toen drie regeringspartijen weigerden mee te stemmen tijdens een vertrouwensstemming over het kabinet in de Senaat. Zo torpedeerden de rechtse Lega,  Forza Italia en de Vijfsterrenbeweging de regering van nationale eenheid waar ze in februari vorig jaar in waren gestapt. Woensdagochtend, en na een duidelijke oproep daartoe vanuit de Italiaanse bevolking, had Mario Draghi  met een gepassioneerde maar  harde toespraak de partijen gevraagd of zij bereid waren het vertrouwen te herstellen en samen verder te gaan. Maar Draghi’s oproep tot eenheid leidde tot nog meer verdeeldheid. Als gevolg van  Draghi’s ontslag komen er vervroegde verkiezingen, volgens de nationale televisie op 25 september. Dat is  uitzonderlijk in Italië, waar sinds 1948 verkiezingen altijd  tussen februari en juni zijn gehouden. Een verkiezingscampagne  tijdens de maand augustus – in Italië dé vakantiemaand  bij uitstek – is ook voor de politieke partijen niet ideaal. Maar in feite is de Italiaanse verkiezingscampagne  allang aan de gang. De Vijfsterrenbeweging zakte al maanden weg in de peilingen en veroorzaakte deze crisis om electorale redenen. Vijfsterren overhandigde Lega het pistool, schrok daar vervolgens zelf van, maar toen was het al te laat. De Lega nam het pistool aan, en schoot op de regering. Ook bij die partij speelden electorale redenen een grote rol. Lega-voorzitter Matteo Salvini vormt een alliantie met Silvio Berlusconi van het rechts-liberale Forza Italia, maar ook met het radicaal-rechtse Broeders van Italië van Giorgia Meloni. De 45-jarige  politica uit Rome koos als enige vorig jaar voor de oppositie tegen Draghi, en haar partij maakt volgens de peilingen kans om bij verkiezingen de grootste  te worden. Dat is reden  voor Salvini en Berlusconi om haar   aan de borst te drukken. De kans om samen verkiezingen te winnen, en alleen te regeren, verleidt  alle drie de rechtse partijen. Jullie merken dat zelfs centrale bankiers af en toe hun hart gebruiken Mario Draghi in het Italiaanse parlement Het was Salvini die Berlusconi ervan overtuigde om Draghi onder extreme druk te zetten, met het voorstel om Vijfsterren uit de regering te zetten, en verder te besturen met een sterk herschikte regering – een standpunt waarvan centrumrechts eigenlijk vooraf wist dat Draghi, die juist tot een brede eenheid had opgeroepen, het nooit kon aanvaarden. Terwijl het rechterblok de rangen sluit, gebeurt aan de overzijde van het politieke spectrum juist het tegenovergestelde. De centrumlinkse Partito Democratico, die Draghi voluit steunde, is woest op de Vijfsterrenbeweging. Politieke samenwerking lijkt nu een illusie. Draghi is een technocraat, wat het zeer onwaarschijnlijk maakt dat hij aan verkiezingen zou deelnemen. Toch zal tijdens de komende campagne zijn naam vaak worden genoemd. Niet alleen door de Draghi-getrouwe Partito Democratico (centrumlinks), maar ook door het politieke centrum. Daar krijgt oud-premier Matteo Renzi, die de kleine lijst Italia Viva leidt, sinds kort  gezelschap van Luigi Di Maio, voormalige leider van de Vijfsterrenbeweging, die onlangs met ruzie vertrok. Di Maio had echter meer voorbereidingstijd kunnen gebruiken, voor hij met zijn nieuwe partij ‘Samen voor de toekomst’ naar de kiezers trekt. Centrumrechts staat er nu het beste voor, maar toch is ook binnen dat kamp niet alles koek en ei. Twee ministers van Forza Italia stapten uit hun partij. Het is niet uitgesloten dat nog meer gematigd-rechtse politici de partij zullen verlaten. Zo schuift het rechtse blok nog meer op naar rechts. Tegelijk zal daar een felle leiderschapsstrijd volgen tussen Matteo Salvini en Giorgia Meloni. En zij mag dan wel hoog scoren in de peilingen, ze heeft ook een probleem. Broeders van Italië – dat in  korte tijd heel hard is gegroeid – kampt met een gebrek aan ervaren bestuurders in de rangen. Kortom, met een demissionaire regering tijdens een energie- en inflatiecrisis, én met een oorlog in de regio, duikt Italië op het slechtst denkbare moment  een verkiezingscampagne in.  Dit artikel is donderdag om 20.00 uur geactualiseerd. De datum van de vervroegde verkiezingen is toegevoegd. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/21/in-italie-ruiken-rechtse-populisten-al-de-macht-a4137048
2022-07-21||Met Murmu krijgt India voor het eerst een vrouwelijk stamlid als staatshoofd|| Voor het eerst heeft India een vrouw uit een inheemse stam als president. Donderdag werd de 64-jarige Draupadi Murmu, kandidaat namens de BJP van premier Narendra Modi, tot die functie verkozen door landelijke en regionale parlementatiërs. Met een klinkende zege: ze ontving ruim 64 procent van de stemmen, meldt de Hindustan Times. Murmu komt uit de oostelijke Indiase deelstaat Odisha en behoort tot een van de zevenhonderd erkende stammen in het land, de Santhal. In India behoren 85 miljoen mensen tot een inheemse stam. De Santhal-gemeenschappen zijn vooral gevestigd in oostelijke deelstaten. In hun afgelegen, arme dorpen zijn veel problemen met gezondheidszorg en andere sociale voorzieningen. Zowel Murmu’s vader als haar grootvader waren eerder traditioneel dorpshoofd in haar geboortedorp in het district Mayurbhanj. Zelf begon zij haar carrière als onderwijzers, en onderwijs bleef voor haar een politiek thema.  Ze begon in de politiek via  de dorpsraad. Tussen 2015 en 2021 was zij gouverneur van de deelstaat Jharkhand, als eerste vrouwelijke stamlid met die functie. In die hoedanigheid wierp ze zich op als voorvechtster voor de stammen in de deelstaat, bijvoorbeeld toen zij een wet liet terugdraaien die hun landrechten zou beperken.  Murmu presenteerde zich in de campagne als een bescheiden persoon én als hindoe,  belangrijk voor een BJP-lid. Haar vroomheid is opvallend gezien haar achtergrond: veel leden van de Indiase stammen hangen spirituele tradities aan. De overheid registreert hen als hindoe, maar daar is niet iedereen het mee eens. Over Murmu’s opvattingen hierover  werd sinds haar kandidaatstelling veel gespeculeerd. Zo ging een nep-tweet rond waarin stond dat Murmu als president van India „een hindoe-staat” zou willen maken – het bericht werd door journalisten en haar woordvoerder ontkracht. Haar verkiezing zal de hindoe-nationalistische agenda van de regeringspartij van Narendra Modi wel goed uitkomen. In een reactie op haar kandidaatstelling, vorige maand, schreef Amit Shah, minister van Binnenlandse Zaken en BJP-prominent, op Twitter: „Dit toont de onwrikbare vastberadenheid van Modi om het welzijn van vrouwen en stammen te waarborgen.” Voor de regeringspartij  zou Murmu's prominente positie in ieder geval kunnen zorgen voor meer steun in de deelstaten waar veel stammen zijn gevestigd. De krant Hindustan Times  omschreef  haar kandidatuur als poging tot het „bouwen van bruggen met de stammen” én politiek gewin in deelstaat- en landelijke verkiezingen.  In profielen die afgelopen maand van Murmu verschenen, werd de zichtbaarheid van een tribale vrouw als president als mijlpaal beschreven. Maar het is onduidelijk hoeveel zij op die positie daadwerkelijk zal kunnen betekenen voor de stammen, want de staatshoofdelijke functie in India is vooral symbolisch. Het echte beleid wordt bepaald door het kabinet onder leiding van de premier. Critici wezen er bijvoorbeeld op dat Murmu’s voorganger, Ram Nath Kovind, in zijn termijn van vijf jaar weinig heeft gedaan om de positie te verbeteren van de gemarginaliseerde Dalit-gemeenschap waaruit hij zelf voortkomt, de laagste sociale kaste. Murmu had de Nationale Democratische Alliantie, waarin de rechtse regeringspartij verschillende andere politieke partijen heeft verenigd, achter zich. Daarmee was haar verkiezingswinst op voorhand al zo goed als zeker. Op maandag brachten leden van het Indiase hoger- en lagerhuis en de parlementariërs van de deelstaten hun stem uit in een geheime stemming. Donderdagochtend werd in Murmu’s dorp al feest gevierd vanwege haar uitverkiezing,  vooruitlopend op de officiële uitslag later op de dag. Haar belangrijkste tegenstrever Yashwant Sinha was eerder verbonden aan de BJP, en is voormalig minister van Financiën en Buitenlandse Zaken. Hij werd nu als kandidaat gesteund door oppositiepartijen, en heeft Murmu gefeliciteerd met haar zege.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/21/met-murmu-krijgt-india-voor-het-eerst-een-vrouwelijk-stamlid-als-staatshoofd-a4137047
2022-07-21||Nog steeds weten veel kinderen niet wie hun vader is||Ouders die tientallen jaren voor hun kinderen verzwegen dat die met donorsperma waren verwekt, en de weerslag die dat had op die gezinnen. Dat raakte Tinne Claes het meest tijdens haar onderzoek naar de geschiedenis van spermadonatie. Bijvoorbeeld een moeder, vertelt Claes aan de telefoon, die dertig jaar lang met schuldgevoelens jegens haar kinderen rondliep, doordat ze voelde: ‘ik ben aan het liegen’. Ze had haar echtgenoot beloofd te zwijgen. De artsen hadden gezegd dat dat het beste was, dat de kinderen zich probleemloos zouden hechten binnen het gezin, dat zij en haar man dan zelf ook wel zouden vergeten dat vader niet de biologische vader was. Maar dat gebeurde niet.  De moeder dacht ook: als ik het vertel is dat egoïstisch, want dan leg ik de last bij het kind. Maar in de puberteit gingen de kinderen zich toch afvragen waarom ze niet op hem leken – en wie ze nou eigenlijk waren. „Ik vond het tragisch en ontroerend om die kanten met elkaar te vergelijken”, zegt Claes. „En als historica vind ik het interessant om te zien dat eerlijkheid, openheid en transparantie nu zulke belangrijke waarden zijn geworden, terwijl het vroeger juist de norm was om niet alles te vertellen en om zelfs tegenover je kinderen af en toe te liegen om bestwil.” Deze moeder is een van de ruim honderd mensen die Tinne Claes interviewde voor haar onlangs verschenen boek Zaad zonder naam, over de geschiedenis van spermadonatie in België. België is een van de laatste landen waar zaaddonors nog anoniem mogen blijven – in Nederland mocht dat tot 2004. De Belgische spermabankgeschiedenis lijkt op die in Nederland, zegt Claes desgevraagd: „Met dat verschil dat Nederland iets lijkt voor te lopen. Ik denk dat hier in België de donoranonimiteit ook gaat sneuvelen. Maar in grote lijnen zijn er veel parallellen in de Europese landen: het begint overal met gebrek aan wetgeving en met artsen die op eigen houtje gaan experimenteren.” Claes sprak die pioniers. De assistenten van het echtpaar Robert en Andrée Schoysman, dat in 1956 de eerste Belgische vrouw met donorzaad een kind liet krijgen en in 1970 de eerste Belgische spermabank oprichtte. Verschillende gynaecologen die met ingevroren sperma experimenteerden, met technieken die ze onder meer bij veehouders afkeken. De Deen Ole Schou, die in 1987 spermabank Cryos oprichtte die, mede dankzij slimme pr en handig meebewegen met de wetgeving in verschillende landen, de grootste ter wereld zou worden. Een soort catalogus waarin je je toekomstige ‘Viking-baby’ kon uitzoeken.  Claes sprak ook ouders die verzwegen dat de vader niet de biologische vader van hun kinderen was, en kinderen die dat geheim ontdekten en naar hun biologische vaders op zoek gingen. En ze sprak lesbische stellen en alleenstaande vrouwen. In de jaren zeventig werden die nog uit vruchtbaarheidsklinieken geweerd: „Op een groot wetenschappelijk congres dat in 1973 plaatsvond in Leuven”, schrijft Claes, „was de consensus dat vrouwen die zonder man bij hen aanklopten ‘even gelukkig zouden zijn met een kleine hond’.”   De geschiedenis van spermadonatie is duidelijk óók een emancipatiegeschiedenis. Die loopt van de Amerikaanse vrouw die in 1884 onder verdoving werd bevrucht met donorsperma van een medicijnenstudent, zonder dat de artsen of haar man haar dat vertelden – via vrouwen die in de jaren zeventig  logen dat zij zelf onvruchtbaar waren en niet hun man (een onvruchtbare man was te genant) – tot de lesbische en alleenstaande vrouwen die nu  zo’n driekwart van het klantenbestand van spermabanken vormen. (Hetero’s kiezen sinds begin jaren negentig vaker voor ICSI, een techniek waarbij een spermacel van de vader direct in een eicel geïnjecteerd wordt. Daarvoor is één spermacel genoeg, desnoods een trage.) Spermadonatie is eigenlijk een beetje een uit de hand gelopen zijproject voor Claes. Aan de KU Leuven doet ze onderzoek naar een breder onderwerp: de geschiedenis van ongewenste kinderloosheid in de tweede helft van de twintigste eeuw. Beide onderwerpen waarvan mensen snel denken dat die wel persoonlijk zullen zijn, schrijft ze: „Ze nemen aan dat als je zelf worstelt met een onvervulde kinderwens, je eicellen wilt doneren of ontdekt dat je een donorkind bent.”  Maar Zaad zonder naam is net zo min een persoonlijke zoektocht als haar vorige project, haar promotieonderzoek naar de vraag waar de lijken vandaan kwamen die voor negentiende-eeuws anatomisch onderzoek nodig waren (aanvankelijk verplichte lichaamsafstand door de armen, later schenkingen). „Na dat archiefonderzoek was ik zoekend. Ik wilde levende mensen interviewen over een maatschappelijk relevant onderwerp.”  Toen ze met die interviews begon, ontdekte ze al snel dat de geschiedenis van de spermabanken haar in het bijzonder interesseerde. „Ik kwam op die pioniers die zelf een spermabank begonnen en daar ben ik steeds gefascineerder door geraakt. De geschiedenis van ongewenste kinderloosheid is verder louter vooruitgangsgeschiedenis: kijk eens wat de wetenschap al kan! Vergeleken met ivf, operaties en hormoonbehandelingen bij de vrouw is donorinseminatie de enige techniek waar opnieuw wat twijfels bij  zijn. Veel mensen vinden het nu toch wat ouderwets, met name de donoranonimiteit.” Vandaag de dag, vertelt Claes, is de consensus dat het goed is om kinderen al vroeg te vertellen dat ze met donorsperma zijn verwekt. „Daar is geen nadeel aan, maar donorkinderen die het pas op latere leeftijd horen, kunnen wel problemen krijgen.” Die kunnen het een schok vinden dat ze geen échte broer of zus zijn, geen écht kind van hun vader. Welk percentage van de laat-vertelde-donorkinderen daar problemen mee krijgt, is onduidelijk. Het is ook moeilijk te onderzoeken, zegt Claes, omdat juist  donorkinderen met problemen zich zullen verenigen en zo makkelijk te vinden zijn voor onderzoekers. „Ik schat dat 80 tot 90 procent van de donorkinderen nog steeds niet weet dat ze donorkind zijn. Over die groep weten we niets.”  Intussen zijn de vaak stokoude artsen die Claes sprak geneigd aan hun gedateerde ideeën over donoranonimiteit vast te houden. „Sommigen vertelden met trots dat ze hun archieven hadden vernietigd. Ik vond dat opmerkelijk, ik had enige ethische reflectie verwacht op het lot van de donorkinderen, maar voor de artsen golden alleen de beloftes die ze destijds aan de ouders en donoren hadden gedaan. ‘Je moet niet mij verwijten komen maken’, zeggen ze dan, ‘dit was afgesproken’.”  Toch hielden die oude artsen zich zelf niet altijd aan regels als: je mag sperma van één donor maar een beperkt aantal keren gebruiken, geen sperma van verschillende donoren mengen, niet je eigen sperma gebruiken. „Dat is inderdaad moeilijk: in interviews zeggen artsen dan dat zij zulke dingen zelf nooit hebben gedaan en dat het uitzonderingen waren. Maar in bijna alle westerse landen zijn wel donorsperma-schandalen bekend geworden.”  Claes vindt het vooral interessant, zegt ze, „hoe de context voor ‘fertiliteitsfraude’, zoals het genoemd wordt, kon ontstaan. Het zwijgen, de geheimhouding, de donoranonimiteit, niemand die checkte of je je aan een maximum aantal inseminaties per donor hield.” Inmiddels zijn die quota duidelijk gedefinieerd, al verschillen ze per land. Voor Nederland is het bijvoorbeeld twaalf en voor België zes, wat betekent dat één donor twaalf vrouwen in Nederland en zes in België kan bezwangeren, en nog veel meer in andere landen, en dan wordt er niet eens gesjoemeld.  De spermabankpioniers hadden zulke heldere regels nog niet. „Al vonden artsen al in de jaren 70 en 80  dat het mengen van zaad en het gebruik van je eigen zaad ongeoorloofd was. Maar de kans dat het uitkwam als ze het toch deden, leek klein.” Ze konden niet weten hoe relatief makkelijk het zou worden om verwantschap te testen en biologische familie op te sporen via commerciële dna-testbureaus als 23andMe en  MyHeritage.  Eind juni kwam in België een schandaal aan het licht van een gynaecoloog die ruim dertig jaar geleden eigen sperma had gebruikt. Zelf vindt hij dat hij niets verkeerd heeft gedaan en  „gewoon mensen geholpen” heeft. Nederland kende al eerder zulke schandalen: toen Claes begon met haar interviews was Jan Karbaat in het nieuws, de arts die op grote schaal eigen zaad had gebruikt en tientallen donorkinderen heeft. „Sommige artsen die ik sprak vonden hem een heel sympathieke en slimme man, wat was daar nou mis mee. Terwijl wat hij deed toen al niet kon.” Wat vond ze daarvan? „Tja, die artsen waren 80-plus, ik verwacht daar ook niet 100 procent meningen van die nu goed liggen. Dus ik schrik daar niet zo van. Maar ik vind het wel heel interessant. Mensen die vroeger heel vooruitstrevend waren, zijn nu conservatief geworden. Eigenlijk gaat mijn boek over ouder worden en vasthouden aan je ideeën, terwijl de samenleving verandert.” 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/21/nog-steeds-weten-veel-kinderen-niet-wie-hun-vader-is-a4137046
2022-07-21||Alsjeblíéft mag ik thuisblijven, denken mensen met erge heimwee||Toen Anita Stuts (42) uit het Groningse Loppersum trouwde en bij haar man introk in Drenthe, is ze 2,5 jaar ziek geweest: moe, rillen, hoofdpijn, griepklachten, een zweverig gevoel, duizelig ook soms, alsof ze niet stabiel op haar benen stond. Ze zag de huisarts, een neuroloog, onderging darmonderzoeken, scans van haar hoofd, urineonderzoek, bloedtests. Zelfs een kruidendokter bezocht ze. Niemand wist wat ze had en niemand had een oplossing. Tot een arts in het ziekenhuis in Assen zei: „Dit is heimwee.” Dat weekend logeerde ze bij haar ouders in Loppersum. Geen hoofdpijn, niet misselijk, vol energie – nergens last van. „Ik ben hier geboren en getogen en had dus blijkbaar heimwee naar mijn dorp.” Oké, zei haar man, dan gaan we naar Loppersum. Daar wonen ze nu twaalf jaar samen, met hun drie kinderen. „Ondanks de vele aardbevingen, we zitten zowat in het epicentrum, wil ik hier nooit meer weg”, zegt ze. Heimwee kan veel impact hebben. Als je er in ernstige mate last van hebt, voelt heimwee als verlies van je vertrouwde omgeving, zegt Ad Vingerhoets, hoogleraar emotie en welbevinden aan de Universiteit van Tilburg. „In de psychologie zien we heimwee als een reactieve depressie, vergelijkbaar met rouw of liefdesverdriet.” Soms wordt de aandoening verward met een depressie of aanpassingsstoornis. In veel gevallen is heimwee onschuldig, maar er zijn uitzonderingen, mensen zoals Anita Stuts, bij wie de heimwee hun leven beheerst. In de VS, vertelt hij, heeft historicus Susan Matt een boek geschreven over ‘homesickness’. Op basis van dagboeken en brieven uit de 17de en 18de eeuw beschrijft ze hoeveel last sommige mensen ervan hadden ten tijde van de kolonisaties en de grote burgeroorlogen in de VS. Heimwee werd dan ook lang gezien als ernstige ziekte. Vingerhoets: „Aan het front was het een serieus probleem. Soldaten functioneerden niet door de lichamelijke klachten.” Slapeloosheid, geen eetlust, last van de darmen, hoofdpijn, buikpijn, koorts, benauwdheid, rillingen. En dan waren er nog de psychische klachten: somberheid, lusteloosheid, depressieve gevoelens en gedachten. Dat vecht niet lekker.  Vingerhoets noemt ook Nederlands onderzoek onder dienstplichtigen in de jaren zestig en zeventig: „De voornaamste reden voor soldaten om zich bij de verpleging te melden, was heimwee.” Actuele cijfers van hoeveel mensen er nu last van hebben, zijn er niet. „Er worden geen statistieken bijgehouden. Een deel gaat ermee naar de huisarts, sommigen naar een psycholoog, velen rommelen zelf wat aan of zeggen niks. Schaamte is een issue bij deze aandoening.” Hij denkt, gezien zijn patiënten door de jaren, dat het vaker voorkomt bij vrouwen dan mannen. Maar dat kan ook komen omdat mannen er minder vaak voor uitkomen, zegt hij. „Ik heb al heimwee als ik de straat uit loop”, zegt Selma van Dijk (64). Ze woont in Dronten, al jaren alleen. Aan het begin van een date vraagt ze of hij van vakantie houdt. „Als hij nee zegt, denk ik: oké, wij kunnen verder praten. Al die mannen van mijn leeftijd die zo nodig moeten reizen… Dat vind ik een afknapper.”  Van Dijk denkt dat ze een trauma heeft opgelopen toen ze op 4-jarige leeftijd zes maanden in het ziekenhuis lag vanwege acute niervergiftiging. „Uit het niets was ik weggerukt uit mijn vertrouwde omgeving.” Ze herinnert zich dat ze van kinds af aan altijd in tranen was als ze op vakantie ging. Continu gespannen en tien keer per dag naar de wc. „Buikgriep dachten mijn ouders, maar dat was het niet. Niemand had door dat je zulke klachten kon krijgen van heimwee. Ik wilde naar huis, maar dat was aanstellerij, zeiden ze.”  Nog steeds zeggen mensen tegen Van Dijk: stel je niet aan, je moet gewoon even doorbijten, vakantie is toch leuk? Over een week ben je weer thuis. „Mijn kinderen en kleinkinderen accepteren het en dat is voor mij het belangrijkst. Ik ben 64, dit is wie ik ben, ik ga me niet meer verdedigen, ik wil gewoon niet op vakantie.” Voor de kleinkinderen zoekt ze uitjes dicht bij huis. Ook dan voelt ze zich beroerd, maar zonder overnachting is het vol te houden. Volgende week gaat ze naar de dierentuin in Emmen. „Ik ben dan negen uur van huis. Ik neem valeriaan om de dag door te komen en zodra we binnen zijn, kijk ik eerst waar de toiletten zitten.” In de auto terug valt alle spanning van haar af. „Ik krijg weer babbels – heb je die grote vogel gezien? En dat beest met die gekke vacht? Als mijn huis in zicht is, ben ik weer vrolijk.” Anita Stuts is ook maar wat blij dat ze weer in haar oude vertrouwde huis woont. Ze moest er tijdelijk uit vanwege de aardbevingen. De woningbouwvereniging heeft gesloopt en weer opgebouwd. „Kijk nou hoe mooi”, zegt ze als ze de deuren naar de riante tuin openslaat. Op de kast zit een Mickey Mouse-knuffel naast een mok en doucheschuim met Donald en Goofy erop. Aandenken uit Disneyland Parijs, zegt ze. Drie jaar geleden zijn ze er met de kinderen en de twee kleinkinderen geweest. Ze laat foto’s zien: springende kinderen aan de voet van een gigantisch Toy Story-beeld, haar dochter met een Minnie Mouse-diadeem, de hele familie voor het beroemde kasteel. Vijf dagen hadden ze geboekt, maar na dag twee gingen ze huiswaarts. „Twee nachten niet geslapen en overdag toch uren door dat park lopen. We stonden bij de Avengers Superheroes-attractie en toen zei ik: ‘Ik heb het gehad’. Die avond zaten we in de trein, er was nog vertraging, het voelde als een verlossing toen we om 3 uur ’s nachts thuiskwamen.” Zo is ze de afgelopen jaren in Duitsland geweest, een Center Parcs in België en een midweek Walibi. Kussen en dekbed mee, maar toch was ze telkens weer na twee nachten thuis. Waarom boekte ze die reis naar Parijs eigenlijk nog? „Je blijft het proberen, voor de kinderen. Ik voel me schuldig dat ze door mij niet op vakantie gaan. Gewoon doorgaan, zeg ik tegen mezelf, misschien is dit wél leuk. We hadden veel tegenslagen gehad, dus we dachten: we gaan iets vrolijks doen.” Selma van Dijk denkt er intussen anders over. „Ik speel met de kleinkinderen uren met lego, we fietsen, schilderen, gaan naar de bijentuin. Niet op vakantie, maar ik doe andere leuke dingen.” Het accepteren en niet van huis gaan, is eigenlijk de enige oplossing, zegt Ad Vingerhoets. Ga je toch op vakantie, dan kun je op de momenten waarop je de meeste klachten hebt, afleiding zoeken: ga ’s ochtends als je wakker wordt meteen sporten, zo kun je het even onderdrukken, zegt hij. „Maar als de fysieke inspanning voorbij is, komen de klachten terug. Momenten zoals naar bed gaan of vlak na het avondeten zijn het moeilijkst. Eén keer heb ik een patiënt aangeraden de maximale dosis paracetamol te nemen, zes keer per dag. Ik kreeg dankbare mailtjes, ze hadden genoten van een reis naar Noorwegen.” Hij kwam op het idee door een experiment in de Verenigde Staten waarbij studenten met liefdesverdriet paracetamol kregen. „Dat hielp tegen de pijn. Omdat wij de pijn van heimwee vergelijken met de klachten van ernstige liefdesverdriet, waar je vergelijkbare fysieke klachten van kunt krijgen, dacht ik: misschien helpt paracetamol bij heimwee ook om de scherpe randjes eraf te halen.” Anita Stuts wil nog wel één keer proberen op vakantie te gaan. Ze wil dolgraag een keer naar de VS. „Maar ik weet eigenlijk al dat ik dat niet ga volhouden.”||https://www.nrc.nl//nieuws/2022/07/21/alsjeblieft-mag-ik-thuisblijven-denken-mensen-met-erge-heimwee-a4137044
2022-07-21||Vluchtigheid is vervreemdend, maar biedt toch comfort||Demonstranten met vlaggen en stokken, auto’s op een snelweg, motorrijders die wheelies draaien. Op de olieverfschilderijen waarmee Stijn van Casteren (23) afstudeerde aan de AKI in Enschede is geweld of wrijving vaak broeiend aanwezig, locatie en achtergronden zijn altijd vaag.  Het indrukwekkendste werk Stampede, 148 bij 230 centimeter, toont in blauwige tinten een dreigende menigte met helmen en monddoeken, de voorhoede van een demonstratie. Vlaggen en stokken steken als een krans alle kanten op. „Het is een wat ouder werk, uit 2020”, vertelt Van Casteren. Hij maakte het toen hij wegens Covid en lockdowns al na 2,5 maand als uitwisselingsstudent aan de academie van Vilnius in Litouwen terug moest naar Enschede. „Ik had geen atelier meer. Ik voelde dat ik geen kant op kon. Het was ook de tijd van de betogingen in Hongkong, maar dat verdween ineens uit iedereens interesse. Bizar, want de protesten gingen door. Daarom wilde ik het nieuws opblazen met een groot schilderij, zoals de media eerder de hype hadden aangewakkerd.”  Het thema geweld hield hem al langer bezig. De isolatie door corona versterkte zijn gevoel van afstand tot de wereld. „Alsof je in een auto door een landschap rijdt waar je nooit doorheen zult lopen.” Toen hij jonger was, hielp graffiti als uitlaatklep. „Dat was een manier om het stedelijke landschap naar mijn hand te zetten. Stampede was een nieuwe stap, maar gaat minder over mijzelf of mijn relatie tot de omgeving.”   Als voorbeeld van een schilderij dat daar wel over gaat, noemt hij Can we please go to McDonald’s dad I’m hungry. Daarop zie je een rijdende personenauto in een verder vaag landschap. „Dat gaat over het vluchtige moment van passeren, waarop de omgeving niet tastbaar is. Het landschap is abstract, zonder diepere laag. Bij een lunch of tussenstop op reis heb je geen tijd om die gebeurtenis te verwerken. Die vluchtigheid vind ik interessant. Het is vervreemdend, maar biedt toch comfort.” De kijker moet de emotie van een schilderij zelf invullen. „De wrijving in het werk, eenzaamheid, leegheid of melancholie, ervaart iedereen. Maar verder heeft iedereen er een eigen kijk op. Jij ziet op mijn nieuwste schilderij motorrijders die lawaaiig wheelies draaien. Iemand anders zei dat zijn zoon zichzelf er in zag met zijn vrienden ontspannen op straat. Maar het schilderij geeft geen grip.”  Hij vergelijkt het met bewakingscamera’s en Google Streetview. „Op die beelden zie je mensen in hun omgeving, maar er is geen verhaal. Wat ze aan het doen zijn is niet helder. Zo’n afstand zit ook in wat ik schilder.” Plannen? „Komend jaar ga ik reizen, wat geld verdienen, werken aan mijn portfolio en ergens anders zijn dan hier. In Enschede ga ik wel een muurschildering maken, waar ik veel zin in heb. Het jaar daarna ga ik doorstuderen en doorwerken.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/21/vluchtigheid-vervreemdt-en-is-comfortabel-a4137043
2022-07-21||De Zweedse koningin Christina voelde zich in veel opzichten een man||Wanneer je al struikelt over het eerste woord in de titel, kan het boek zelf dan nog iets zijn? Frans Godfroy schreef over de spectaculaire bekering van de Zweedse koningin Christina tot het katholieke geloof onder de titel Passage naar Rome, kennelijk met de bedoeling dat we hier een echo van E.M. Fosters Passage to India in zullen horen. Een wat ongelukkig anglicisme op een boek dat ook nog eens een wazig en asgrauw omslag heeft. Schijn bedriegt. Passage naar Rome is een mooie en kleurige reconstructie van een van de grootste causes célèbres uit de zeventiende eeuw. Alles draait om koningsdochter Christina die al jong soeverein vorst wordt van Zweden, dat juist een periode van enorme expansie achter de rug heeft. Ze is nog maar enkele maanden koningin over het door en door lutherse Zweden, of ze begint al hardop na te denken over troonsafstand. Waarom? Waarschijnlijk omdat ze sympathie begint te ontwikkelen voor het katholicisme. Er gaan dan nog enkele jaren overheen voor ze het ferme besluit neemt zich te bekeren en Zweden te verlaten. Overgaan naar het katholieke geloof kan voor haar maar in één stad: Rome. In het diepste geheim wordt de reis in Stockholm voorbereid; alleen enkele vertrouwelingen zijn op de hoogte van haar bedoelingen, onder wie opvallend veel Spaanse jezuïeten. Eerste reisdoel is Brussel, waar ze in het diepste geheim haar katholieke geloofsbelijdenis aflegt. In Innsbruck doet ze dat nog eens, maar nu in een volle kerk. Vanaf dat moment is haar bekering een publiek feit. In heel Europa wordt erover gesproken. Haar verdere reis naar de Eeuwige Stad in het najaar van 1655 werd één grote politiek-religieuze demonstratie. Mars op Rome, zo had Godfroys boek ook kunnen heten. De definitieve bekering twee dagen voor Kerst 1655 in de Sint-Pieter in Rome is dan nog maar een formaliteit. Maar voor rooms Europa is het een glorieus moment, een sprookje met de allure van een godsbewijs. Christina is naar Rome gekomen om er te blijven; ze neemt haar intrek in het Palazzo Farnese, en wordt het middelpunt van het Romeinse societyleven, waarin het er aanzienlijk minder vroom aan toegaat dan de vele rondflanerende kerkdienaren doen vermoeden. Ze smijt met geld, verliest de grip op haar stelende hofhouding en belandt diep in de schulden. Christina, die was binnengehaald als levende propaganda voor het ware geloof, wordt voor het Vaticaan steeds meer een ontembare stoorzender. In Stockholm had ze een vurige lesbische relatie met hofdame Ebba Sparre Voor buitenstaanders lijkt ze een en al wispelturigheid, maar ze speelt in het verborgene riskante spelletjes op het internationale schaakbord. Hoewel ze veel te danken heeft aan de sympathie van de Spaanse koning en voor hem werkende jezuïeten, wendt ze zich van hem af en richt haar aandacht op de zeer machtige Franse eerste minister, kardinaal Mazarin. In het diepste geheim wordt in 1656 een operatie op touw gezet die Christina koningin van Napels moet maken. Alleen, Napels moet eerst nog wel even veroverd worden op de Spanjaarden. Er komt uiteindelijk niets van terecht omdat de prioriteiten van Mazarin al snel weer veranderen. Christina raakt gefrusteerd, voelt zich onbegrepen en ook geschoffeerd. Ze probeert nog een keer vanuit Rome in Parijs verhaal te halen. Ze wordt bij Mazarin weggehouden. Wanneer ze merkt dat haar hovelingen intussen complotten tegen haar smeden, wordt het haar teveel. In strijd met elk recht, spreekt ze – op het koninklijke landgoed Fontainebleau nog wel – een doodvonnis uit over haar eigen opperstalmeester. Een vonnis dat onmiddellijk, en op gruwelijke wijze, wordt voltrokken. Mazarin probeert het schandaal nog toe te dekken, maar al snel schrijven de kranten in heel Europa erover. Christina verliest nu de sympathie van zo goed als iedereen, ook van de paus. De Curie begint van haar weg te kijken. En ze beseft ook dat haar kansen om nog ergens een grote katholieke vorstin te worden zo goed als verkeken zijn. Ze leeft nog ruim dertig jaar, min of meer teruggetrokken, in het Palazzo Riario in Rome.  Wat maakte dat deze vrouw tot zulke vergaande en moeilijke manoeuvres in staat was, terwijl ze er ook voor had kunnen kiezen om koningin van Zweden te blijven? Frans Godfroy, journalist van huis uit en inmiddels gepensioneerd, is voorzichtig met speculaties. En terecht. Uit alles blijkt dat Christina niet alleen een zeer complex karakter had, maar ook dat ze haar beslissingen goed overdacht. Hoewel ze zich af en toe door anderen in riskante opzetjes laat meeslepen, neemt ze er vaak ook weer heel soeverein afstand van. Het was ook voor mensen in haar directe omgeving moeilijk om vat op haar te krijgen. Ze wisselde makkelijk van voorkeur, ook in de liefde. Al vroeg wist Christina dat er geen echtgenote en moeder in haar school. In Stockholm had ze een langdurige en vurige lesbische relatie met hofdame Ebba Sparre. Maar dat was niet het hele verhaal; ze voelde zich in veel opzichten man. Er is ook wel gespeculeerd dat ze hermafrodiet was. Met overduidelijk plezier legt ze een groot deel van de reis naar Rome in mannenkleren af. En toch was het een man die in Rome haar grote liefde en trouwe metgezel werd: kardinaal Decio Azzolino. We moeten geloven dat het bij een platonische verhouding bleef. Christina zat er niet mee dat heel Rome en uiteindelijk heel Europa wist van deze verhouding. Het leven was voor haar ook theater. Dat kon niet zonder pikanterietjes en melodrama.  Godfroy ontwijkt de tegenstrijdigheden in dit leven niet, maar benoemt ze, terwijl zijn aandacht vooral uitgaat naar de overdaad aan smeuïge details in dit opwindende vorstinnenleven. De kern van het boek is de reis van ruim anderhalf jaar dwars door Europa, met alle folklore die erbij hoort. Soms zijn de beschrijvingen van wéér een bezoek aan een kerk of klooster met imposante reliekenverzameling wat te veel van het goede. Het is dan ook verfrissend dat uiteindelijk zelfs Christina genoeg krijgt van die onmetelijke santenkraam. En ook van jezuïeten. Een soevereine vrouw. 

●●●●●
||https://www.nrc.nl//nieuws/2022/07/21/de-zweedse-koningin-christina-voelde-zich-in-veel-opzichten-een-man-a4137042
2022-07-21||Column | Een strafkamp zo groot als een heel land||Het is zondag 17 juli als in Amsterdam brug 417, die de Beethovenstraat over het Zuideramstelkanaal tilt, een naam krijgt, de Joep Langebrug. Joep Lange (1954-2014)  woonde twee portieken verderop bij mij in de straat. Bijna dagelijks kwam ik hem tegen als hij zijn hondje uitliet. Ons contact bestond dan uit een vriendelijk ‘Goedemorgen’. Dat hij een beroemde aids-onderzoeker was, ontdekte ik pas op 17 juli 2014, toen bleek dat hij aan boord zat van de MH17, het vliegtuig dat door een Russische Boek-raket boven Oekraïne werd neergehaald.  Die ramp met de MH17 is acht jaar na dato ondergesneeuwd in het andere oorlogsnieuws uit Oekraïne. De daders zullen waarschijnlijk nooit worden gestraft, ook omdat de president van Rusland een van hen is. Het maakte  mijn sigarenrokende buurman Peter bij de bruggendoop opnieuw woedend. Om vat te krijgen op de door Rusland veroorzaakte chaos, lees ik Sasja Sokolovs onlangs  heruitgegeven roman School voor zotten (1976). Het is een tweehonderd bladzijden lange stream of consciousness van een geesteszieke, die model kan staan voor menige hedendaagse Rus. Tenslotte moet die zich sinds de Russische inval in Oekraïne in een surrealistisch en anachronistisch land wanen, waar de dictatuur ineens is hersteld en proteststemmen net als in de dagen van de Sovjet-Unie in psychiatrische inrichtingen worden gesmoord.  De verteller is een schizofrene leerling van een school voor geestelijk gestoorden, die tot zijn eigen gespleten ‘Ik’ praat. Gevoel voor tijd heeft hij niet, alle gebeurtenissen lopen door elkaar.  Zo voert hij een permanente dialoog met zijn overleden leraar Pavel/Paulus/Saulus Petrovitsj Norvegov, die aan het einde van het boek, als hij ontslagen is, zijn eigen geraamte aan zijn school verkoopt.  Ook kom je overal verhulde kritiek op het regime tegen. Zo lees je tussen de regels door over de vroegere arrestatie van de eigenzinnige professor Arkadi Akatov, die sinds kort uit het kamp is vrijgelaten. De verteller, een in de liefde onervaren puber, is verliefd op zijn dochter, een  30-jarige biologielerares. Schaterlachen moet je om de passages over de uitwassen van de planeconomie, die ervoor zorgde dat je in de Sovjet-Unie soms drie jaar op een wachtlijst stond voor een vloerkleed of een pyjama.  Somber word je daarentegen van de bijbelse parabel ‘De timmerman in de woestijn’. Hierin wordt een gewoon mens verleid beulswerk te verrichten, om daarna zelf uit de weg te worden geruimd. Het leest als een waarschuwing voor iedereen die met het kwaad wil collaboreren. Zo’n collaborateur is ook de agressieve vader van de verteller, een officier van justitie, die overal boeven ziet en de chaos wil bedwingen, omdat anders iedereen dronken is.  Maar bovenal is School voor zotten een in een delier gegoten lyrisch spel met taal, dat schitterende beeldspraak oplevert. Dat blijkt al meteen aan het begin, als de verteller het heeft over het spoorwegstation Krijt, dat in het gelijknamige da-tsjadorp ligt, waar iedereen in krijtgroeven werkt, krijtwit is en in krijtwitte roebels betaald krijgt. ‘Krijt’ is een metafoor voor de Sovjet-Unie als een groot strafkamp.  De schrijver Maxim Osipov vergelijkt Sokolov in zijn nawoord bij deze heruitgave met Gogol, wiens personages ook zo goed de gekte van hun tijd vertolkten. De doop van de Joep Langebrug is er een dramatische uitwas van.||https://www.nrc.nl//nieuws/2022/07/21/een-strafkamp-zo-groot-als-een-heel-land-a4137041
2022-07-21||Is Duitsland overgevoelig voor anti-semitisme?||„Stop censorship” staat op een rode kartonnen tank op de bodem van een oud zwembad in Kassel, een kunstwerk van collectief Taring Padi dat bezoekers uitnodigt erop te schrijven. „Free Documenta”, schreef een andere bezoeker. Elders schreef iemand „Red Documenta van de kunstbarbaren”.  Met „barbaren” wordt gedoeld op de vele Duitse opiniemakers en bestuurders die zich druk maakten over twee antisemitische karikaturen op een banner van het Indonesische kunstenaarscollectief Taring Padi. Na publieke druk werd het werk People’s Justice (2002) een paar dagen na de opening van de Documenta verwijderd. Het werk van Taring Padi hing op het centrale veld van de tentoonstelling, nu staat daar alleen nog het raamwerk waarop het doek was gespannen. In het kielzog van het kunstwerk vertrok afgelopen weekend ook Documenta-directeur Sabine Schormann. Vlak daarvoor had de bekendste kunstenaar op deze Documenta-editie, Hito Steyerl, haar werk teruggetrokken. Voor de tentoonstellingsruimte van Steyerl bungelt nu een afzetlint met een bordje ‘gesloten’ eraan. De Documenta, met de Biënnale van Venetië het invloedrijkste kunstevenement ter wereld,  bevindt zich daarmee in de „zwaarste crisis in haar geschiedenis”, aldus de Süddeutsche Zeitung. De opgave voor de nieuwe directeur is om de tentoonstelling de resterende twee maanden open en overeind te houden, klinkt het.   Internationale critici vinden de ophef overdreven. „Beschuldigingen dat een beeld antisemitisch zou zijn, verpestten de stemming op een gedurfd festival van experimenten”, oordeelde  The New York Times. „Documenta censureert kunstwerk”, kopte NRC. De Australische kunstenaar Richard Bell, ook op de Documenta vertegenwoordigd,  noemde de gang van zaken in NRC „geen antisemitisme, maar islamofobie.” Maar in Duitsland is de context, om voor de hand liggende reden, anders. Het verwijderde doek van Taring Padi is elders al meermaals tentoongesteld, nooit is er aanstoot aan genomen. Tijdens een panelgesprek eind juni zei de Israëlische historicus Meron Mendel daarover: „De Duitse context kan niet buiten beschouwing worden gelaten, al vinden sommigen die Duitse context al te lokaal of zelfs provinciaals.”  Mendel (1976) is hoofd van het Educatiecentrum Anne Frank in Frankfurt. Nadat het doek van Taring Padi was verwijderd, vroeg Documenta-directeur hem als adviseur voor het bevorderen van de dialoog en om met de andere kunstenaars te onderzoeken of meer werken misschien uitleg behoefden. Maar volgens Mendel wilde Schormann die dialoog niet écht. „En ik wilde niet als vijgenblad dienen”, aldus Mendel aan de telefoon. Na twee weken bedankte hij voor de rol. Daarop trok ook Hito Steyerl zich terug, met het verwijt dat de organisatie geen inclusief debat over de tentoonstelling mogelijk maakte.  Is er inderdaad sprake van censuur, van een oververhitte Duitse beeldenstorm ten koste van de artistieke vrijheid van de kunstenaars die zich, volgens een statement van de Documenta-leiding, verdacht gemaakt voelen vanwege „hun herkomst, huidskleur, religie of seksuele oriëntatie”?  Een gerenommeerde Duitse jurist oordeelde in de Sueddeutsche Zeitung dat de karikaturen op het doek People’s Justice kunnen worden gezien als aanzet tot haat en discriminatie. Ter vergelijking nam hij een ander werk op de Documenta, Guernica Gaza, onder de loep. Daarin wordt het nazi-bombardement op Guernica vergeleken met de Israëlische bezetting van de Palestijnse gebieden. Dat kan als kwetsend worden ervaren, aldus de jurist, maar is een politiek statement en valt onder de vrijheid van meningsuiting.  Ook voor Mendel is er een belangrijk verschil tussen kritiek op Israëls politiek en antisemitisme. Mendel ziet dat verschil zelfs tussen de beide karikaturen op het gewraakte werk van Taring Padi. De ene is een figuur in uniform met een varkenskop, een helm van de ‘Mossad’, de Israëlische inlichtingendienst, en om zijn hals een davidster. De andere figuur is een karikatuur met bloeddoorlopen ogen, een prominente neus, peies (traditionele slaaplokken, red.) en een hoed met SS-runen. „Die tweede heeft geen betrekking op Israël. Het is een klassiek antisemitisch beeld zoals we kennen uit de Middeleeuwen en de nazitijd.” Onlangs oordeelde een rechter dat een antisemitisch middeleeuws reliëf op de kerk van Maarten Luther in Wittenberg mocht blijven, in combinatie met het informatiebordje eronder. Op het 13de-eeuwse reliëf zijn drie als joods gestereotypeerde figuren te zien die aan de staart en de spenen van een varken trekken. De rechter noemde de zogenaamde ‘Judensau’  „in steen gebeiteld antisemitisme”, maar oordeelde dat het door het informatiebord een tijdsdocument wordt. „Het is nogal een verschil of een dergelijk beeld nu als kunst wordt gepresenteerd of dat het middeleeuws erfgoed is”, aldus Mendel. De context doet er dus toe. Bij de Duitse context hoort ook dat een brede meerderheid maar moeizaam een houding vindt tegenover kritiek op de politiek in Israël. In 2008 noemde Angela Merkel in de Knesset de veiligheid van Israël van nationaal (Duits) belang, wat ook kanselier Olaf Scholz (SPD) recentelijk onderschreef. Toen mensenrechtenorganisatie Human Rights Watch vorig jaar Israël van een beleid van „apartheid” beschuldigde, nam de Duitse tak van HRW op een berichtje op de website schielijk afstand van die internationale categorisering. En in Duitsland geldt de boycot-beweging BDS als „antisemitisch”, en worden diegenen die ermee sympathiseren al snel dito bestempeld.   In een bijdrage in tijdschrift Der Spiegel noemt ook schrijfster Eva Menasse het debat in Duitsland oververhit. We moeten ons druk maken over antisemitische aanslagen door Duitse neonazi’s, zoals die op de synagoge in Halle in 2019, aldus Menasse –  niet over wandkleden uit Indonesië.  „Natuurlijk zijn  Duitse rechts-extremisten een groter probleem dan kunstenaars uit Indonesië”, beaamt Mendel. „Maar mogen die kunstenaars dan antisemitische karikaturen verspreiden en extremisten niet?” Hoezeer rechts-extremisme een bedreiging is, wordt impliciet duidelijk in Kassel. Een nieuwe locatie op de Documenta 15 is een brug over de Fulda, onlangs gebouwd. Vanaf de brug zijn twee kunstwerken goed te zien. De brug heet naar Walter Lübcke, de politicus die in 2019 door een rechts-extremist werd vermoord omdat hij het Duitse vluchtelingenbeleid verdedigde.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/21/is-duitsland-overgevoelig-voor-anti-semitisme-a4137040
2022-07-21||Fout bij beëdiging rechters, onderzoek naar geldigheid 1.100 uitspraken||Door een fout bij het beëdigen van raadsheren, rechters die hoger beroepszaken behandelen, moeten mogelijk 1.100 uitspraken bij het gerechtshof Den Bosch opnieuw worden beoordeeld. Zeker zestien raadsheren en veertien plaatsvervangend raadsheren werden sinds 2003 verkeerd beëdigd volgens het gerechtshof, waardoor nu onzeker is of hun oordeel wel rechtsgeldig kan blijven. Procureur-generaal Edwin Bleichrodt vraagt de Hoge Raad te beslissen wat er met de zaken moet gebeuren. De president van het Hof, Gerard Tangenberg, zegt dat er “voor procespartijen, slachtoffers, en nabestaanden tijdelijk onzekerheid kan ontstaan over de geldigheid van de uitspraak„. Waarvoor hij excuses aanbiedt. Bij een beëdiging leest de voorzitter een tekst voor, waarop de raadsheer-in-spé moet verklaren zich hieraan te zullen houden. Begin deze maand merkte een aanwezige tijdens de beëdiging van een raadsheer op dat de verkeerde tekst werd voorgelezen, vertelt een woordvoerder van het gerechtshof Den Bosch. Wie dat was, kan ze niet zeggen. Niet de ambtseed voor rechters en raadsheren, maar die voor overige medewerkers van het hof werd gebruikt. Uit onderzoek bleek vervolgens dat dit zeker in dertig gevallen is misgegaan, en dat de eerste keer in 2003 was. Behalve dat de twee beëdigingsteksten erg op elkaar lijken, is het volgens de woordvoerder moeilijk te verklaren hoe dit heeft kunnen gebeuren. De procureur-generaal deed een vordering tot cassatie in het belang der wet; een procedure die alleen in uitzonderlijke gevallen wordt toegepast, meestal als er wetsuitleg in een specifieke situatie nodig is. De Hoge Raad moet nu beslissen welke gevolgen de blunder heeft voor de uitspraken die door de verkeerd beëdigde raadsheren zijn gedaan. Het gaat om vierhonderd strafzaken en zo’n zevenhonderd belastingzaken. De Hoge Raad gaat de kwestie half september behandelen. Momenteel informeert het gerechtshof de partijen bij wie de uitspraak mogelijk opnieuw gedaan moet worden. Zestien raadsheren zijn inmiddels opnieuw beëdigd. De anderen mogen geen uitspraken meer doen tot zij ook de juiste eed hebben afgelegd.  Om te voorkomen dat het gerechtshof dezelfde fout nog een keer begaat, is de beëdigingsprocedure aangepast. Vanaf nu wordt niet één, maar twee keer gecontroleerd of de voorzitter de juiste tekst voor zich heeft. Het verschil tussen de tekst voor rechters en overige medewerkers van het hof blijft klein, maar is er wel degelijk. Bijvoorbeeld, voor medewerkers: „Ik zweer dat ik trouw zal zijn aan de Koning en dat ik de Grondwet en alle overige wetten van ons land zal eerbiedigen”. Voor rechters: „Ik zweer/beloof dat ik trouw zal zijn aan de Koning, en dat ik de Grondwet en alle overige wetten zal onderhouden en nakomen.”||https://www.nrc.nl//nieuws/2022/07/21/fout-bij-beediging-rechters-onderzoek-naar-geldigheid-1-100-uitspraken-a4137024
2022-07-21||Cas Enklaar: onnavolgbaar talent met venijn en compassie||„Het griezeligste wat er in het toneel bestaat is opkomen in een decor, vanuit de coulissen”, zei acteur Cas Enklaar in 2018. Hij speelde toen in de voorstelling Liefdesverklaring (voor altijd), een hommage van de toneelspeler aan het publiek. Enklaar kon toen bogen op een carrière van meer dan een halve eeuw, met het acteurscollectief Het Werkteater als legendarisch begin in 1970. En toch was er die angst voor de opkomst, of beter: die angst voor „vreselijke decors, malle kostuums, dat hele gedoe van aangeklede acteurs”. Enklaar overleed afgelopen woensdag op 79-jarige leeftijd in zijn woonplaats Amsterdam. Enklaar was al geruime tijd ziek. Casper Willem Alexander Enklaar werd in 1943 geboren in Den Helder. Als kind knipte hij, samen met zijn broertje en zusje, filmsterren uit en verzamelde die in plakboeken. De Italiaanse filmster Gina Lollobrigida was zijn grote idool. Zijn moeder nam hem mee naar voorstellingen van Puck (later Centrum) in Amsterdam.  Tussen 1965 en 1968 bezocht hij de Amsterdamse toneelschool, daarna begon hij te spelen bij Toneelgroep Centrum. Enklaar hield naar eigen zeggen van jongs af aan van toneel. Hij liep door de straten van zijn geboortestad in vrouwenkleren, tot ongenoegen van zijn  vader. Maar  het opgetuigde toneel met decors en kostuum dat „net echt” moest zijn verfoeide hij.  Op 20 februari 1970 schreef Enklaar met een handvol acteurs theatergeschiedenis: ze verlieten welbewust de gevestigde gezelschappen waaraan ze waren verbonden en richtten Het Werkteater op, gevestigd aan het Amsterdamse Kattengat. Shireen Strooker, Marja Kok, Peter Faber, Olga Zuiderhoek, Jan Joris Lamers en Enklaar: ze wilden theater maken zonder regisseur, en al helemaal geen dramaturg of decorontwerper. Ze wilden theater brengen voor een publiek dat zelden of nooit de schouwburg bezocht. Zo traden ze met sociaal bewogen voorstellingen op in ziekenhuizen en psychiatrische inrichtingen, op straat.  Enklaar deed mee aan roemruchte voorstellingen als Toestanden, Hallo medemens  en Een zwoele zomeravond, theatervoorstellingen die vaak later werden verfilmd. In Een zwoele zomeravond vertolkt hij een boze opa die de Surinaamse zangeres (een meesterrol van Gerard Thoolen) van het toneel jaagt en twee dansers uitnodigt „een foxtrotje” te doen, dat is „tenminste beschaving”. Enklaar gold in de Werkteater-tijd als een „beeldschone acteur” die „echtheid van emotie” nastreefde, zoals NRC schreef in 1972 naar aanleiding van het „psychodrama”  Toestanden.   Voeg daarbij een acteur die zich elegant, dansant over het toneel beweegt en beschikt over een ver dragende, diep resonerende stem en de grondslag is gelegd voor een indrukwekkende carrière, in 1994 bekroond met de Albert van Dalsum-prijs. In zijn solo Een avond met Joan  (Het Werkteater, 1982) brengt hij een indrukwekkende hommage aan leven en neergang van Hollywood-ster Joan Crawford. Hoewel Enklaar toegeeft dat hij de travestiekunst graag beoefent, heeft hij er een afkeer van om op hoge hakken en in  jurkjes over het toneel te dartelen. Zijn vertolking van de mysterieuze Crawford, later ook verfilmd, is weergaloos: de triestheid van haar eenzame leven als actrice aan het slot doet, in de herinnering, nog altijd pijn. Naar eigen zeggen was het zijn homoseksualiteit die hem naar een rol als deze stuurde: hij vertoefde het liefst in de duistere wereld van nachtvlinderbars, uit angst voor het onbarmhartige daglicht. Zijn drang naar echtheid uitte zich ook in de vertolking van de jonge, wilde en intelligente Blanche uit Tramlijn Begeerte in 1997. Hij droeg een eenvoudig kostuum, eerder een hemdjurkje met een colbert erop. In de afscheidsbrieven uit het stuk gebruikte Enklaar zijn eigen persoonlijke „uitmaakbrieven”, zoals hij het noemt.  Voor Enklaar geldt dat hij „tijdens het acteren het spelen als echt ervaart”. Die drang zit absoluut niet aan de oppervlakte van kostuums of decor, maar in iets wat je een geheim zou kunnen noemen. Dat komt niet alleen in zijn vele honderden toneelrollen tot uiting, ook in de filmpersonages die hij vertolkte. Hij behoorde tot de vaste acteurs van cineast Theo van Gogh. Zijn rol als de alcoholische Bernd in een van de mooiste Nederlandse films, Een dagje naar het strand (1984), naar het gelijknamige boek van Heere Heeresma, getuigt van een bijna griezelige echtheid, sterker: Enklaars gespeelde alcoholisme is echter dan echt. Met dochtertje Walijne (Tara Fallaux) gaat hij naar het strand van Scheveningen. Terwijl zij rondrent, zandkastelen bouwt en zich in haar eentje vermaakt, gaat Bernard eropuit om drank te scoren. Het wordt steeds grimmiger én verdrietiger. De scène waarin de camera Enklaars wazig-doorlopen ogen filmt vlak boven een glas met dood bier is subliem. In dat glas drijven sigarettenpeuken. Enklaar probeert met zijn vingers het dode bier op te schuimen. In deze ene scène, met dochtertje Walijne op de achtergrond, schuilt heel het onnavolgbare talent van Enklaar: menselijk, oprecht, maar ook met venijn en compassie. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/21/cas-enklaar-onnavolgbaar-talent-met-venijn-en-compassie-a4137039
2022-07-21||Hoe erg is het als je vader zijn trauma&#8217;s niet verwerkt? Drie Spaanse romans over zwijgzame ouders||‘We werden uit onze slaap gewekt door gerinkel van glas en porselein dat op de grond uiteenspatte. Mijn zus en ik sprongen uit bed en renden naar de woonkamer zonder te weten of er iemand ons huis was binnengedrongen […] Toen zagen we haar staan, naast de notenhouten kast terwijl ze de kleine snuisterijen die ze in hun hele leven samen hadden verzameld van de planken pakte en voor zijn voeten smeet. Mijn moeder in haar lange duster met blauwe bloemetjes, sterk en vastberaden in haar optreden, bevend maar deze keer zonder te huilen.’  Halverwege de autobiografische roman Open hart komt ineens het moment dat de 15-jarige Elvira haar loyaliteit en het geloof in haar ouders verliest. Tijdens die nacht in het ouderlijk huis in Madrid ontstaat ineens een scheuring waardoor de schrijfster ‘het volwassen leven in wordt geduwd, haar zachte karakter kwijtraakt en een vreemde wordt’, zelfs voor zichzelf.  Meisje in de kerk van San Hipólito del Real omstreeks 1959 in  Támara de Campos, Palencia, Spanje. Foto Europa Press via Getty Images
 Elvira Lindo (1962) heeft dan al beschreven hoe haar vader Manuel, zoon van een karakterloze kapitein van de Guar-dia Civil en een bazige moeder, enkele maanden na het einde van de Spaanse Burgeroorlog in 1939 als negenjarige naar Madrid is gestuurd. ‘De meest meedogenloze, onbewoonbare en verwoeste stad van Spanje, waar het leger van de opstandige generaal vreselijk had huisgehouden’. In deze stad moet hij dagelijks voor zijn gewelddadige tante, bijgenaamd ‘het Beest’, eten halen bij de Auxilio Social, de voedseluitdeling van de franquistische vrouwenbeweging. Hij slaapt op een vies matras, is totaal verwaarloosd en zwerft doelloos door de verwoeste stad, eenzaam en alleen, net zo lang tot hij het niet meer trekt en uiteindelijk zelf op de trein stapt en een veiliger onderkomen vindt bij andere familieleden in Aranjuez.  Het is deze Manuel die zich ontwikkelt tot een nerveuze, kettingrokende, zwaar drinkende man met een obsessieve liefde voor zijn vrouw – ‘een gevaarlijke liefde van twee ongelijken’ – en zijn diepgewortelde jeugdangsten bestrijdt door ‘als een soort feodale heer’ over zijn gezin te heersen. Samen met vrouw en vier kinderen reist hij door het land, werkend als accountant voor een bouwbedrijf. Door dit zwervende bestaan, waarin steden en dorpen als Tétouan, Cádiz, Málaga, Ciudad Real en Tarragona elkaar opvolgen, kunnen de kinderen nergens aarden en krijgt Elvira’s moeder, gekweld door heimwee en gevangen in een verkrampte liefdesrelatie, hartkwalen. Pas wanneer Elvira een tiener is, vindt het gezin een vaste plek in Madrid. Maar dan is het al te laat. De snuisterijen en beeldjes, voor het eerst uitgestald in een kast, gaan eraan. Na jaren van ingehouden emoties uit haar moeder eindelijk haar woede en onmacht en gooit zwijgend alles kapot ‘voor de voeten van de man die haar sprakeloos aankeek’. En ja, ook hij zwijgt. Het is die ontworteling, het verdrukken van wie je bent en het intense zwijgen van twee ouders die de thema’s vormen van Lindo’s boek dat, ook al is het uiterst levendig en goed opgeschreven, soms te veel leest als een ongeredigeerd dagboek.  Hetzelfde thema keert ook terug in het recent gepubliceerde Terug naar huis (2021) van de Spaanse bestsellerauteur Jesús Carrasco (1972) die  in 2013 succesvol debuteerde met De vlucht. In deze  semi-autobiografische roman beschrijft hij  hoe zijn hoofdpersoon, na de dood van zijn vader, gedwongen wordt terug te keren naar zijn geboortedorp in het dunbevolkte Extremadura. En ook de Spaanse schrijver en dichter Manuel Vilas (1962) onderzocht in het eerder in deze krant besproken, autobiografische Ordesa de geschiedenis van zijn ouders die hun hele leven doorbrachten in het Noord-Spaanse stadje Barbastro en ‘doolden door het leven’. Het zijn autobiografische werken waarin de auteurs ieder hun blik richten op de hardwerkende generatie die een bestaan probeerde op te bouwen in het naoorlogse Spanje van Franco. Onder zijn dictatuur (1939-1975) groeide vanaf de jaren zestig het aantal banen   in de industrie, de dienstensector en de wetenschap. De welvaartsstijging die hiermee gepaard ging bood, ondanks de aanhoudende politieke onderdrukking en corruptie, nieuwe mogelijkheden voor de armere Spaanse onderklasse en leidde zelfs tot een nieuwe middenklasse. Met als resultaat een generatie die zich wilde opwerken: weg van het platteland, richting de grote steden, op zoek naar nieuwe mogelijkheden, maar ondertussen emotioneel nog steeds gevangen in een  verleden van burgeroorlog en oorlog waarover niet kon worden gesproken. Wat al die onverwerkte trauma’s doen met de kinderen van deze zwijgende generatie, dat is waar deze boeken over gaan.  Voor Lindo betekent het dat zij van jongs af aan, uit angst om haar kwetsbare moeder te verliezen, tics ontwikkelt – zoals het drie keer moeten aanraken van vloertegels of een lichtknopje – en zichzelf magische krachten inbeeldt om ervoor te zorgen dat haar moeder, die uiteindelijk kort na die desastreuze, nachtelijke woedeaanval overlijdt, in leven zal blijven. Bij Manuel Vilas, die zijn zoektocht naar het verleden  beschrijft aan de hand van 157 prachtige, associatieve mijmeringen, uit het zich in een depressie die begint kort nadat zijn moeder in 2014 overlijdt. In harde maar liefdevolle observaties schetst hij in Ordesa een beeld van een verscheurd Spanje, waar die zwijgende, ploeterende generatie, hangend tussen stad en platteland, machteloos tegenover zichzelf staat. Zo beschrijft hij zijn vader, als een man die, behorend tot de onderklasse ‘maar altijd goed gekleed’, nooit over zichzelf sprak, maar wel in staat was om zich als een kameleon aan te passen aan iedere situatie. ‘Hij was altijd arm. Het was hem alleen niet aan te zien en in die zin onttrok hij zich aan het Spaanse sociaaleconomische systeem van de jaren zeventig en tachtig van de vorige eeuw’. Ook zijn moeder, zo schrijft hij, sprak nooit over zichzelf, alsof ze een pact met zijn vader had gesloten. ‘Mijn moeder had verleden, heden noch toekomst […] Ze begreep niets van tijd. Haar geest kende geen tijdscategorieën. Dat was een zeldzame esthetische creatie van mijn moeder, alsof zich een soort historische schaamte in haar had genesteld. Schaamde ze zich voor haar ouders?’  De ouders van auteur Manuel Vilas. Foto  privécollectie Manuel Vilas, afkomstig uit Ordesa, uitgeverij Podium. Het is een vraag die hij later beantwoordt wanneer hij een foto van zijn grootmoeder – opgenomen in het boek – beschrijft. Het is het beeld van een vermoeide, oude vrouw die met een panische angst de camera in kijkt. Uit haar ogen spreekt ‘eeuwen Spaanse boerenstand, vermoeide handen, zweetlucht, slecht geschoren kaken, helse hitte in de zomer, vlak bij je mond ademende beesten, priesters die de mis opdragen’.  Het is de blik van iemand die, nadat haar man zelfmoord heeft gepleegd en haar eerstgeboren zoon is overleden,  de zin van het leven betwist ‘die in feite de zin is van de plaats waar je geboren bent, een plaats zonder naam, want een naam, roem, prestige, rijkdom, succes, eer, militaire macht, economische macht en internationaliteit zijn in Spanje slechts voor twee steden weggelegd: Madrid en Barcelona’. Die tegenstelling tussen stad en platteland, tussen vooruitgang en blijven hangen in een zwijgzaam verleden, komt ook terug in het prachtige, sober geschreven Terug naar huis van Carrasco. In deze derde roman, deels gebaseerd op zijn eigen leven, keert Juan, een jongeman die naar Edinburgh is verhuisd, terug naar zijn Spaanse geboortedorp. Hij komt zijn vader begraven die is overleden aan  een asbestvergiftiging – ooit opgelopen in een vezelcementfabriek. Bij aankomst  wordt hij geconfronteerd met een dementerende moeder en een verwijtende zus die jarenlang alleen voor haar zieke vader heeft gezorgd. Zus Isabel, een getalenteerde biochemicus die een bedrijf in de VS wil opzetten, dwingt hem haar taken over te nemen en vertrekt. Gedwongen het oude, middelmatige bestaan dat hij wilde ontvluchten weer voort te zetten, moet Juan de boel op orde zien te krijgen in het noodlijdende houtzagerijtje dat zijn vader heeft achtergelaten. Daar, in die  vervallen fabriek, omringd door moestuinen en stukken land, leert Juan tussen de aftandse schaafmachines, half afgewerkte deuren en oude werktafels zijn stugge vader herwaarderen. Die geestelijke hereniging weet Carrasco op een uiterst liefdevolle manier te beschrijven door op  tactiele wijze de objecten die hij  aantreft – en die symbool staan voor die lagere klasse die zich heeft willen opwerken – te omschrijven. Zo lezen we over de rammelende, oude Renault 4 (bijgenaamd ‘vier blikken’, waar de wind door de kieren waait) of over het bescheiden Leonidas-opwindhorloge van Juans vader: ‘Het mist de kwaliteit en de prestaties om in een lifestylemagazine voor mannen te kunnen staan. Het mist de kostbare materialen om door een juwelier begeerd te worden. Het mist een groep invloedrijke bezitters om de interesse van een antiquair te wekken. Het is het horloge van een arbeider.’ Voorwerpen, aldus Carrasco, die als kleine schijnwerpers fungeren. ‘Licht dat aangaat wanneer het leven van degene die ze bezat uitdooft.’ Jeugdfoto uit het boek Ordesa van Manuel Vilas. Foto  privécollectie Manuel Vilas, afkomstig uit Ordesa, uitgeverij Podium. Die aandacht voor de jaren zestig en zeventig via voorwerpen, gebouwen of  radio- en tv-programma’s komt ook terug in het proza van Vilas. Zo memoreert hij hoe bij zijn ouders begin jaren zeventig  de eerste televisie het huis binnenkwam en hoe zijn vader luidkeels meedeed met de spelshow Un, dos, tres… responda otra vez. Of hoe ze champagne dronken uit brede glazen, de zogenaamde ‘coupes’ of ‘pompadourglazen’, die later werden vervangen voor ‘flûtes’. Over een vroege foto waarop zijn vader zit in zijn eerste Seat 600, een auto die Juans vader in Terug naar huis verruilt voor de Renault 4, schrijft hij hoe dit voertuig ‘voor miljoenen Spanjaarden een reden tot vreugde was, een reden tot materiële, goddeloze hoop, een reden om te geloven in de toekomst van machines voor persoonlijk gebruik, een reden om te reizen, een reden om andere streken en andere steden op te zoeken […] een reden om in je eentje in een van de buitenwereld afgesloten hokje te gaan zitten.’  Een treffende beschrijving, omdat Vilas hier in feite  het opkomende individualisme beschrijft, iets waar zijn vader duidelijk onwennig tegenover stond. En dat geldt ook voor de ouders uit de andere romans: dat ze ook zelf iemand mogen zijn, was nog niet tot hen doorgedrongen.    Ook Lindo grijpt in haar herinneringen vaak terug op de details, de kleine dingen die voor haar de fundamenten vormen van een afbrokkelende jeugd, zoals  de liefde die haar moeder koestert voor tenniskampioen Manolo Santana (want ze houdt van ‘mannen met grote tanden’) en ‘modern koken’ waarbij platos combinados worden gemaakt, meerdere gerechten op één bord: frankfurters, ketchup, mosterd en aardappelpuree uit een pakje.   Hoe banaal het ook overkomt, uiteindelijk zijn het allemaal manieren om iets te begrijpen, iets terug te vinden van een jeugd die voor een deel in nevelen blijft gehuld. Zelfs wanneer Lindo na de dood van haar vader een lange afscheidsbrief aantreft, geeft dat haar, door de zakelijke manier waarop hij in een paar pagina’s zijn hele leven beschrijft, slechts de bevestiging van zijn onvermogen zich te uiten. Toch ontroert  het haar hoe hij zijn brief eindigt:  Dit is, uit de losse pols, een samenvatting van mijn leven.  Dank jullie wel, allemaal!  Alsof, zo concludeert Lindo – die in  deze vreemde, uitbundige slotzinnen toch ook  de ongeremde levenslust van haar vader herkent – hij het uitspreekt vanaf een podium terwijl hij een ererondje maakt, zich  ineens bewust van de schoonheid van het bestaan, maar op het punt staat voorgoed van het toneel te verdwijnen.  

●●●●●

Jesús Carrasco:  Terug naar huis. Vert. Arie van der Wal. Meulenhoff, 316 blz. € 21,99
 
●●●●●
||https://www.nrc.nl//nieuws/2022/07/21/de-onverwerkte-traumas-van-het-spanje-van-franco-a4137038
2022-07-21||Gigantische boete voor de ‘Chinese Uber’ Didi: ruim 1 miljard euro||  De Chinese taxi-app Didi Chuxing heeft een boete opgelegd gekregen van ruim 8 miljard yuan, zo’n bijna 1,1 miljard euro. Volgens de Chinese digitale toezichthouder heeft het bedrijf  veiligheidswetten op datagebied geschonden.  Didi,  de ‘Chinese Uber’, wordt onder meer beschuldigd van het illegaal verzamelen van persoonsgegevens. Wat het bedrijf precíés verkeerd heeft gedaan, wil toezichthouder CAC niet toelichten.  In een reactie aan de Financial Times laat de instantie weten dat de „illegale activiteiten”  van het bedrijf een „serieuze bedreiging” vormden voor de veiligheid van Chinese „sleutelinfrastructuur en -data”. De boete (8 miljard yuan) bedraagt  tegen de  5 procent van de jaaromzet van het taxibedrijf.   Zo komt een onstuimig jaar voor de taxi-app tot een voorlopig einde. Vorig jaar juni werd Didi met veel enthousiasme ontvangen op de beurs in New York. Het bedrijf haalde er zo’n 4,4 miljard dollar  op. Een blockbuster-beursgang.  Maar de euforische stemming bleef niet lang: vrijwel meteen  kondigde de Chinese digitale toezichthouder aan  een onderzoek te starten, dat nu tot de miljardenboete heeft geleid. Hij legde Didi ook direct een verbod op: het mocht de taxi-app niet langer aan nieuwe gebruikers aanbieden, Chinese appstores moesten de app uit hun aanbod verwijderen. Dat veroorzaakte een grote financiële klap.  Ook de  beurskoers van Didi daalde fors.  Uiteindelijk besloot de taxi-app eind vorig jaar, onder druk van de Chinese autoriteiten, helemaal van de Amerikaanse beurs te vertrekken.  De Chinese autoriteiten richtten hun pijlen de afgelopen jaren steeds vaker op grote techbedrijven. Beijing probeert de  controle te houden over de grote hoeveelheid data die de bedrijven verzamelen. Het wil bijvoorbeeld niet dat de grote techbedrijven (en hun bergen aan data) zomaar  in het buitenland naar de beurs gaan. De vrees bestaat dat ze dan gedwongen worden inzicht te geven in die gegevens. Bij Didi zijn dat niet alleen data van gebruikers, maar ook kaarten van China.  In wat ook wel een crackdown op Chinese techbedrijven wordt genoemd, werd  de beursgang van de fintech-tak van  internetgigant Alibaba, ANT,  in 2020 ook al afgeblazen.  Topman Jack Ma was  een paar maanden onvindbaar. Ook techbedrijven Full Truck Alliance, een soort Uber voor vrachtvervoer, en Zhipin.com, een vacature-app, werden door de CAC onderzocht. Alibaba kreeg daarnaast, net als maaltijdbezorger Meituan, een miljardenboete opgelegd van de Chinese mededingingsautoriteit. Twee topmensen van Didi hebben nu ook een boete gekregen, van  1 miljoen yuan (145.000 euro) per persoon.    Correctie (22 juli 2022): In een eerdere versie werd het boetebedrag in dollar uitgedrukt. Dat is aangepast naar euro. ||https://www.nrc.nl//nieuws/2022/07/21/gigantische-boete-voor-de-chinese-uber-didi-ruim-1-miljard-dollar-a4137037
2022-07-21||Deze filosoof weet zijn wanhoop zo speels te verwoorden dat je ervan opkikkert||Soms kan een inleiding je op het verkeerde been zetten, zoals die van Peter Sloterdijk bij het boek Bekentenissen & banvloeken van de Roemeense denker Emil Cioran. In deze tekst van Sloterdijk wordt op de breedsprakige manier die we van hem kennen relatief weinig gezegd, terwijl in de beknopte en scherp geformuleerde fragmenten van Cioran, die daarop volgen, juist veel gezegd wordt. Toegegeven, ook het werk van Cioran kan zo nu en dan cryptisch zijn, maar je hebt tenminste niet de indruk dat hij een rookgordijn opwerpt om een magere inhoud te verhullen. Waar de inleiding van Sloterdijk voornamelijk op neerkomt, is het idee dat Cioran geen navolgers heeft gehad omdat zijn denken niet slechts een theoretische exercitie was (zoals bij de meeste filosofen), maar uit een uiterst persoonlijke positie voortkwam. Sloterdijk benoemt die positie als een ‘vertwijfelende negativiteit die zich terugtrekt in een onoverdraagbare, bodemloze en onnavolgbare ballingschap’. Je zou het eenvoudiger kunnen zeggen: Cioran was een radicale pessimist die in zijn vijftien gepubliceerde boeken (waarvan Bekentenissen & banvloeken de laatste is, verschenen in 1987) blijft hameren op één idee: dat het leven zinloos is. Alle zaken die de mensheid bezighouden, ontmaskert hij als illusies die hoogstens tijdelijk kunnen afleiden van het grote niets. Ciorans werk bevat zo’n unieke mengeling van misantropie, wanhoop en scepticisme dat het vanzelfsprekend is dat hij nooit school heeft gemaakt. Niettemin heeft hij met zijn boeken lezers gevonden en zelfs liefhebbers (en dat zijn vast niet alleen mensen die levensmoe zijn). Het sombere karakter van Emil Cioran (1911-1995) wordt vaak in verband gebracht met zijn geboortegrond: hij werd namelijk in Roemenië geboren, in ‘een streek waar mislukken een plicht was’, zoals hij schrijft. Het Roemeense karakter definieerde hij eens als ‘vrolijke wanhoop’. Cioran vestigde zich eind jaren dertig in Parijs en nam zich voor om voortaan alleen nog in het Frans te publiceren, wat hem na jaren hard werken ook lukte. Welbeschouwd is het een fenomenale prestatie dat hij erin slaagde om in een vreemde taal werk van zo’n grote literaire kwaliteit te schrijven. Gelukkig werd hij trouwens ook niet in Parijs, maar die stad noemde hij wel ‘de enige plek waar het goed wanhopen is’.  Cioran noemde zijn woonplaats Parijs  ‘de enige plek waar het goed wanhopen is’ Het paradoxale van Cioran is dat hij zijn wanhoop soms zo speels en spottend verwoordt dat je er als lezer van opkikkert. Zo vertelt hij over een Chinese wijze die stelde dat een honderdjarige die terugblikt op zijn leven slechts een enkel uur van geluk kan aanwijzen. En dan schrijft hij: ‘Aangezien iedereen overdrijft, waarom zouden de wijzen daarop dan een uitzondering vormen?’ Het is voorstelbaar dat Cioran zelf ook plezier beleefde aan het bedenken van zo’n punchline. In ieder geval geeft hij toe dat hij ‘na het krabbelen van een bladzijde of zelfs maar een regel altijd zin krijgt om te fluiten’, wat zijn afgrondelijke pessimisme weer enigszins relativeert. Emil Cioran in Parijs, ca. 1950. Foto Corbis via Getty Images
 Wat Ciorans gebrek aan navolgers betreft: die heeft vast ook te maken met het feit dat hij niet argumenteert, maar poneert (zoals Ger Groot opmerkt in zijn essay over Cioran in Vier ongemakkelijke filosofen, 2003). In zijn werk volgt het ene stellige aforisme op het andere, zonder veel toelichting of samenhang; welke filosoof zou op zo’n wankel fundament verder kunnen bouwen? Bovendien vertegenwoordigen veel van zijn aforismen in hun absoluutheid een soort eindpunt van het denken, bijvoorbeeld als hij schrijft ‘Ieder leven is het verhaal van een teloorgang’ of ‘Het zekerste middel om niet op slag je verstand te verliezen: je herinneren dat alles onwerkelijk is, en zal blijven…’ Wat zou je aan zulke uitspraken nog kunnen toevoegen? Misschien dringt de vraag zich op wat je eraan hebt om een boek te lezen van een man die categorisch alles afwijst waar mensen in geloven. Een man ook die alleen nog soelaas vindt in de verveling, het lijden en het nietsdoen omdat in die toestanden de lucide blik mogelijk wordt waarmee hij door de dagelijkse schijn heenkijkt: ‘Om het wezenlijke in te zien, mag je geen enkel vak uitoefenen. Alleen de hele dag gestrekt liggen, en zuchten…’  Slechts weinigen voelen zich aangetrokken tot zo’n mate van onthechting en nog minder mensen kunnen zich zo’n luxe permitteren. Als Ciorans ideeën al nut zouden moeten hebben, dan zit dat nut in de tegenstem die erin te horen valt, het heftig nee-zeggen tegen een waanzinnige wereld. Je zou zelfs kunnen zeggen dat Cioran een tegengif biedt tegen het dolgedraaide streven naar meer, beter en verder dat de mensheid in de greep houdt. Een tegengif dat de lezer het beste in kleine doses tot zich kan nemen, als hij of zij niet ziek wil worden.   

●●●●●
||https://www.nrc.nl//nieuws/2022/07/21/deze-filosoof-weet-zijn-wanhoop-zo-speels-te-verwoorden-dat-je-ervan-opkikkert-2-a4137036
2022-07-21||Weilanden bestaan niet voordat er koeien in lopen||Grazende koeien hebben mij altijd gefascineerd. Ik ben met dat beeld groot geworden: zodra ik de stad uit fietste, zag ik een horizon, gras en grazende koeien. Dit beeld zit bij mij, en bij veel andere Nederlanders, ingegraveerd als samenhangend geheel van landelijkheid, weidsheid, natuur en rust.   Voor het vee dat er graast en voor hun eigenaren, de boeren, heeft het landschap geen recreatieve  betekenis.  Het grazen hangt samen met: melk en vlees produceren. Weilanden bestaan niet voordat er koeien in lopen. Het is het grazen zelf dat het landschap open houdt en de weilanden doet ontstaan. Het grazen in Nederland werd de afgelopen decennia steeds meer overgenomen door machines: het land werd gemaaid, de koeien op stal gevoerd. De koeien kregen kuilgras maar ook  maïs en soja. De eiwitrijke melkproductie nam toe.  Wat ik fascinerend vind aan een weiland, is dat het lijkt op een onbeschreven blad, een vel wit papier. Op het moment dat de koeien er komen grazen, vullen zij het in als een schrift of tekening, met hun diversiteit aan bewegingen.  Die bewegingspatronen fascineren mij. Afgelopen weken hebben Ivar van Bekkum en ik een nieuwe serie graaschoreografie-tekeningen gemaakt. Op deze tekeningen leggen wij de graaspatronen van koeien vast, als een soort menselijke en subjectieve gps.   Ik zou wensen dat ons werk ertoe zou inspireren om het landelijk gebied meer vanuit mobiliteit en samenhang te bezien.  De mestoverschotten zijn  op een andere manier te bezien: de aanvankelijke kringloop van voedsel, mest, gewas, grazen of verbouwen, voedsel, mest enz.  is verbroken met de komst van kunstmest, die aan die kringloop wordt toegevoegd. Deze meststoffen zijn voedingsstoffen, die worden toegevoegd maar nergens meer afgevangen. Het  systeem barst nu uit zijn voegen. Het landschap lijdt als het ware aan obesitas. Dat wat eerst zo prachtig leek: voldoende groeikracht voor het gewas om  mens en vee te voeden, gaat nu de aarde verstikken. Eerst de landerijen, dan de aangrenzende natuurgebieden, dan  de rest van het land en uiteindelijke de oceanen.  Wat lost het verminderen van de veestapel op specifieke locaties dan eigenlijk op? De wereld gaat er niet van op dieet. De stroom van niet-gerecyclede poep van mens en dier blijft de wereld verstikken.  Het stikstofbeleid produceert vooral een onoplosbaar politiek probleem met de beschuldiging van  de agrarische sector.  Ondertussen tekenen wij door, om met geduld, nieuwsgierigheid en aandacht ons voortdurend veranderende landschap te blijven bezien.||https://www.nrc.nl//nieuws/2022/07/21/beweegredenen-van-grazende-koeien-a4137035
2022-07-21||Dieren werden zo’n 233 miljoen jaar geleden warmbloedig||De vroege voorouders van zoogdieren werden warmbloedig aan het einde van het Trias, rond de 233 miljoen jaar geleden. Dat vermoedt een internationaal team van paleobiologen op basis van onderzoek aan het fossiele binnenoor van 56 uitgestorven ‘oerzoogdiersoorten’. De ontwikkeling verliep abrupt, en zorgde voor een stijging in lichaamstemperatuur van bijna 10 graden Celsius, schrijven ze deze week in Nature. Warmbloedigheid oftewel endothermie zorgt er in moderne zoogdieren en vogels voor dat ze een vrijwel constante lichaamstemperatuur hebben, die – afhankelijk van de soort – tussen de 31 en 45 graden Celsius ligt. Koudbloedige diergroepen, zoals insecten en reptielen, hebben de zon nodig om op te warmen, en dat bepaalt in sterke mate hun leefwijze. Juist endothermie heeft eraan bijgedragen dat zoogdieren en vogels tegenwoordig ‘ecologisch dominant’ zijn, schrijven de onderzoekers. Omdat ze sneller en verder kunnen bewegen en actiever zijn, kunnen ze meer niches innemen. Maar over het moment waarop de warmbloedigheid ontstond, bestaat veel discussie. Met hun huidige analyse van fossiele binnenoren menen de paleobiologen het antwoord in handen te hebben: tot het late Trias waren alle verre voorlopers van zoogdieren – in tegenstelling tot wat vaak vermoed wordt – nog koudbloedig. Pas daarna, tijdens een periode van grote klimatologische instabiliteit en afkoeling, volgde een snelle omslag. Het binnenoor herbergt het evenwichtsorgaan. Het is een labyrint dat onder meer bestaat uit halfcirkelvormige kanalen: buisjes die draaibewegingen registreren en zijn gevuld met endolymfe, een kaliumrijke vloeistof. Stijgende lichaamstemperaturen, zo schrijven de auteurs, zouden de stroperigheid van die endolymfe hebben verminderd en dat zou volgens hen zijn samengegaan met een veranderende morfologie van het binnenoor. Wijzigingen in de labyrintvorm en de vorm van de kanaaltjes zorgden ervoor dat de minder stroperige vloeistof tóch enigszins vertraagde. Prettiger voor de dieren, die anders door de klotsende endolymfe een verstoord evenwichtsgevoel zouden krijgen. De paleobiologen onderzochten hun vermoeden door 3D-weergaven te maken van het binnenoor van zowel uitgestorven als nog levende soorten, en de labyrinten met elkaar te vergelijken. Zodoende zagen ze dat de structuur rond 233 miljoen jaar geleden inderdaad veranderde: de kanaaltjes werden bijvoorbeeld significant smaller. Met behulp van computermodellen berekenden ze dat de lichaamstemperatuur van de vroege zoogdierachtigen rond dezelfde tijd toenam van pakweg 24 tot 29°C (vergelijkbaar met hedendaagse koudbloedige dieren zoals schildpadden) naar pakweg 31 tot 34°C. Nog steeds redelijk laag voor endotherme dieren, maar wel vergelijkbaar met de lichaamstemperatuur van vogelbekdieren. Overigens was warmbloedigheid niet de enige aanpassing aan het onstabielere klimaat aan het einde van het Trias, schrijven de onderzoekers. Rond dezelfde tijd of mogelijk later, tijdens het Jura, hadden sommige oerzoogdieren vermoedelijk een isolerende vacht ontwikkeld. Die isolerende vacht leidde tot betere thermoregulatie en droeg zo mogelijk zelfs bij aan de ontwikkeling van endothermie. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/21/dieren-werden-zon-233-miljoen-jaar-geleden-warmbloedig-a4137032
2022-07-21||Opinie | Gratie is júíst bedoeld  voor zware delinquenten||Koning Willem Alexander bij de gratie Gods koning der Nederlanden enz. enz. heeft gratie verleend aan Frank Masmeijer. Die was door het Hof van Beroep te Antwerpen (België) bij vonnis van 27 juni 2019 wegens overtreding van de Opiumwet veroordeeld tot een gevangenisstraf van negen jaren. Om meerdere redenen betreft het een opmerkelijke gratieverlening. Maar de onvrede bij de politie hierover is misplaatst.  Gratieverlening is vermindering, verandering of kwijtschelding van een door de rechter opgelegde straf.  Gerard Spong is advocaat in Amsterdam.  Bij Masmeijer zou het om een gevangenisstrafrestant van 1,5 jaar gaan. Opmerkelijk is allereerst dat gratie is verleend ter zake van een vonnis in een vreemde staat (België) opgelegd. In ons land is met toepassing van de Wet wederzijdse erkenning en tenuitvoerlegging vrijheidsbenemende en voorwaardelijke sancties (WETS) deze straf omgezet tot een Nederlands strafvonnis.   Ook opmerkelijk is dat het kennelijk gaat om een gratieverzoek van zijn vriendin, waarvan zijn advocaten geen weet hadden. Onbekend is dan ook op welke gronden gratie is verzocht en verleend.  Doorgaans betreffen het persoonlijke omstandigheden die de straffende rechter niet heeft kunnen kennen.  Naderhand na het vonnis voorgevallen ziekte, dood of omstandigheden die tot een aanzienlijk lagere bestraffing zouden hebben geleid vormen, vaak gratiegronden. Het betreffen namelijk gronden die geen processuele herziening volgens de wet opleveren.  Opvallend is verder dat het een gratieverlening betreft van een strafvonnis in een drugszaak. Terecht dat dit niet  in de weg heeft gestaan aan een gratieverlening. Want aan kruimeldieven wordt geen gratie verleend. En het gratie-instituut is juist in het leven geroepen om bij zware sancties, zoals een jarenlange gevangenisstraf, in te grijpen. Als aan een moordenaar gratie wordt verleend, dan moet dat voor drugshandelaren ook mogelijk zijn. Daarom is die verontwaardiging van de politie over deze gratieverlening dus misplaatst. Het recht van gratie wordt overigens door de Belgen omschreven als ‘genade’. Van belang is te weten dat dit zogeheten prerogatief van de Kroon aan ministeriële verantwoordelijkheid is onderworpen. Minister Franc Weerwind (Rechtsbescherming, D66) zal dus deze gratiebeslissing tegenover de Tweede Kamer moeten verantwoorden. Over de grenzen van die verantwoordelijkheid is men het niet altijd eens. Dat bleek met name uit de debatten destijds over ‘de drie van Breda’,  Duitse oorlogsmisdadigers die in 1972 gegratieerd werden. Minister Franc Weerwind  zal  deze gratiebeslissing in de Tweede Kamer moeten verantwoorden Ook de tot levenslang veroordeelde Cevdet Y., de man die in 1983 zes mensen doodschoot in het Delftse café ’t Koetsiertje, heeft na hevige tegenstand van de toenmalige minister van rechtsbescherming Sander Dekker (VVD) en na ingrijpen van de rechter, in 2021 gratie gekregen. Dat was trouwens een nogal klunzige en hypocriete vertoning van Dekker. Die weigerde tot driemaal toe een rechterlijke uitspraak behoorlijk na te leven. Eerst nadat hij voor de vierde keer door de rechter op de vingers was getikt, plengde Dekker krokodillentranen met de opmerking dat we nu eenmaal leven in een rechtsstaat waarin we ons moeten houden aan rechterlijke uitspraken en dat hij dan ook bij gevolg niets anders kon doen dan uitvoering  geven aan deze vierde rechterlijke uitspraak. De gratieverlening van Masmeijer is verder bijzonder, omdat daarmee de klemmende gevolgen van de nieuwe wettelijke regeling terzake de voorwaardelijke invrijheidsstelling (v.i.) worden gecorrigeerd of zo men wil, gecompenseerd. Per 1 juli 2021 verviel de oude regeling op grond waarvan na het uitzitten van twee derde van de straf voorwaardelijke invrijheidsstelling in  beginsel mogelijk werd. Voor Masmeijer zou dat toen na zes jaar het geval zijn. In de nieuwe regeling werd de tweederdetermijn echter afgeschaft en vervangen door een maximale voorwaardelijke invrijheidsstelling van twee jaar. Aan kruimeldieven wordt geen gratie verleend Voor Masmeijer zou die nieuwe voorwaardelijke invrijheidsstelling dan eerst na zeven jaar mogelijk zijn. Dat scheelt een dik jaar, nu het omzettingsvonnis van oktober 2021 dateert. In zoverre behelst zijn gratieverlening een pikante en pijnlijke correctie van het door de vorige minister van Rechtsbescherming ingevoerd systeem. Of dit bij de gratieverlening heeft meegespeeld, is evenwel vooralsnog in nevelen gehuld. Wellicht dat dit na vragen van Kamerleden duidelijk wordt.  Een zodanige correctie is overigens geen nouveauté. Via gratie worden soms onaanvaardbare verschillen ‘rechtgetrokken’  om grote rechtsongelijkheid te vermijden. Kort na de Tweede Wereldoorlog  werd in verband daarmee door gezaghebbende juristen gratie voor politieke delinquenten bepleit. „In plaats van bijltjesdag”, aldus de vermaarde hoogleraar staatsrecht A.D. Belinfante. Men kan gratie verder ook zien als het completeren van het recht. In de Gratiewet is immers bepaald dat gratie onder meer kan worden verleend indien aannemelijk is geworden dat met de tenuitvoerlegging van de rechterlijke beslissing of de voortzetting daarvan geen met de strafrechtstoepassing na te streven doel in redelijkheid wordt gediend. Dit completeringskarakter vindt met name zijn basis in het voorschrift dat de minister van Justitie dan wel  Rechtsbescherming alvorens te beschikken, advies inwint bij het gerecht dat de straf heeft opgelegd.  Er moet nog worden opgemerkt dat aan Masmeijer voorwaardelijk gratie is verleend. Als voorwaarde geldt dat hij binnen de bij de uitvoering van het gratiebesluit te stellen termijn geen strafbaar feit zal begaan. De Gratiewet bevat een vrij uitvoerige regeling van de voorwaardelijke gratie. De voorwaarden dienen het gedrag van de veroordeelde te betreffen en mogen diens vrijheid om zijn godsdienst of levensovertuiging te belijden niet beperken. De voorwaarden zijn van kracht voor een proeftijd van ten hoogste twee jaren.  De aan Masmeijer opgelegde algemene voorwaarde is, zoveel is duidelijk, vanwege de algemeenheid verraderlijk van aard. Een bagateldelict zal hem in dit kader niet fataal worden. Maar het aanwezig hebben van een snuif of wat niet voor eigen gebruik bestemde wiet dan wel het witwassen in de vastgoedbranche kan hem lelijk opbreken. Want dan slaat de Koning of  de minister wederom bij de gratie Gods onverbiddelijk toe. Met hem valt immers niet te sollen.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/21/gratie-is-juist-bedoeld-voor-zware-delinquenten-a4137031
2022-07-21||CO₂ uit de lucht vangen met een rijdende trein is ‘een grappig idee’||Op de ontwerptekening staat een felgroene tank, met bovenop aan weerszijden een grote buis. Deze treinwagon zal opvallen tussen de doorgaans bruine of flets gekleurde wagons van een goederentrein. Hij vervoert geen goederen, hij vangt CO2. De buis bovenop is om lucht in en uit te laten stromen. Er zit een filter in waar CO2-moleculen uit de langsstromende lucht in blijven hangen. Eenmaal vol, wordt het filter geleegd en de CO2 in de tank opgeslagen. De wagon kan 3.000 ton CO2 per jaar uit de lucht halen,  schrijven onderzoekers van onder meer de universiteit van Toronto, MIT en de start-up CO2Rail Company in het wetenschappelijke tijdschrift Joule. Het idee om CO2 te vangen door buitenlucht langs een filter te laten stromen is niet nieuw. Direct air capture (DAC), zoals de techniek heet, is een van de manieren om CO2 uit de atmosfeer te halen. In Europa en de Verenigde Staten staat nu een handvol DAC-installaties, waarvan de grootste een capaciteit heeft van 4.000 ton per jaar. In de rapporten van het IPCC wordt DAC genoemd als een van de maatregelen om nog onder de anderhalve graad opwarming te kunnen blijven. CO2 vangen met een treinwagon ondervangt enkele nadelen van de bestaande installaties. Omdat ze rijden, leggen ze geen permanent beslag op landoppervlak. Het grootste deel van de benodigde energie komt uit teruggewonnen warmte die vrijkomt bij het remmen van de trein en vergt dus geen energie uit (al dan niet duurzame) externe bronnen. En er zijn geen grote ventilatoren nodig zoals bij stilstaande installaties, de lucht stroomt vanzelf als de trein rijdt. Opvallend is dat het ontwerp uitgaat van een andere filtertechnologie dan de bestaande installaties gebruiken. Deze zogenoemde ‘elektroswing’-techniek is in 2019 voor het eerst beschreven in Energy & Environmental Science door onderzoekers van het Amerikaanse MIT, een van hen is ook betrokken bij dit onderzoek. Deeltjes in dit filter hebben bij een bepaalde hoeveelheid aanwezige elektronen voorkeur om CO2 aan zich te binden. Door wisselingen in elektrische spanning toe te passen, kan het filter afwisselend CO2 binden en loslaten. Bij huidige chemische filtertechnieken is warmte nodig om de CO2 los te weken en dat vraagt veel energie. De start-up Verdox is „bijna zover” om de elektroswing-techniek commercieel toe te passen, schrijven de onderzoekers nu in Joule. 100 procent CO2-winst biedt de wagon niet. Hoewel hij tussen andere wagons meerijdt met treinen die toch al zouden rijden, is er met de wagon meer energie nodig om de trein te laten rijden dan zonder de wagon. Volgens de onderzoekers is de efficiëntie 93 procent – voor elke honderd  CO2-moleculen die worden opgevangen, worden er zeven uitgestoten. De onderzoekers schetsen een optimistisch toekomstscenario voor de wagons, in 2050 zou jaarlijks 2,9 gigaton CO2 uit de lucht gehaald kunnen worden met de rijdende CO2-verwijderaars. Er rijdt nu overigens nog geen wagon rond. De betrokken start-up CO2Rail Company denkt begin 2023 te kunnen beginnen met bouwen. Ter vergelijking: in Nederland werd in 2020  0,16 gigaton CO2 uitgestoten. „Het is een grappig idee en een onderhoudende studie. Maar hoe innovatief ook, ik denk niet dat het op grote schaal toegepast gaat worden”, zegt Wim Brilman. Hij is hoogleraar duurzame procestechnologie aan de Universiteit Twente en werkt zelf ook aan DAC. „De studie gaat voornamelijk over het oogsten van de rem-energie van treinen en het vervolgens gebruiken van de energie voor een op een wagon gemonteerde DAC-installatie. Maar ik mis een vergelijking over hoeveel energie je zou besparen als je een installatie met dezelfde technologie op land zou bouwen. De energiekosten van de ventilatoren bij stilstaande installaties zouden hoger moeten zijn dan het netto energieverbruik van het continu verplaatsen en op gang brengen van de wagon.” „Gratis energie bestaat niet”, zegt Brilman. „Als ze energie van het afremmen gebruiken voor de DAC-installatie, dan kun je die ook voor een andere toepassing of voor de trein zelf inzetten.”||https://www.nrc.nl//nieuws/2022/07/21/co2-uit-de-lucht-vangen-met-een-rijdende-trein-is-een-grappig-idee-a4137030
2022-07-21||Zweedse thrillerauteur: ‘Het is niet uit sensatiezucht dat ik die gruwelijkheid beschrijf’||De Zweedse thrillerauteur Niklas Natt och Dag (42) wijst op zijn zegelring, waarop een wapen met een gouden veld (dag) en een azuren veld (nacht) staat afgebeeld. In de heraldische kleuren staat goud voor wijsheid, rijkdom en azuur voor wetenschap en waarheid. Een andere tak van zijn adellijke familie heeft een zon en maan als wapen. Donkerblauw en goud, duister en licht.  Als hij zijn boeken signeert,  stempelt hij met die ring zijn handtekening. „Ik kom uit een adellijke familie die teruggaat tot de dertiende eeuw en zuiver van Zweedse oorsprong is, een van de laatste die dat kunnen zeggen. Mijn voorvaderen verhinderden in 1434 een aanslag op de koning van Zweden, dat weet ik sinds mijn jeugd. En ook dat mijn familie zeer vermogend was, tot een van de erfgenamen alles verkwanselde. Van het kapitaal was niets meer over, alleen mijn zegelring herinnert eraan.”  Niklas Natt och Dag (Stockholm, 1979) werkte als journalist en hoofdredacteur van een mannentijdschrift, tot hij  in 2017 debuteerde met 1793, het eerste deel van een historische romantrilogie. Het  werd bekroond met  de Martin Beck-prijs voor het beste eerste Zweedse werk  en is in dertig talen vertaald.   Natt och Dag benadrukt dat de herkomst van Zweedse namen vaak mistig en grillig is, evenals de vroegste geschiedenis van het land met zijn vele koningen en vazallen: „Mensen kregen namen van een meer, molen of heuvel waar ze vlak bij woonden. Dan heette je ‘die en die van de molen’.  Wij werden ‘die van de nacht en van de dag’ genoemd, vandaar mijn naam Natt och Dag.”   De schrijver rondde recent zijn trilogie af met slechts jaartallen als titels: 1793, 1794 en 1795. Het zijn de cruciale, zwarte jaren in de Zweedse geschiedenis, zo kort na de Franse Revolutie met zijn democratisch idealisme.   Ter gelegenheid van de vertaling van het laatste deel, 1795, bezoekt Natt och Dag Amsterdam, een stad waar hij vaker is geweest en waarvan hij zich nog steeds de wietwalmen herinnert van zijn allereerste bezoek. Bovendien, vervolgt hij  „lijkt Amsterdam op Stockholm, niet alleen omdat beide havensteden zijn, maar vanwege de architectuur en het duistere, soms gewelddadige verleden.”  Het is misschien al te symbolisch gedacht, maar in uw romantrilogie draait alles om licht en duister, geweld en verlossing. „Dat komt doordat voor mij die twee  dicht bij elkaar liggen. Neem een klein voorbeeld. Zowel Stockholm als Amsterdam kennen een Spinhuis ofwel een tuchthuis voor weesmeisjes en bandeloze vrouwen die van de prostitutie leefden, die hun echtgenoot hadden vermoord of die aan straatroverij deden. Ze moesten heropgevoed worden, daartoe moesten ze onder meer garen spinnen en stoffen weven. Maar in Stockholm leidde deze maatregel, die toch ook een soort hulp was, tot verschrikkelijke situaties als verkrachting en uitbuiting. Het was feitelijk slavernij. De vrouwen en meisjes moesten ruim tweehonderd meter garen of laken spinnen per dag, dat is onmenselijk. Waarom werd er niet beter voor deze vrouwen gezorgd? Ik las hun dagboeken en ontdekte griezelverhalen, scandaleuze toestanden. Een bewaker bijvoorbeeld die zijn sadistische neigingen op de vrouwen botviert. „In mijn eerste roman uit de reeks wordt de jonge vrouw Anna Stina ten onrechte in het spinhuis opgesloten. Ze is vals  beschuldigd, mede veroorzaakt door een mannencultuur waarin vrouwen als minderwaardig worden beschouwd.” Uw romanreeks begint met de vondst van een man wiens armen en benen afgehakt zijn, hij ligt in een poel vlak bij Stockholm. U beschrijft het toegetakelde lichaam met veel inleving.  „Ja, ik houd van graphic novels en wil graag visualiseren. Ik noem mijn boek beeldtaal in opperste vorm. Het is niet uit sensatiezucht dat ik die gruwelijkheid beschrijf. Een van mijn grote voorbeelden is de graphic novel die ik in mijn jeugd las van Jack the Ripper. Een andere inspiratiebron is De naam van de roos van Umberto Eco. Moord in een klooster, dat dat kon! De mensen in de late achttiende eeuw, waarin ik mijn boeken situeer, leven dicht bij de ruigheid en duisternis van het bestaan. Het was hun dagelijkse realiteit. Steden waren een poel des verderfs.  „Ik was een bang kind, had last van angsten waar meer kinderen aan lijden: voor spoken, heksen, geluiden in het trappenhuis. Om daaraan te ontsnappen verdiepte ik me in griezelverhalen. Hoe enger, hoe beter. Mijn romans behoren tot het Scandinavische genre van de nordic noir,  verhalen die zich afspelen in sombere entourages met trage ontwikkelingen en een gewelddadig plot. Voor de beschrijvingen van het dagelijks leven putte ik uit dagboeken uit die tijd. Die geven onverhuld weer hoe het was. Mensen uit die tijd, uit alle lagen van de bevolking, hielden veel meer dan nu een dagboek bij.” De Zweedse samenleving uit uw boeken is niet echt de modelstaat, zoals wij die menen te kennen. „Zweden is allang niet meer de modelstaat die het wilde zijn. Die afkalving begon in de jaren zeventig. We waren er altijd trots op dat we in de Tweede Wereldoorlog onze neutraliteit behielden. Maar ondertussen trainden Duitse soldaten in ons land.   „Met de oorlog in Oekraïne voelen we opnieuw de dreiging van Rusland, die er ook was tijdens de Russisch-Zweedse Oorlog van  1788-1790.  Dat is niet toevallig de tijd vlak voor de jaren waarin ik mijn boeken situeer. Dat Zweden en Finland zich nu officieel bij de NAVO willen aansluiten, is openlijk toegeven aan de angst voor Rusland.” Welke rol speelden uw voorvaderen bij de vorming van Zweden? „In 1500 regeerden mijn voorvaderen Zweden als regenten. Ze bezaten zelfs Stockholm, maar die stad moesten ze afstaan aan de Deense koning. In het Riddarhuset van Stockholm, het Ridderhuis, hangt nog altijd een schild met het Natt och Dag-wapen uit 1652, met okergeel en grijsblauw, met licht en donker dus. „Een van de historische trauma’s van Zweden is de moord op koning Gustaaf III in de opera van Stockholm. Tijdens een gemaskerd bal werd hij in de rug geschoten en hij stierf twee weken later, in maart 1792. Hij was een verlicht vorst die opkwam voor godsdienstvrijheid en burgerrechten, geliefd bij het volk. Maar de adel wilde  meer zeggenschap en juist minder vrijheid voor het volk. Zij gaven de opdracht tot moord. Verdi wijdde er zijn opera Un ballo in maschera aan. „De verwevenheid van de Zweedse geschiedenis met mijn familie is groot, dat boeit me  van jongs af aan. Mijn directe voorvaderen waren prominente militairen in de ‘Grootmachttijd’ van de achttiende eeuw. Na de dood van koning Gustaaf ontstond er een machtsvacuüm. Precies daarmee begint 1793. In dat vacuüm bloeiden corruptie, anarchie  en misdaad. De elite greep de macht, het volk werd uitgebuit.” De adel veroordeelt  in uw boek de idealen van de Franse Revolutie als ‘een besmettelijke ziekte’. „De adel leed aan paranoia en samenzweringen waren aan de orde van de dag. Het tweetal Cardell-Winge zou je als een historische variant kunnen zien van hedendaagse detectiveduo’s. Tuchtwacht en oorlogsveteraan Cardell bestrijdt de Verlichting en is ervan overtuigd dat straf en zelfs wraak tot orde leiden. Jurist Winge streeft juist de democratische idealen na en beschouwt moord als een misdaad tegen de beschaving. Toch vinden deze twee elkaar in hun zoektocht naar rechtschapenheid in een losgeslagen wereld. „In Zweden rekent men mijn boeken tot thrillers of detectives, maar ik beschouw ze meer als tijdsdocumenten, als historische romans. Dat een wees als Anna Stina een speelbal is van mannelijke vunzigheid en perverse lusten berust op waarheid, en heeft weinig te maken met wat gangbaar is in een thriller. Als  ik schrijf dat Stockholm een stad vol verderf is, geeft dat een tijdsbeeld weer. Daar ben ik ook naar op zoek geweest, ver voordat ik begon te schrijven. Ik kocht tweedehandsboekwinkels leeg en speurde op internet naar getuigenissen uit die tijd, bijvoorbeeld naar  muziek van de populaire achttiende-eeuwse liedzanger en componist Carl Michael Bellman, die als geen ander die tijd bezong en prostituees, dronkaards en militairen als personages opvoerde. Niet voor niets schets ik ook de levens van mensen met deze beroepen.” Licht en donker, nacht en dag, de Verlichting versus verval, bederf en  ondergang: het is alsof uw naam uw thema’s dicteert. „Iemand schreef eens dat mijn naam wel het allerslechtste pseudoniem is dat je kunt bedenken. Maar die naam is geen pseudoniem, die is geschiedenis of is althans vervlochten met historie. In geschiedenis schuilt altijd iets dubbels, zoals in de Franse Revolutie. Vrijheidsidealen gaan samen met de guillotine.  „Ik appelleer aan sterke gevoelens als overlevingsdrang enerzijds en anderzijds onze bijna vertrouwde omgang met gewelddadigheid. Mijn schoonmoeder kan gerust naar horrorfilms op televisie kijken en daarbij chips eten. Dat herken ik. Juist als je gruwelen recht in de ogen kijkt, overwin je die. Ik wilde niet bang hoeven zijn voor Jack the Ripper, om maar iets te noemen, maar hem juist leren kennen. „Ik geloof dat je nooit een romanreeks, of het nu thrillers zijn of niet, helemaal uit hel en  verschrikking kunt opbouwen. Je moet ook altijd de tegenkant laten zien, hoe het ook kan, dat er  idealen in de wereld zijn. Alleen het kwaad beschrijven, werkt niet goed; je kunt het kwaad beter beschrijven als je ook het tegenbeeld, het goede, geeft.”||https://www.nrc.nl//nieuws/2022/07/21/de-thrillerauteur-niklas-natt-och-dag-schreef-een-duistere-trilogie-over-de-zweedse-geschiedenis-het-is-niet-uit-sensatiezucht-dat-ik-die-gruwelijkheid-beschrijf-a4137029
2022-07-21||Phoebe Bridgers zingt als een engel (maar klinkt als de duivel)||Laat je niet bedriegen door de liefelijke stembanden van Phoebe Bridgers. Ze zingt als een engel, maar wie goed luistert, hoort de duivel. Met volle teugen valse lucht blaast de Amerikaanse singer-songwriter haar woorden als donsveertjes over de Amsterdamse Afas Live, maar zodra ze omlaag zijn gedwarreld, blijken het getuigenissen te zijn uit de diepste krochten van een inktzwarte ziel. Bridgers maakte twee indrukwekkende platen waarop ze zichzelf binnenstebuiten keerde. Op Stranger in the Alps (2017) en Punisher (2020) combineerde ze mierzoete doch bloedstollende ‘murder ballads’ (‘You Missed My Heart’) met klaagzangen over mentale worstelingen en radeloosheid (‘Funeral’). Tussendoor begon ze nog twee andere bands: Better Oblivion Community Center (met Conor Oberst van Bright Eyes) en Boygenius (met bloedzusters Julien Baker en Lucy Dacus). Terwijl Bridgers tijdens de pandemie eindeloos in haar pyjama streamde vanuit haar slaapkamer  (én het Witte Huis) blijkt ze post-corona behalve credible indie-artiest óók opeens tieneridool te zijn geworden. De Afas Live staat vol met gillende meisjes die ieder woord, gebaar of intro onmiddellijk belonen met uitzinnig gejoel – óók als Bridgers volkomen achteloos meldt dat ze vorig jaar een abortus heeft ondergaan „For no other spectacular reason that I don’t want a kid” en vervolgens moest toezien hoe „the fucking Supreme Court completely fucked us”. Als ze in ‘Halloween’ fluisterzingt hoe ze de slachtoffers in de ambulances die haar ’s nachts wakker houden stiekem dood wenst („Somebody better be dying”), giert iedereen uit volle borst mee. Wanneer ze in ‘Smoke Signals’ opzettelijk de slotregels van het laatste couplet inslikt, krijsen alle meisjeskelen keihard: „FUCK THE COPS!!!”  Mentaal mag Bridgers dan tot op het bot gaan (wat de bandleden in skeletten-joggingpakken lijken te symboliseren), tegelijkertijd viert ze haar geestelijke wankelmoedigheid door te flirten met macho metalclichés. De vrolijke hit ‘Kyoto’ speelt ze op een angstaanjagend puntige gitaar die zelfs de meest bloeddorstige blackmetalband nog te afzichtelijk zou vinden. Bij de merchandisestand vliegen shirts met bloed, vlammen, schedels en bliksemschichten over de toonbank. En toch blijft de opsmukloze show puur en oprecht. Het is een troostende eredienst waarin Bridgers voortdurend over haar fans blijft waken. Zodra die flauwvallen, legt ze de show stil om hulpdiensten en water te laten aanrukken. Pas als ze zeker weet dat iedereen weer oké is en ze in ‘I Know The End’ de regels ,”either way, we’re not alone” heeft gezongen, duikt ze zelf de zaal in.   Pop Phoebe Bridgers. Gehoord: 20/7, Afas Live, Amsterdam. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/21/phoebe-bridgers-zingt-als-een-engel-maar-klinkt-als-de-duivel-a4137028
2022-07-21||In de nieuwe roman van Ted van Lieshout wil een kind zelf  bepalen wat van belang is (●●●●●)||Mensen, met name moeders, bemoeien zich met je, vooral als je minderjarig bent. Ze schrijven je voor wat je moet doen en wat je moet laten, wat je goed doet en schade berokkent. Met die warme bescherming en zorg zit je gebeiteld, zou je zeggen. Maar de eigenzinnige vijftienjarige Antonij, de hoofdpersoon van de nieuwe roman van Ted van Lieshout, Beitelaar, vormt liever zichzelf: ‘[Mijn moeder] denkt dat ik een dun plakje klei ben. Dat als iemand met zijn duim in mijn voorkant een holletje drukt, er aan mijn achterkant een bult ontstaat. Maar ik ben meer een klomp klei. Iedereen drukt er ongevraagd zijn duim in, maar zodra ze me met rust laten, kneed ik mezelf in het mooie vaasje dat ik eigenlijk ben, of, als u dat verwaand vindt, in de nederige asbak die ik ben.’ Elders vergelijkt hij zichzelf met een tuin, waar goedbedoelende volwassenen de bomen omhakken. Kaalslag, nog voor er iets zelfstandig tot bloei kan komen. De lichtheid wordt ernstig genomen, de zwaarte wordt licht gebracht. Dat kenmerkt de kunst van Ted van Lieshout (1955), die in zijn hele oeuvre, als kinderboekenschrijver, dichter, beeldend kunstenaar en illustrator, uitblinkt in humor, scherpzinnigheid en gevoeligheid. Als romancier legt hij een haast nog opvallender raffinement aan de dag, zeker in dit boek. Antonij – je zegt ‘Antonei’ en niet ‘Antonie’ – vertelt aan een zekere ‘u’ van wie niet direct duidelijk is of dit de lezer is of een toehoorder binnen de verhaalwerkelijkheid, sprankelend en zo op het oog compleet onbevangen wat hem overkwam op een warme zomerdag op het kerkhof van het dorp waar hij woont. Hij zag er, om te beginnen, een kont. Een stukje kont. ‘Dat iemand billen heeft, hoor je niet te zien. [...] Deze man had haartjes die precies uit het midden van zijn bilspleet omhoogkwamen en daar schrok ik een beetje van, omdat ik harige konten alleen stiekem van internet ken [...].’ Deze kont behoort toe aan een forse man die in een grafsteen zit te beitelen. Wanneer hij zich omdraait blijkt hij zo knap te zijn dat Antonij ervan schrikt: ‘Ik weet niet hoe oud u bent, maar als ik Rudolph Valentino zeg, Omar Sharif, George Clooney of Orlando Bloom, dan zit er waarschijnlijk wel iemand tussen die u kent’, en vervolgens smelt. Dat hij gay is heeft hij intussen al onthuld. Wat doet die man daar, waarom hakt hij in een grafsteen, verstopt hij soms een extra lijk: allerlei scenario’s ontrollen zich, in het hoofd van de gebiologeerde en fantasievolle Antonij. Met als belangrijkste vraag: zou de man ook gay zijn? En zou Antonij seks met hem willen? ‘Als niemand het zag, als niemand te weten kwam dat ik eraan meegewerkt had, zou ik wel bepaalde handelingen kunnen verrichten, of in ieder geval bepaalde handelingen toestaan. En dat was niet omdat ik zijn gezicht zo mooi vond, maar vanwege de gedachte dat ik het haar op zijn kont misschien zou moeten aanraken. Dat idee deed me rillen van opwinding en van afschuw tegelijkertijd. Ik bedoel: als ik per se aan gladde billen zonder haar wil voelen, kan ik wel bij mijn eigen kont terecht.’ Soepel en sprankelend, geestig, gedurfd en genuanceerd is Beitelaar. Niet alleen van toon, ook van opbouw. Van Lieshout laat Antonij niet alleen benoemen dat hij zich ingeperkt voelt, hij toont ook overtuigend aan dat dat gebeurt. Want een kind wordt niet op zijn woord geloofd, wanneer hij als slachtoffer wordt gezien. Volwassenen gaan uit van misleiding en vragen door, zonder in de gaten te hebben dat ze daarin sturend, ja, beitelend optreden. Wanneer de jonge vrijdenker zijn verhaal onbevangen doet, vol details die voor hem zwaarwegend zijn, wordt hem dit verboden. Hij moet zijn relaas aanpassen, er gelden regels, zo blijkt, voor wat wel en niet belangrijk wordt gevonden, het moet worden ingekookt. Het is niet aan hem om erover te beslissen, al gaat het over hem. In een op zich oprechte poging hem te horen, wordt er juist niet naar hem geluisterd. Het knappe van Beitelaar is dat alles genuanceerder ligt dan je verwacht. Telkens als je denkt te weten hoe het zit, als je grip ervaart, geeft Van Lieshout er een onverwachte draai aan. Antonij is niet puur het onbedorven kind dat argeloos het woord voert, er zijn ook zaken die hij liever verzwijgt. Soms willens en wetens, en hier en daar ook omdat hij verbanden niet legt die volwassenen wel per se willen leggen.  Tot waar reikt beschermdrang, en wie bepaalt wat waar is, wat gewicht krijgt, van belang is? Hoe moeilijk, eigenlijk onmogelijk, het is de waarheid te achterhalen, blijkt ook uit een tweede dragende verhaallijn. Op de begraafplaats waar het grootste deel van het verhaal zich afspeelt, is een mysterieus graf waarin een oude dame en een zuigeling liggen. Ze zijn gestorven in de Tweede Wereldoorlog. Antonij wil weten hoe ze samen in een graf zijn beland en ontdekt hoe niet-eenduidig de geschiedenis van deze mensen is. Net als in zijn eigen situatie spelen hierin vragen naar wat ‘echt’ is en wat niet, naar waar bescherming eindigt en inperking begint, de hoofdrol, zij het in een heel andere setting.  Beitelaar is een vernuftige, elegante roman, die door de soepele verteltrant ‘makkelijk’ lijkt, maar buitengewoon indringende vragen opwerpt en je in een zekere staat van verwarring achterlaat – en met de neiging het boek direct te herlezen. Eerder schreef Ted van Lieshout de eveneens zeer sterke romans Mijn meneer (2012) en Schuldig kind (2017) die autobiografisch zijn en handelen over zijn relatie als kind met een man, en de naweeën daarvan. Ze wierpen veel stof op, omdat Van Lieshout nuance aanbrengt in het debat over seksueel misbruik van kinderen, en hier en daar ernstig misverstaan werd. Met Beitelaar vormen de eerdere boeken in zekere zin een drieluik, Van Lieshout vliegt de vragen die die boeken reeds opwierpen, op een andere, nieuwe manier aan. Wat overeenkomt is zijn strijd voor het zelfbeschikkingsrecht van het individu, de boodschap dat eenieder zelf de regie moet mogen voeren over zijn levensverhaal, ongeacht van welke leeftijd hij is. 
●●●●●
||https://www.nrc.nl//nieuws/2022/07/21/in-de-nieuwe-roman-van-ted-van-lieshout-wil-een-kind-zelf-bepalen-wat-van-belang-is-a4137027
2022-07-21||Philips-zwaargewicht wordt topman Bergman Clinics||Bergman Clinics, een van de snelstgroeiende zorgorganisaties van de afgelopen jaren, weet een zwaargewicht van Philips aan zich te binden. Vanaf september geeft Arjen Radder (55) leiding aan de keten, die in Nederland zeventig locaties heeft.  Bergman Clinics (omzet 2021: 451 miljoen euro) is actief in plastische chirurgie, diagnostiek en behandelingen als ooglaseren, hernia- en knie-operaties. De onderneming is met name actief in Nederland, Scandinavië en Duitsland. Nederlandse huisartsen verwijzen 230.000 patiënten per jaar naar de klinieken.       Radder heeft ruime ervaring in de diagnostiek: hij is bij Philips verantwoordelijk voor onder meer MRI- en  röntgenapparatuur. Eerder was hij topman van Philips in Scandinavië. In 2019 kocht Bergman Healthcare Clinics de Scandinavische keten Memira, met (inmiddels) zestig klinieken voor oogzorg. De Zweeds-Duitse investeringsmaatschappij Triton is meerderheidsaandeelhouder van Bergman Clinics.  MRI-apparaten zijn de afgelopen jaren sterk doorontwikkeld, waardoor diagnostische onderzoeken sneller plaatsvinden. Bergman Clinics werkt ook met (onder meer) Philips-apparatuur. Niet bekend is of die samenwerking zal worden uitgebreid met de komst van Radder.  Tot afgelopen december leidde Hans van der Heijden Bergman Clinics. Van der Heijden, die eerder hoge managementfuncties vervulde bij onder meer Procter & Gamble (persoonlijke verzorging) en GrandVision (optiek), was medeverantwoordelijk voor de recente internationale uitbreiding. Zijn opvolger Radder studeerde geneeskunde aan de Universiteit Leiden. Eind jaren negentig ging hij aan de slag bij Numico (nu Danone), op het gebied van medische voeding. Hij stapte over naar Philips, waar hij onder meer de leiding kreeg over de regio Midden-Oosten en Turkije. Ziekenhuizen staan ambivalent tegenover de opmars van zelfstandige klinieken en ketens als Bergman Clinics. Ze werken ermee samen voor ‘inhaalzorg’, om achterstanden in bepaalde behandelingen weg te werken. Tegelijk klagen ze soms ook dat ze niet kunnen concurreren met deze instellingen, die door hun sterke focus goedkoper zijn en dus aantrekkelijker voor zorgverzekeraars. Veel ziekenhuizen houden ook dure afdelingen in de lucht, zoals spoedeisende hulp of verloskunde. De oorsprong van Bergman Clinics ligt bij plastisch chirurg Robert Bergman, die eind jaren tachtig een kliniek voor cosmetische chirurgie begon om ingrepen bereikbaar te maken voor het grote publiek. In 2006 begon Bergman Clinics met het aanbieden van verzekerde zorg die volledig wordt vergoed. ||https://www.nrc.nl//nieuws/2022/07/21/philips-zwaargewicht-wordt-topman-bergman-clinics-a4137026
2022-07-21||ECB maakt einde aan negatieve rente in eurozone||De Europese Centrale Bank (ECB) heeft voor het eerst in elf jaar de rente verhoogd. De drie belangrijkste rentetarieven zijn met 50 ‘basispunten’ (0,5 procentpunt) opgeschroefd van -0,5 procent naar 0 procent, zo heeft de bank donderdag bekendgemaakt. Dat betekent het einde van de negatieve rente in de eurozone. De sprong van 0,5 procentpunt is groter dan veel analisten hadden verwacht, zij voorspelden een geleidelijke verhoging van 0,25 procentpunt. Met de renteverhoging volgt de ECB centrale banken in de Verenigde Staten en Canada, die eerder de rente lieten stijgen. De verhoging is volgens de financiële instellingen nodig om de flink opgelopen inflatie te stelpen. In juni bedroeg de inflatie in de eurozone 8,6 procent. De ECB wil de prijsstijgingen remmen en streeft naar een inflatie van 2 procent.  Het verhoogde rentepeil maakt een einde aan de negatieve rente binnen de eurozone die sinds juni 2014 van kracht was. Naast dat het de prijsstijgingen moet afzwakken, maakt het geld lenen op de financiële markten duurder. Daardoor dreigen economische verschillen tussen economisch sterke en kwetsbare eurolanden toe te nemen. Om een te grote ‘fragmentatie’ binnen de eurozone te voorkomen, presenteert de ECB een zogenoemd correctiemechanisme. Hoe dat systeem precies in elkaar zit, maakt president Christine Legarde later op de dag bekend.||https://www.nrc.nl//nieuws/2022/07/21/ecb-verhoogt-rente-naar-0-procent-a4137020
2022-07-21||Schepen botsen bij Erasmusbrug Rotterdam, zes mensen uit het water gehaald||In de Nieuwe Maas zijn twee boten donderdagmiddag op elkaar gebotst vlak onder de Erasmusbrug in Rotterdam. Dat meldt de Veiligheidsregio Rotterdam-Rijnmond. De hulpdiensten zijn massaal ter plaatse. Een woordvoerder van de veiligheidsregio meldt dat alle opvarenden uit het water zijn gehaald. Het gaat om een kapitein en vijf passagiers, onder wie een kind. Ze zijn allemaal naar het ziekenhuis gebracht.   Op webcambeelden is te zien hoe de watertaxi onder de brug door gaat en eenmaal aan de andere kant op hoge snelheid richting de rondvaartboot vaart. Als de boten elkaar raken kantelt de watertaxi en verdwijnt hij volledig onder water. Volgens een woordvoerder van de veiligheidsregio is de watertaxi gezonken.  De scheepsvaartroute is voor nu gestremd. Hoe het ongeval precies heeft kunnen ontstaan is niet duidelijk.  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/21/schepen-botsen-bij-erasmusbrug-rotterdam-zes-mensen-uit-het-water-gehaald-a4137023
2022-07-21||Records en teleurstellingen; de hoogtepunten van de WK atletiek||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/21/records-en-teleurstellingen-de-hoogtepunten-van-de-wk-atletiek-a4136953
2022-07-21||Een game waarin je alle facetten van het kat-zijn kan omarmen||Een viertal poezen speelt in de ruïnes van een mensenstad. Met hun ranke lijfjes persen ze zich overal tussen. Ze spinnen, ze rennen, ze geven elkaar kopjes. Dan slaat het noodlot toe: een lief roodharig katje is achterop geraakt, probeert zich met een grote sprong weer bij de groep te voegen, maar haalt het niet. Haar val brengt haar kilometers diep onder de aarde, waar alleen nog robots bestaan. Games die zich richten op onze kattenliefde zijn niet nieuw, maar de eerste trailers van Stray vielen onmiddellijk op: dat schattige poesje, dat vervaarlijke metaal, de zwoele neonkleuren van die ondergrondse stad. Qua sfeer weet deze game vrijwel altijd de juiste snaar te raken. De vervallen robotstad doet denken aan cyberpunkfilms als Blade Runner, terwijl onze kattige held een vlaag van natuur én schattige huiselijkheid als contrast levert. Leukst is Stray wanneer je het kat-zijn in alle facetten kan omarmen. Bijna elke fles, emmer of stapel papieren is van dak, tafel of boekenplank te gooien. Tapijten zijn er om kapot te krabben, zakken om je kop in te steken, kussens om op te slapen. Er is zelfs een speciale miauw-knop. Met het grootste plezier wurm je je katachtig slim de gekste plekken in. Wanneer de game je deze vaardigheden laat gebruiken om puzzels op te lossen of vijanden te ontwijken (de kat verstopt zich graag in een lege doos), komen gameplay en concept fantastisch samen. Je krabt bijvoorbeeld een gordijn open, of rent over een toetsenbord om een computer op te starten. Sowieso is het al een plezier om er naar te kijken: er is duidelijk veel moeite gestopt in het nabootsen van de soms sierlijke, soms aandoenlijk onhandige bewegingen die bij het dier horen. Jammer genoeg durft maker Blue-Twelve Studio er niet vol voor te gaan. Al vroeg ontmoet je een klein robotje, dat de kat bijstaat: deze robot vertaalt wat anderen tegen de kat zeggen, beheert je inventaris van gevonden spullen en kan soms zelfs vijanden doodmaken. Opeens voel je je toch weer een beetje mens. Had de studio nog een slag gemaakt, iets meer als een kat gedacht, dan was dit de perfecte sci-fi-kattensimulator geweest. Toch blijft het bijzonder om vanuit dit perspectief door een stad heen te klimmen en klauteren. Stray is bovendien een vrij kort spel en loopt niet over van activiteiten - de makers besteden hun aandacht liever zoveel mogelijk aan de details. Deze details staan lang niet altijd in dienst van één of ander direct doel. Zo zijn veel robots er vooral om de ervaring in te kleuren: ze bieden je een blik op deze vreemde samenleving met haar eigen beslommeringen. Stray draait uiteindelijk niet zozeer om het dóen, maar om de ervaring van het kat-zijn in een wereld die niet voor katten bedoeld is. Je hebt er alleen maar baat bij om in een hoekje te gaan liggen spinnen.  Game Stray Door BlueTwelve Studios Voor PlayStation 4 en 5, pc 26,99 euro 
●●●●●
||https://www.nrc.nl//nieuws/2022/07/21/een-game-waarin-je-alle-facetten-van-het-kat-zijn-kan-omarmen-a4137022
2022-07-21||KLM-reizigers die op Schiphol overstappen moeten koffers achterlaten of omboeken||Reizigers van KLM die naar een bestemming in Europa vliegen met een overstap op Schiphol, kunnen deze donderdag uitsluitend handbagage meenemen. Als ze meer koffers willen meenemen, krijgen ze de mogelijkheid hun vlucht om te boeken en via een andere bestemming te gaan. Anders moeten ze de koffers achterlaten. Dat laat een woordvoerder van KLM donderdag weten. Het gaat volgens haar uitsluitend om reizigers die op Schiphol moeten overstappen onderweg naar een andere Europese bestemming.  De oorzaak hiervoor is een technische storing in het bagagesysteem die woensdagochtend is ontstaan. Daardoor bleven „duizenden” koffers op Schiphol achter. Woensdag kregen de reizigers die dit overkomt een oproep om alleen handbagage mee te nemen. Een woordvoerder van de luchthaven stelt dat de malheur inmiddels is verholpen. Door alleen handbagage te accepteren, wil KLM ruimte overhouden in de vliegtuigen om de achtergebleven koffers alsnog op de juiste bestemming te krijgen.  Een KLM-woordvoerder beklemtoont dat de storing een technische oorzaak heeft. Ze ontkent dat die te maken heeft met de personeelstekorten op de bagageafdeling, een probleem waar Schiphol al maanden mee te maken heeft. Om die reden moeten reizigers op Schiphol lang in de rij staan voor hun vlucht. Ook moesten reisorganisaties de afgelopen maanden geregeld vluchten omboeken of schrappen. ||https://www.nrc.nl//nieuws/2022/07/21/klm-reizigers-die-op-schiphol-overstappen-moeten-koffers-achterlaten-of-omboeken-a4137019
2022-07-21||Rechtbank ontslaat Van Lienden en Damme als bestuurders mondkapjesstichting||Sywert van Lienden en Bernd Damme worden ontslagen als bestuurders van de Stichting Hulptroepen Alliantie (SHA). Dat heeft de rechtbank van Amsterdam donderdag bepaald. Het tweetal mag de komende vijf jaar ook geen bestuurder of commissaris van een stichting worden. Van Lienden en Damme richtten volgens de rechtbank, tegen de stichtingsstatuten in, om commerciële redenen SHA-concurrent Relief Goods Alliance B.V. (RGA) op.  Damme en Camille van Gestel richtten in maart 2020 SHA op, met als doel om zonder winstoogmerk onder meer mondkapjes naar Nederland te importeren voor zorginstellingen, Van Lienden sloot zich later aan. Kort daarna richtte het drietal RGA op, waarmee zij met de overheid een mondkapjesdeal van 40 miljoen euro sloten. Van Gestel trad in september 2020 terug als bestuurder. Hoewel de deal met de overheid via RGA werd gesloten, hielden de bestuurders de schijn op dat de afspraak met het niet-commerciële SHA werd gemaakt. Zo hielden de drie meer dan 20 miljoen euro over aan de deal terwijl het leek alsof zij het, in de woorden van Van Lienden, „om niet” deden. De rechtbank spreekt van „conflicterende belangen”, omdat SHA geen voordeel heeft gehad bij de oprichting van een concurrent. Van Lienden zegt op Twitter verbaasd te zijn over meerdere onderdelen van het vonnis. Volgens hem heeft de rechter bewust „meer dan 80 procent van het aangedragen verweerschrift” niet betrokken in het vonnis. Van Lienden zegt daarnaast dat de rechtbank het lopende Deloitte-onderzoek naar de mondkapjesdeal ten onrechte niet heeft willen afwachten. Hij laat weten na de publicatie van dat onderzoek mogelijk in hoger beroep te gaan. In april werden Van Lienden en Damme al geschorst als bestuurders van de stichting, op verzoek van het Openbaar Ministerie. Volgens justitie gebruikten de ondernemers het netwerk van de organisatie om orders binnen te halen voor hun commerciële bedrijf. Daarnaast meldde NRC afgelopen juni dat het OM Van Lienden, Damme en Van Gestel verdenkt van witwassen. Het drietal keerde zichzelf vanuit RGA miljoenen euro’s aan dividend uit. Volgens justitie gaat het hierbij om witwaspraktijken, omdat het drietal geld in handen kreeg dat mogelijk voortkwam uit een misdrijf. Van Lienden en Damme zeiden in juni zich te verzetten tegen ontslag. Volgens hen was „voor alle relevante partijen” vanaf het begin duidelijk dat ze naast hun stichting ook een commerciële onderneming runden. „Het hele umfeld  wist dat”, zei Van Lienden. Kleine afnemers in de zorg kregen volgens hem een factuur van de stichting en de commerciële bv werd ingezet voor „grootzakelijke bestellingen” van bedrijven als ABN Amro, Esso en BMW.||https://www.nrc.nl//nieuws/2022/07/21/rechtbank-ontslaat-van-lienden-en-damme-als-bestuurders-mondkapjesstichting-a4137016
2022-07-21||Hoe het brein van meesteroplichter Helmut Kiener functioneert||Heel veel kon EenVandaag woensdagavond niet toevoegen aan het nieuws uit De Telegraaf van die ochtend: De koning verleende quizmaster Frank Masmeijer gratie. Het laatste deel van zijn celstraf van negen jaar hoeft hij niet meer uit te zitten. Maar waaróm hij gratie kreeg (in feite een besluit van de minister), weet EenVandaag net zo min als alle anderen. Dus blijft het bij een docent strafrecht  en criminologie – Wiene van Hattum van de Rijksuniversiteit Groningen –  die uitlegt dat gratie tamelijk uitzonderlijk is en dat de reden per geval verschilt. Ze is te fatsoenlijk om er op los te speculeren. Jammer, dan doe ik het even. Misschien is Masmeijer ziek, mentaal of fysiek, of is hij overtuigend tot inkeer gekomen. Fascinerend blijft het. Die brave NCRV-presentator die meer dan 460 kilo cocaïne de grens over helpt smokkelen. Wat heeft zich in dat grote hoofd afgespeeld?  Laat dat nou de vraag zijn waarop al drie woensdagen lang antwoord wordt gezocht, in de KRO-NCRV documentaireserie In het brein van de bedrieger. Wat maakt dat een oplichter oplichten kan? Is het een gave, zit er ergens een weeffoutje, hebben ze een extra zintuig? Zes meesteroplichters – allen man – worden door een team experts  een aantal dagen onderworpen aan tests en ondervragingen. Vrijwillig. Woensdagavond werd Helmut Kieners schedel gelicht. Hij pleegde de grootste hedgefondsfraude in de Duitse geschiedenis. Barclays Bank stortte 220 miljoen dollar in zijn fonds – daar kwam niks van terug. Nog eens vijfduizend privé-investeerders vertrouwden hem samen 141 miljoen dollar toe –  ook dat verdween. Hij kreeg een celstraf van tien jaar en acht maanden, die hij uitzat. Hij wel. De drie onderzoekers – een forensisch psycholoog, een gedragsonderzoeker en een neurowetenschapper – onthalen hem nog net niet als een held. Wat een hoop geld had hij bij elkaar geharkt, wát een fraude, en wat heeft hij daar veel mensen mee gedupeerd. Helmut Kiener zit er gevleid bij te lachen.  De wetenschappers laten hem testjes doen op de computer, om te zien hoeveel risico’s hij bereid is te nemen. Ze bekijken zijn lichaamstaal. Hij zit gedurende de gesprekken met zijn benen wijd – teken van dominantie. Alleen „alfamannetjes” nemen meer ruimte in dan hun lichaam groot is. Ze vragen naar zijn jeugd. Zijn moeder had een kruidenierszaak, zijn vader was timmerman. En ja, thuis timmerde hij er ook op los en dan was het zaak, zegt Kiener, niet te huilen, want dan sloeg hij nog harder. Zijn zusje omschrijft hem als een verlegen, onhandig jongetje dat, inderdaad, met regelmaat onterecht klappen kreeg.  Een gewelddadige vader met een snuifje katholicisme geeft de onderzoekers inzicht in wat Kiener wellicht het zetje gaf een netwerk van leugens en valse beloftes op te bouwen. Op het hoogtepunt zat er 2,7 miljard in zijn fonds. Hij had een huis in Florida van 23 miljoen dollar en een eigen privéjet die verder kon vliegen dan die van Donald Trump. En toen kwam de kredietcrisis van 2008. Zijn fonds was niks meer waard. Hij had faillissement aan kunnen vragen, moeten vragen. Maar dat deed hij niet. Want wie zwak is, leerde hij, krijgt klappen. Het grote „cooking the books" begon. Rommelen met cijfers en getallen. Kijk naar zijn gezicht als hij erover vertelt. Hij glimlacht. Geen échte lach, zegt de gedragswetenschapper, maar een „verhullende lach”. Een die vertrouwen  opwekt.  Deze man, met de uitstraling van een economiedocent op een middelbare school, die kan toch zo slecht niet zijn? Duizenden mensen vertrouwden hem hun geld toe. Vooral artsen, zegt hij. „Die hebben het te druk om op hun geld te letten.” Zelf vermoedde hij dat een hersenafwijking hem een slechterik maakte. Een ziekte. Helaas voor hem stellen de wetenschappers vast dat zijn brein volkomen normaal functioneert. Toch teleurstellend.      
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/21/hoe-het-brein-van-meesteroplichter-helmut-kiener-functioneert-a4137014
2022-07-21||Mario Draghi dient ontslag in als premier van Italië||Mario Draghi heeft donderdagochtend zijn ontslag ingediend als premier van Italië. Eerder op de ochtend maakte Draghi zijn vertrek al bekend in het Italiaanse parlement, daarna ging hij naar de Italiaanse president Sergio Mattarella om zijn vertrek te bekrachtigen. Dat melden verschillende Italiaanse media. Mogelijk zijn de nieuwe verkiezingen begin oktober. Vermoedelijk blijft Draghi tot die tijd demissionair premier. President Mattarella heeft Draghi’s ontslag aanvaard en hem verzocht tot de verkiezingen de „lopende zaken” af te handelen als leider van het demissionaire kabinet. De beurs reageerde direct op Draghi’s vertrek: de rente die Italië moet betalen op een tien jaar lopende staatslening liep donderdagochtend op. Vermoedelijk gaat de Europese Centrale Bank de rente later op de dag ook verhogen, wat van invloed kan zijn op de Italiaanse economie. Het vertrek van Draghi hing al langer in de lucht: vorige week bood hij zijn ontslag aan bij president Mattarella, die zijn aftreden weigerde. Binnen de regering heerste onenigheid nadat de Vijfsterrenbeweging niet kwam opdagen bij een stemming over een steunpakket. Draghi voelde daardoor onvoldoende vertrouwen van de coalitiepartner. Hij sprak van een „ernstig probleem van bestuurbaarheid”. Matarella stelde dat Draghi terug moest naar het parlement om de regeringscrisis te lenigen. Woensdag leek Draghi terug te komen op zijn vertrek. Mits hij voldoende steun zou krijgen, zou hij aanblijven als premier, zo kondige hij aan. Er volgde een lange dag in de Senaat, waar zijn regering een vertrouwensstemming overleefde. Desondanks voelde Draghi zich niet voldoende gesteund, omdat drie regeringspartijen weigerden mee te stemmen.  Bij aankomst in het parlement donderdag kreeg Draghi minutenlang applaus. „Dank jullie wel hiervoor. Jullie zien dat zelfs centrale bankiers voelen dat ze hun hart gebruiken.”, reageerde de oud-voorzitter van de Europese Centrale Bank op de ovatie. Daarna sloeg hij een serieuzere toon aan en stelde onvoldoende steun te voelen na de stemming in de Senaat van woensdag.   De 74-jarige Draghi, geen partijpoliticus maar technocraat, leidde de zogenoemde ‘regering van nationale eenheid’, waaraan alle grote partijen — afgezien van de radicaal-rechtse Broeders van Italië — deelnamen. De brede coalitie moest Italië uit de coronapandemie helpen en presenteerde een economisch hervormingsplan. Daarmee maakte Rome aanspraak op ruim 200 miljard euro uit het coronaherstelfonds van de Europese Unie.  Onder de regering-Draghi bouwde Italië de afhankelijkheid van het Russische gas af. Ook Italië, de derde economie in de eurozone, had vanwege de oorlog in Oekraïne te maken met stijgende energieprijzen en hoge inflatie. Tegelijkertijd had het land te maken met enorme droogte door de hitte, waardoor boeren hun oogst in gevaar zagen komen.  Buiten het parlement klonk deze week het geluid dat Draghi die crises moest oplossen: onder anderen werkgevers, artsen, katholieken en burgers vroegen hem aan te blijven als premier. Ook in Brussel leefde de hoop dat hij langer zou aanblijven als leider van het land. ||https://www.nrc.nl//nieuws/2022/07/21/mario-draghi-kondigt-in-parlement-aan-definitief-op-te-stappen-a4137013
2022-07-21||Rusland hervat gastoevoer richting Duitsland door Nord Stream I||Rusland heeft de gastoevoer richting Duitsland via de Duits-Russische Nord Stream-gaspijplijn donderdag hervat. Dat melden internationale persbureaus. De gaspijplijn was de afgelopen tien dagen dicht voor het gebruikelijke jaarlijkse onderhoud, maar het was onzeker of er opnieuw gas door de pijplijn zou stromen: staatsgasbedrijf Gazprom liet Europese klanten eerder per brief weten niet te kunnen garanderen dat de leveringen na de werkzaamheden hervat konden worden. Het beriep zich daarbij op „uitzonderlijke” omstandigheden.  De Europese Commissie vreesde daarom dat Rusland na het onderhoud definitief zou stoppen met de gasleveringen door de Nord Stream I. Eurocommissaris Johannes Hahn zei deze week dat de Commissie zelfs uitging van de „aanname dat de gastoevoer niet meer wordt hervat”.  Gazprom verminderde de gastoevoer naar Duitsland in juni al met 60 procent. Het is niet duidelijk of de hervatte leveringen op hetzelfde niveau zullen zijn als voor het onderhoud. Toen ging het om 67 miljoen kubieke meters per dag, zo’n 40 procent van de maximale capaciteit van Nord Stream I.   Sinds de oorlog in Oekraïne staat de handelsverhouding tussen Europa en Rusland op scherp en stijgen de wereldwijde gasprijzen flink. Rusland heeft in reactie op Europese sancties de gasleveringen via de Nord Stream-pijpleiding drastisch teruggeschroefd. De verminderde gasaanvoer ligt volgens Gazprom, dat nauwe banden onderhoudt met het Kremlin, aan „technische problemen”. Minister Rob Jetten (Energie, D66) maakte deze zomer plannen bekend waardoor Nederland aan het eind van dit jaar geen Russisch gas meer nodig heeft, onder andere door meer energie te besparen en meer gas uit andere landen te importeren. De Gasunie heeft sindsdien een deal gesloten voor 7 miljard kubieke meter aan vloeibaar aardgas (lng), waardoor de afhankelijkheid van Russisch gas flink wordt verminderd. Ook heeft Jetten aangekondigd dat kolencentrales op volle kracht blijven draaien. Volgens Gasunie hoeft Nederland de komende winter geen tekort aan aardgas te verwachten. ||https://www.nrc.nl//nieuws/2022/07/21/rusland-hervat-gastoevoer-door-nord-stream-i-a4137012
2022-07-21||Een winter zonder Russisch gas komt steeds dichterbij|| Het is een spannende week voor de energieoorlog tussen Rusland en Europa. Uit alles blijkt dat de lidstaten nog niet klaar zijn voor een grote gascrisis. Redacteur Chris Hensen legt uit hoe de Europese solidariteit hierdoor onder druk komt te staan. En dan moet de winter nog komen.||https://www.nrc.nl//nieuws/2022/07/21/een-winter-zonder-russisch-gas-komt-steeds-dichterbij-a4137011
2022-07-21||KINK wint zaak om FM-vergunningen||Het kabinet mag de lopende FM-vergunningen van radiozenders niet langer verlengen. Dat heeft de Rotterdamse rechter bepaald in een zaak die zender KINK aanspande tegen het ministerie van Economische Zaken. Andere zenders moeten ook een kans krijgen om uit te zenden op  schaarse FM-frequenties. Radiozender KINK die zelf geen FM-frequentie heeft, ging in beroep tegen het besluit om de huidige vergunningen per 1 september  opnieuw met drie jaar te verlengen. De uitspraak betekent dat de vergunningen van  FM-frequenties alsnog per veiling verdeeld worden, waardoor zowel gevestigde zenders als nieuwkomers gelijke kansen krijgen. Het kabinet verleende de vergunningen oorspronkelijk in 2003 en verlengde ze  al twee keer eerder, in 2011 en 2017. Toen wilde de Tweede Kamer de veiling uitstellen omdat die zou kunnen leiden tot  banenverlies en stilstand in de digitalisering van de radio. Normaal worden de FM-frequenties om de zes jaar geveild onder radiozenders. Volgens de wet mogen schaarse vergunningen alleen verlengd worden als dit het algemeen maatschappelijk, cultureel of economisch belang dient. Het ministerie  kwam in 2021 met een nieuwe noodverlenging  wegens de coronacrisis en de gevolgen daarvan voor de advertentie-inkomsten. Dit argument verviel toen de advertentiemarkt zich snel herstelde. De markt van radioreclame haalde in de eerste helft van 2021 een recordomzet van ruim honderd miljoen euro. De huidige vergunninghouders moesten aan de overheid een forse bedrag betalen voor het behoud van hun FM-frequenties. Eerder hekelden Talpa en DPG de flink gestegen kosten. Laatstgenoemde zei liever een nieuwe verdeling van de vergunningen te willen.  Omdat de oorspronkelijke veilingdatum van 1 september 2022 praktisch niet haalbaar is, moet het ministerie van de rechter de frequenties voor september 2023 verdeeld hebben. Tot die tijd komt er een echte noodverlenging.||https://www.nrc.nl//nieuws/2022/07/21/kink-wint-zaak-om-fm-vergunningen-a4136978
2022-07-21||Melkprijs in jaar tijd bijna verdubbeld||Melkveehouder Erwin Wunnekink is er de boeken voor in gedoken. Wunnekink krijgt sinds deze maand zo’n zestig euro per honderd liter melk betaald, bijna een verdubbeling ten opzichte van vorig jaar. Zo’n hoge melkprijs heeft hij sinds de jaren tachtig niet gezien. Toen runde zijn schoonvader het bedrijf nog. Die kreeg in die tijd ongeveer honderd gulden voor honderd liter melk. „Dit is ongekend. Het is een gekkenhuis.”  De melkveehouder uit het  Gelderse Haarlo runt een melkveebedrijf met 100 koeien op  50 hectare land en is voorzitter van de vakgroep Melkveehouderij bij boerenbrancheorganisatie LTO.  De stijgende prijzen worden veroorzaakt doordat de melkproductie in Europa  terugloopt, zegt Alfons Beldman, senior onderzoeker melkveehouderij, duurzaamheid en ondernemerschap aan de  Wageningen Universiteit & Research (WUR). Belangrijkste reden hiervoor voor Nederland is de lagere kwaliteit van het gras dat de koeien eten. Door ongunstige weersomstandigheden (koude voorjaar en droge zomers)  bevat het minder energie en  eiwit. „Koeien geven hierdoor minder melk”, zegt Beldman.  De melkproductie in Nederland is in het eerste kwartaal van dit jaar 2,3 procent gedaald ten opzichte van diezelfde periode vorig jaar, volgens een onderzoek van Rabobank naar de wereldwijde zuivelmarkt. In het tweede kwartaal zet die stijging door, volgens de Rabobank. Met name „in delen van Zeeland, Limburg, het oosten van Noord-Brabant en het zuiden van Gelderland” is de afname in melkproductie groot. Boeren profiteren niet automatisch van de stijgende melkprijs, want ook de kosten die zij zelf maken zijn de afgelopen tijd gestegen. De energiekosten – brandstof voor de trekker en andere  machines op het boerenland, stroom voor de melkapparaten, de koeling en de melkrobot – schoten omhoog, zegt WUR-onderzoeker Beldman.  En doordat het eigen gras minder voedingsstoffen bevat, voeren sommige boeren hun koeien meer  krachtvoer met daarin soja, granen en resten van de voedingsmiddelenindustrie zoals citrusperspulp. Maar krachtvoer is de afgelopen tijd ook duurder geworden, met name door de oorlog in Oekraïne. En de prijs van kunstmest is het afgelopen jaar verdubbeld, volgens Beldman. Bovendien, zegt melkveehouder Wunnekink, zijn boeren door de onzekerheid die de stikstofcrisis ze geeft niet zo snel geneigd hun bedrijf verder te optimaliseren en investeringen te doen. Wunnekink hoopt dat hij een extraatje overhoudt aan de stijgende melkprijzen, maar dan moet het de komende tijd wel meer gaan regenen, zegt hij. Want als de droogte aanhoudt zal zijn maïsoogst tegenvallen, en maakt hij nog meer onkosten voor extra voer. „Dat baart me zorgen.” Normaal gesproken houdt Wunnekink zo’n 50.000 euro over als hij alle onkosten van zijn omzet aftrekt. Maar als de prijsstijging de rest van het jaar doorzet, houdt Wunnekink zo’n 20.000 euro extra over bovenop de 50.000 euro, berekende zijn bank. Zuivelbedrijf  FrieslandCampina heeft het afgelopen half jaar zijn nettowinst ruim verdubbeld tot 139 miljoen euro ten opzichte van vorig jaar, zo blijkt uit halfjaarcijfers die het donderdag heeft gepubliceerd. De netto-omzet ligt  1,1 miljard euro hoger dan de eerste zes maanden van 2021, 6,6 miljard euro voor de eerste helft van 2022.   De consument in de supermarkt merkt  tot nu toe nog niet veel van de afnemende melkproductie, zegt Hein Schumacher, de voorzitter van FrieslandCampina, als toelichting op de halfjaarcijfers. De prijzen van zuivelproducten zijn tot nu toe amper gestegen. Het bedrijf heeft weinig prijsverhogingen naar de supermarkten doorgevoerd, omdat het bang is dat kopers door de toenemende inflatie anders de producten niet meer kopen.  Melkveehouders Erwin Wunnekink is benieuwd wat de prijsontwikkelingen voor de lange termijn betekenen. Zullen consumenten zuivelproducten mijden als de prijzen stijgen? Het lijkt Wunnekink onwaarschijnlijk. Melk zit in zoveel producten, zegt hij: „Yoghurt, toetjes, kwark, maar ook kaas op pizza’s, boter, kindervoeding en medische voeding. In heel veel producten zitten melkstoffen.”  ||https://www.nrc.nl//nieuws/2022/07/21/melkprijs-in-jaar-tijd-bijna-verdubbeld-a4137003
2022-07-21||Kabinet versoepelt regels rond onterechte uitkeringen||Het kabinet gaat voortaan soepeler om met mogelijk onterecht verkregen uitkeringen. Volgens nieuw aangekondigde regels hoeven ontvangers van de AOW, WW of bijstand de uitkeringen na vijf jaar niet meer terug te betalen als deze te hoog of onterecht waren uitgekeerd, terwijl de termijn voorheen twintig jaar was. Ministers Karien van Gennip (Sociale Zaken, CDA) en Carola Schouten (Armoedebeleid, ChristenUnie) willen uitgaan van vertrouwen: ze hanteren het uitgangspunt „dat de meeste mensen het goede willen doen”, zo schreven ze maandag aan de Tweede Kamer. Het nieuwe beleid leidt ertoe dat instanties bij overtredingen niet direct beboeten, maar ook eerst voor een waarschuwing kunnen kiezen. Over het huidige uitkeringsregime schrijven de ministers dat de burger „voor een langere periode moet kunnen aantonen recht te hebben op een uitkering”. Ze willen die last „nu beter verdelen tussen overheid en burger”. Daarom komen de eerste vijf jaar van een te hoog uitgekeerde bijstand voortaan „voor rekening en risico van de overheid”. Van Gennip en Schouten constateren dat binnen de huidige regels mensen „soms een overtreding begaan omdat ze niet bij machte zijn iets anders te doen”. Als voorbeeld noemen ze een te laat doorgegeven verandering in de gezinssamenstelling door bijvoorbeeld een overlijden. Bij zo’n situatie moeten de instanties voortaan uitgaan van „de aanname dat iemand geen moedwillig misbruik maakt” van een uitkering. Pas bij aanwijzingen voor een bewuste overtreding moeten de instanties dit verder onderzoeken. Het moet volgens de ministers immers mogelijk blijven „daadwerkelijk misbruik effectief te bestrijden en sanctioneren”. Ook kondigen Van Gennip en Schouten een aanpassing in het schuldenbeleid aan. Uitkeringsinstanties UWV en SVB kunnen voortaan geen beroep meer doen op materieel vermogen als een huis of auto „bij geldschulden die kleiner zijn dan 36 maal de aflossingscapaciteit”. Het kabinet wil werken aan een beleid waarbij een betalingsregeling „eindig is”, zodat mensen aan het einde van hun schuld „met een schone lei kunnen beginnen”.||https://www.nrc.nl//nieuws/2022/07/21/kabinet-versoepelt-regels-rond-onterechte-uitkeringen-a4137002
2022-07-21||Wat vindt NRC | Deze Documenta heeft gefaald in het zoeken van de dialoog||Het woord cancelcultuur viel niet, deze keer. Wel werd er sorry gezegd. De excuses waren er voor het metershoge kunstwerk People’s Justice van het  Indonesische kunstcollectief Taring Padi, dat te zien was op het vijfjaarlijkse kunstevenement Documenta in Kassel. Op het gewraakte kunstwerk was de macht afgebeeld in karikaturen van politici, militairen, politie en bankiers: samen vormden ze een karikaturale blik op de machten die  het Soeharto-regime hadden gesteund. Tussen die karikaturen zaten twee uitgesproken antisemitische afbeeldingen: een Israëlische soldaat met varkenskop en het woord ‘mossad’, en een man met rattentanden die  ‘SS’ op zijn hoed had staan. Het twintig jaar oude werk is gemaakt door een collectief, en dus bood ook het collectief de excuses aan in Die Zeit. Een woordvoerder gaf daarbij context: „Antisemitisme is in Indonesië geen groot thema, we wisten nauwelijks wat het was. Dat we erop gewezen zijn en leren wat antisemitisme is, is voor ons een leerproces. We hadden gevoeliger en voorzichtiger moeten zijn.” 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Maar de excuses, het verwijderen en de verklaring over het ontstaan, waren niet genoeg om de rust te doen wederkeren. Bondskanselier Olaf Scholz liet weten Documenta te mijden en op opiniepagina’s vroeg men zich af hoe het mogelijk was dat deze afbeeldingen de tentoonstelling hadden gehaald en of het hele kunstevenement niet gesloten moest worden.  Aan de roep om het aftreden van de directeur werd afgelopen weekend gehoor gegeven: Sabine Schormann vertrok nadat de raad van commissarissen People’s Justice „duidelijk grensoverschrijdend” had genoemd, en verklaarde dat de nalatigheid van de directeur de kunstmanifestatie  „aanzienlijke schade heeft berokkend”.    Dat laatste is waar, maar misschien niet op de manier die de raad bedoelt. Documenta, een van de grootste kunstmanifestaties ter wereld,  werd in  1955  opgericht door de kunstenaar Arnold Bode vanuit de gedachte dat de dialoog tussen landen via kunst op gang gebracht kon worden.  Kassel, toen gelegen aan de grens van Oost-Duitsland, was de geschikte plek om artistieke vrijheid, kunst en politiek te mengen vanuit de behoefte aan dialoog tussen westerse landen. Een dialoog  beoogde deze editie ook, maar voor het eerst stond  de westerse blik niet centraal. Deze  Documenta draaide om het zuidelijke perspectief.  De dialoog is nu mislukt. Het is geen toeval dat People’s Justice juist in Duitsland op weerstand stuit – het werk is op biënnales in China en Australië te zien geweest zonder daar een rimpeling te veroorzaken. Tegelijkertijd: antisemitisme is antisemitisme, ook al is het klein afgebeeld. Maar kan je kunstenaars uit een deel van de wereld erop afrekenen dat jouw waarden en beeldtaal ze onbekend zijn?  Niet alleen déze Documenta-editie is schade toegebracht: de kans dat de volgende directeur  risico’s durft te nemen met kunst die zich niet aan westerse waarden conformeert, lijkt nu klein. Dat de Indonesische groep van het Documenta-terrein een collectieve ‘speeltuin’ en een praatgroep wilde maken, was geen conceptueel gebaar maar een daadwerkelijke poging om het Westen iets te leren (bijvoorbeeld dat niet elk kunstwerk heilig is) – en om iets ván het Westen te leren. Die dialoog is nu   de nek omgedraaid, en daarmee ook het oorspronkelijke ideaal van Documenta. Het is te hopen dat de volgende keer dialoog niet weer alleen conceptueel aanwezig zal zijn en dat niet wederom westerse waarden door westerse kunstenaars worden bevraagd.||https://www.nrc.nl//nieuws/2022/07/21/deze-documenta-heeft-gefaald-in-het-zoeken-van-de-dialoog-a4136994
2022-07-21||Column | Niets betekenen||Maandagavond sprong ik met E. in het kanaal om af te koelen. Vredig dobberden we tussen de waterlelies en de meerkoeten. „Ik werk er de laatste tijd aan om mezelf te zijn wanneer ik onder de mensen ben”, zei E. „Dat lijkt me lastig voor iemand met jouw jeugd”, zei ik, want E.’s moeder was hyperalert. Als E. iets te luid uit-ademde, vroeg haar moeder meteen of er iets scheelde. Als E. voor zich uit staarde, wilde haar moeder direct weten of ze verliefd was. Alles wat E. deed, van zwijgen tot gapen, van niezen tot eten, vatte haar moeder op als een teken, en zo werd E. er hyperbewust van hoe haar houding, ademhaling en gedrag door de buitenwereld konden worden opgevat.  „Dodelijk vermoeiend”, zei ze. „Onlangs besefte ik dat ik me zelfs bij mijn beste vrienden nog steeds afvraag of mijn aanwezigheid nog onbedoeld iets communiceert. Gisteravond lag ik met een club in het IJ. Ik merkte dat ik even alleen wilde zwemmen en meteen blokkeerde ik. Zomaar weggaan durfde ik niet, omdat ik vreesde dat ze dan zouden denken dat ik boos op hen was, of dat ik aandacht nodig had, of dat ik ergens mee zat. En zo bleef ik maar in de buurt en werd ik steeds bozer op mezelf, tot ik niet meer kon.”  „En toen?”  „En toen besloot ik dat mijn lichaam slechts een verzameling spieren en botten is die soms enorme behoefte heeft om wat slagen te maken in haar eentje. Meteen trok ik eropuit. Geen haan kraaide ernaar.”  ‘Je lijf veranderde van een enorme berg non-verbale communicatie in gewoon weer een lijf!” „Precies! Het was zo bevrijdend. Dat hoe ik bewoog, waar ik heen ging, wat voor uitdrukking ik op mijn gezicht had, even niets meer hoefde te zeggen. En ook dat ik me er niets van hoefde aan te trekken als anderen mijn lichaam, of wat ik ermee deed, zouden opvatten als een boodschap. Ik zwom en liet mijn moeder achter.”  „Kan je dat nog eens voordoen”, grinnikte ik. Ze knipoogde en ging ervandoor. Haar haren zwierden als blonde linten door het bruine water.  „Kijk! Hier is alleen maar een lichaam!” riep ze voor zich uit.   Ik juichte. Daar plonsten armen die geen gebaren meer waren, vingers die niets aanwezen, benen die geen deel meer uitmaakten van een verhaal. Daar ging iemand die eindelijk niets meer hoefde te betekenen. Haar voetzolen kwamen af en toe nog boven de golfjes uit, waren gerimpeld en zo wit als nieuwe pagina’s.||https://www.nrc.nl//nieuws/2022/07/21/niets-betekenen-a4136979
2022-07-21||Opinie | Antwoord||Voor mijn werk heb ik veel contact met relaties op directieniveau. Vrouwen en mannen die het uiteraard erg druk hebben en dus niet altijd direct reageren. Alle begrip. Wanneer er echter na een paar reminders nog steeds niet wordt gereageerd, stuur ik een laatste mail met in het onderwerp: „Nee is ook een antwoord.” Binnen zestig  minuten ontvang ik meestal een reactie met een ‘ja’. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/21/antwoord-a4136972
2022-07-21||In het midden||Horizontaal: 1. Doen schaatsers in deze tijd 6.  Prima plaats in Brabant 9. Schreef Zeg ’ns AAA met Van Houweninge 10.  Past na domino of waterbed 12.  Krijgt zijn eigen plein in Rotterdam 14.  Don Diego de la Vega 17.  Sportorganisatie 18.  Past na baard of snot 23.  Zit het de Oranje  Leeuwinnen niet 25.  Oosterse soep 27.  Werd vroeger vervuild door piraten 29.  Had een band met Lake en Palmer 32.  Milanese ontwerper 33.  __ kinderzieltjes 34.  Digitale handel 35.  ‘Frank Masmeijer eerder vrij na __ koning’    Verticaal: 1.  Partij van Scholz 2.  Inbrekersinstrument 3.  Ginger __4.  Hellend vlak 5.  Louis __, Belgische zanger 6.  __ Vierdaagselopers 7.  Groenig 8.  Onbuigzaam 11.  Rare kuren 13.  Rio __ Janeiro 15.  Zonnegod 16.Heeft steeds een ander presentatieduo 19.  Brits muziektijdschrift 20.  Weigerde Amy heen te gaan 21.  A la crème 22.  Hartsverbintenis 24.  De A van IRA 26.  Spelling of Amos 28.  Enige tijd 30.  Broer van Kaïn en Abel 31.  Ik zeg geen __ Oplossing puzzel 20 juli. Horizontaal: 1. VVD’ERS 5. ALSOF 9. WE 10. TOPFIT 12. SENATOR 14. VLEES 16. NEED 17. EPI 21. EEA 23. NERD 24. BRULS 26. ERTEGEN 28. DEERNE 29. IO 30. ALIEN 31. KETENS Verticaal: 1. VWS 2. VEELEER 3. ELAND 4. STOEI 5. AFVAART 6. LIL 7. STEEG 8. FUSIE 11. ORDENEN 13. TERTSEN 15. EPSTEIN 18. DEBRA 19. DEREK 20. ADELT 22. AUDI 25. LEE 27. NOS In het midden: DE DRIEDAAGSE||https://www.nrc.nl//nieuws/2022/07/21/in-het-midden-a4136968
2022-07-21||Sudoku van donderdag 21 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/21/sudoku-a4136965
2022-07-21||Geroosterde worteldip||Dit recept kunt u serveren als dip voor de borreltafel met bijvoorbeeld verse groenten, maar u kunt het ook op brood serveren. Jason Tjon Affo schrijft er nog bij dat deze dip, door de conbinatie van vijfkruiden, piment en sinaasappel, hem aan pom doet denken. De populaire, Surinaamse ovenschotel.  Verwarm de oven voor tot 180 °C hetelucht of 200 °C elektrisch. Roer 2 eetlepels olijfolie door de wortel en doe ze in een ovenschaal. Rooster 60 minuten in de oven, of tot de buitenkant van de wortel licht begint te bruinen en de wortels zacht zijn. Verhit ondertussen 1 eetlepel olijfolie in een koekenpan op middelhoog vuur. Voeg de sjalot, knoflook, gember, het komijnzaad en venkelzaad toe en bak 4 minuten. Voeg vervolgens de piment en het vijfkruidenpoeder toe en bak 1 minuut mee. Haal de pan van het vuur en schep de inhoud in een keukenmachine. Voeg de geroosterde wortel, witte bonen en de rest van de ingrediënten  toe aan de keukenmachine en mix tot je een grove dip hebt. Voor een romigere dip kun je meer sinaasappelsap of olijfolie toevoegen. Garneer de dip met chili-olie, koriander en sesamzaad als topping.  Voor 4-8 personen: 5 el olijfolie 1½ tl zout Voor erbij: Jason Tjon Affo Vegan Rainbow Food Becht, 224  blz. € 25,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/21/thuiskok-geroosterde-worteldip-a4136962
2022-07-21||Column | Een volk dat geen snars geeft om kunst||Jules Deelder krijgt een  plein in Rotterdam.  Midden in  het  Oude Westen, vlak bij zijn voormalige woonhuis en stamkroeg.  In 2024, vijf jaar na het  overlijden van de dichter, zal het volledig heringerichte J.A. Deelderplein worden onthuld, zo las ik  in de krant.    Mijn gedachten gingen meteen naar een desolaat, groezelig tochtgat  op het Oosterdokseiland in Amsterdam. Dit is de straat waarmee de hoofdstad   haar   grootste literaire zoon uit de twintigste eeuw eert: Willem Frederik Hermans. Tweehonderd  meter deerniswekkendheid, zo’n plek waar je even  ongezien de lege  wikkels van de  Burger King uit je autoraampje   kiepert.  Het enige wat herinnert aan de schrijver van  Nooit meer slapen en De donkere kamer van Damocles is een lullige raamschildering van oversized boekenruggen. Oké,  je zou nog kunnen zeggen: W.F. Hermans en Amsterdam hadden een moeizame verhouding.   Hij vertrok op zijn dertigste  om nooit meer terug te keren, en gaf in zijn latere werk regelmatig af op zijn geboortestad. Die verklaarde hem  in 1986 tot persona non grata, vanwege een bezoek aan Zuid-Afrika, waar toen nog het apartheidsregime zetelde.    Toch vrees ik dat de W.F. Hermansstraat symptomatisch is  voor hoe  Amsterdam omgaat met haar  literaire zonen en dochters. Laten we ze even nalopen. Gerard Reve: geen straat, alleen een brug in de Rivierenbuurt. (En een gedenkteken in Amsterdam-West, dat onvindbaar en compleet verwaarloosd is.) Harry Mulisch: helemaal niets. Multatuli: ooit een weg,  maar  die moest wijken voor de Ring A10 West.  Annie M.G. Schmidt, ’s lands beste kinderboekenschrijver ooit, en Simon Carmiggelt, ongeëvenaard chroniqueur van Amsterdam? De twee overgebleven   tochtgaten naast de W.F. Hermansstraat. Deze  behandeling   is geen probleem van Amsterdam alleen. We houden in Nederland nu eenmaal niet van literaire grootheden. Alle lof voor Rotterdam dat ze Deelder een plein geven, maar ik ben bang dat hij dat meer te danken heeft aan zijn status als  Rotterdams icoon dan aan zijn gedichten.    De openbare ruimte weerspiegelt de  nationale identiteit. Nederlanders  zijn een volk van kooplieden die geen snars geven om kunst (tenzij je ermee kunt pronken) of om boeken (tenzij er vaste en vlottende activa in staan). Als we dat nog niet wisten, werd het wel  duidelijk tijdens de coronapandemie. Bij iedere lockdown was cultuur   de sluitpost. Musea gingen als eerste dicht en als laatste  open,  muziekpodia kregen de middelvinger en wie graag naar de film wilde, zette thuis maar een dvd’tje op. Laten we toch   de moed erin houden.  Amsterdam heeft  nu een buitenkans om zich te revancheren voor de W.F. Hermansstraat. Begin deze maand  overleed Remco Campert, volbloed  Amsterdammer, literator met een imposant oeuvre en  een naam die gemaakt lijkt voor de openbare ruimte. Hup, snel een Remco Campertallee!  
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/21/een-volk-dat-geen-snars-geeft-om-kunst-a4137009
2022-07-21||ABP verliest half miljard per dag, maar verbetert financiële positie|| Op hun beleggingen lijden ze megaverliezen. En toch hebben de pensioenfondsen er de laatste veertien jaar niet zo goed voor gestaan.  Donderdag presenteerden de vier grootste fondsen kwartaalcijfers die dezelfde paradox tonen als begin dit jaar: hun vermogen daalt, maar hun ‘dekkingsgraad’ – die de financiële gezondheid toont – verbetert. Wel ging het dit keer om een relatief kleine verbetering. Zo steeg de dekkingsgraad van Pensioenfonds Zorg en Welzijn van 110 naar 113 procent. Het heeft nu dus 13 procent méér vermogen dan nodig is om de beloofde uitkeringen te garanderen. De metaalfondsen PMT en PME staan nu rond de 110 procent. En het grootste pensioenfonds, ABP, op 122,7 procent. Vorige maand bleek al dat de pensioenfondsen ABP (overheid en onderwijs), Zorg en Welzijn en de metaalfondsen PMT en PME hun pensioenen gaan verhogen, voor het eerst in jaren. Het gaat om bescheiden verhogingen, van 1,29 procent (PMT en PME) tot 2,7 procent (Zorg en Welzijn), gebaseerd op de inflatie van vorig jaar. Als zij hun dekkingsgraad op peil weten te houden, mogen de fondsen ook eind dit jaar weer een inflatiecorrectie uitdelen. Maar de financiële situatie is onzeker. „Ontwikkelingen op de huizenmarkt, de oorlog in Oekraïne en een opleving van corona in het najaar kunnen roet in het eten gooien”, aldus PME-voorzitter Eric Uijen in een persbericht. Ook is de kans klein dat de fondsen de volledige inflatie van dit jaar kunnen compenseren, die nu zo’n 9 procent bedraagt. „Wij achten dat niet zo waarschijnlijk”, zei Zorg en Welzijn-voorzitter Joanne Kellermann onlangs in NRC. De fondsvoorzitters vinden het lastig uit te leggen dat hun vermogen daalt, terwijl hun financiële gezondheid verbetert. „Het is voor de meeste deelnemers niet meer te volgen”, zegt Harmen van Wijnen van ABP.  Zijn pensioenfonds verloor de afgelopen drie maanden 45 miljard euro, en heeft nu nog 496 miljard euro over. Anders gezegd: ABP zag per dag zo’n 500 miljoen euro verdampen. Maar het bedrag dat het fonds nódig heeft om de beloofde uitkeringen te garanderen, daalde nog harder, met zo’n 600 miljoen euro per dag. Daardoor steeg de dekkingsgraad. Pensioenfondsen hebben minder geld nodig als de rente stijgt. Zij mogen er dan van uitgaan dat hun vermogen in de toekomst sneller stijgt.  Het nieuwe pensioenstelsel, dat de fondsen tussen 2024 en 2027 willen invoeren, zou duidelijker moeten zijn. Ze doen werknemers dan geen toezeggingen meer over de hoogte van hun toekomstige uitkering. Daardoor hoeven zij ook niet meer terug te rekenen hoeveel geld ze nú in kas moeten hebben om die beloftes waar te maken. In het nieuwe stelsel zien werknemers vooral hoeveel geld er op een bepaald moment in hun persoonlijke pensioenpotje zit. En er wordt alleen voorzichtig voorspeld hoe dat vermogen de komende jaren of decennia zal renderen. De pensioenfondsvoorzitters denken dat die opzet beter is uit te leggen. De huidige „paradoxale situatie”, zegt ABP-voorzitter Van Wijnen, „onderstreept nog maar eens waarom we toe moeten naar een nieuw pensioenstelsel.” Na de zomer bespreekt de Tweede Kamer de wetswijziging die deze aanpassing moet regelen. ||https://www.nrc.nl//nieuws/2022/07/20/abp-verliest-half-miljard-per-dag-maar-verbetert-financiele-positie-a4137010
2022-07-21||Italiaanse president aanvaardt ontslag Draghi||In de Italiaanse Tweede Kamer, waar Mario Draghi donderdagochtend sprak, oogstte hij een minutenlang applaus dat hem zichtbaar heeft geëmotioneerd. De ontslagnemende premier bedankte de politici voor het gedane werk, en voor hun blijk van waardering. Er was nog ruimte voor een grapje: ,,Jullie zien dat zelfs centrale bankiers voelen dat ze hun hart gebruiken.” Draghi had woensdagavond weliswaar een vertrouwensstemming in de Senaat overleefd, maar drie regeringspartijen stemden niet mee. De eenheid – een voorwaarde voor hem om toch verder te regeren – is daarmee ver zoek. Hij liet de zitting in de Kamer opschorten, om naar president Sergio Mattarella te gaan en daar zijn ontslag aan te bieden. De president heeft Draghi’s ontslag donderdagochtend aanvaard en hem gevraagd zijn demissionaire regering te blijven leiden. Of en wanneer eventuele vervroegde verkiezingen worden gehouden, maakte Mattarella in zijn verklaring niet direct duidelijk. Draghi’s vertrek luidt het vroegtijdige einde in van de ‘regering van nationale eenheid’, waaraan op één partij uitgezonderd (het radicaal-rechtse Broeders van Italië van Giorgia Meloni) alle andere politieke partijen sinds februari vorig jaar hebben deelgenomen. Draghi, geen partijpoliticus maar een technocraat, aanvaardde toen de opdracht van president Sergio Mattarella om een eenheidsregering te leiden die Italië moest wegloodsen uit de verschroeiende coronapandemie, die op menselijk, sociaal én economisch vlak Italië enorm heeft beschadigd. Het staatshoofd richtte dat verzoek aan Draghi, omdat de voormalige voorzitter van de Europese Centrale Bank zo’n lange staat van dienst en sterke reputatie heeft. De regering-Draghi kende een vliegende start, stelde een overtuigend hervormingsplan op om de miljarden binnen te halen uit het Europese heropbouwfonds, en sloeg aan het hervormen. Maar de voorbije weken stapelden de politieke problemen zich op, en Draghi kreeg daar stilaan de buik van vol. Woensdagochtend hield Draghi in de Senaat een bevlogen toespraak, waarin hij de prestaties van zijn regering aanstipte. Tegelijk was hij uitgesproken, en fel, en hij spaarde de kritiek niet op de onrustzaaiers. Al maandenlang stelde Draghi vast dat de verdeeldheid groeide. Hij voegde er onomwonden aan toe dat hij na zijn ontslagaanbod van vorige week toch naar het parlement was gekomen, onder de indruk van de sterke oproep vanuit de Italiaanse samenleving om toch verder te regeren. ‘Wij zijn hier vandaag, wegens die vraag van de Italianen – en alleen daarom.’ Omdat hij nooit is verkozen, wilde Draghi als regeringsleider kunnen rekenen op een zo breed mogelijke steun in het parlement. Daarop vroeg hij de senatoren of zij bereid waren opnieuw die brede meerderheid te vormen die het land in een noodsituatie kan besturen, wars van de afzonderlijke partijpolitieke belangen. Draghi’s zeer directe woorden ‘Siete pronti?!’ ofwel ‘Zijn jullie klaar?!’ vatten deze Italiaanse regeringscrisis samen, en gaan de geschiedenis in. Maar al tijdens Draghi’s toespraak was in de aula van Palazzo Madama duidelijk voelbaar dat niet alle senatoren op één lijn zaten. Matteo Salvini, senator en partijleider van de rechtse regeringspartij Lega, applaudisseerde nadrukkelijk niet. Al heel gauw bleek dat Lega allerminst tevreden was met Draghi’s speech. En dat bleek de Vijfsterrenbeweging, de veroorzaker van deze regeringscrisis, evenmin. Toch was het ditmaal centrumrechts dat daarna een nieuw obstakel opwierp. Salvini’s Lega en Forza Italia, de partij van oud-premier Silvio Berlusconi, kwamen met een eisenpakket, uitgerekend vlak nadat Draghi had duidelijk gemaakt geen nieuwe eisen, veto’s of ultimata te willen aanvaarden. Centrumrechts stelde echter het vertrouwen in de regering-Draghi te willen bevestigen, op voorwaarde dat de regeringsploeg grondig zou worden herschikt, én de Vijfsterrenbeweging eruit werd gegooid. Na een urenlang debat kreeg Draghi het laatste woord. De premier gaf de indruk dat zijn geduld op was, en zei dat hij niet veel had toe te voegen aan zijn toespraak, eerder die ochtend. Wél hield hij eraan te benadrukken dat hij ‘totaal geen absolute macht had gevraagd, duidelijk?!’ – een sneer naar onder meer oppositiepolitica Giorgia Meloni, die hem dit had verweten. Had hij de parlementaire democratie niet willen respecteren, aldus Draghi, dan was hij die ochtend enkel zijn ontslag komen herhalen. ‘Dus stem nu maar’, zei hij toen, zonder met een woord te reppen over de extra eisen van centrumrechts. Dat kon niet anders worden gelezen als ‘Stem mijn regering dan maar naar huis’. Maar dat deden de dwarsliggers Vijf Sterren, Lega en Forza Italia niet. Ze onthielden zich, waardoor de regering-Draghi in een flink uitgedunde Senaat toch het vertrouwen won, maar dan zonder de steun van drie regeringspartijen. Vervroegde verkiezingen worden einde september, of begin oktober verwacht, ongeveer een half jaar voor het einde van Draghi’s normale termijn. Maar die zes maanden zouden, met Draghi aan het roer, een wezenlijk verschil hebben gemaakt. Er moet nog een begroting worden goedgekeurd, en er zijn 55 doelstellingen voor het Europese heropbouwgeld die nog moeten worden gehaald, opdat een schijf van 19 miljard euro wordt uitbetaald. Overigens maakt uitgerekend vandaag, donderdag, de Europese Centrale Bank ook nog meer details bekend over een nieuw instrument om te voorkomen dat de renteverhoging (in de strijd tegen de inflatie) de Italiaanse staatsschuld zou doen ontsporen. Draghi’s ervaren leiderschap was cruciaal om de ECB, en de markten, gerust te stellen. De beurs van Milaan boekte donderdagochtend meteen een verlies van 2 procent. De rente op Italiaanse tienjaarsleningen steeg ook meteen. Gisteren bedroeg die nog nog 3,2 procent, inmiddels 3,6. Naschrift (21 juli 2022): Dit bericht is donderdagochtend geactualiseerd na de ontslagaanvraag van Draghi.||https://www.nrc.nl//nieuws/2022/07/20/draghi-op-punt-van-ontslag-a4137007
2022-07-21||Rijk is bereid miljarden in het stroomnet te investeren, in ruil voor een flinke vinger in de pap||Het Rijk wil meebetalen aan de noodzakelijke uitbreiding van het stroomnetwerk en is daarover al een jaar in gesprek met de regionale netbeheerders Liander, Stedin en Enexis. Dat er miljarden aan vers kapitaal nodig zijn, is voor iedereen duidelijk. Dat geldt nog bepaald niet voor de voorwaarden. „Het is een complexe puzzel”, zegt Mariëlle Vogt, financieel bestuurder van Enexis (1,6 miljard euro omzet, 4.950 medewerkers), dat vooral in het zuiden en noordoosten van Nederland actief is. „De onderhandelingen over de voorwaarden moeten echt nog beginnen, maar we zijn blij dat het Rijk van plan is met een kapitaalinjectie te komen. Die beslissing is nu genomen.” Dat na een jaar praten de onderhandelingen nog moeten beginnen, zegt alles over deze unieke operatie. Vogt: „Het is allemaal nieuw, ook voor het Rijk. Het is geen reddingsoperatie – de deelneming moet een maatschappelijke opgave oplossen. Daarbij gaat het om drie verschillende netbeheerders, en die zijn voor hun inkomsten afhankelijk van de tarieven die toezichthouder ACM bepaalt.” Om het nog complexer te maken: de drie bedrijven, verantwoordelijk voor de gas- en stroomverbindingen naar de eindgebruiker, hebben verschillende provincies en tientallen gemeenten als aandeelhouder. Vorige week zette minister Rob Jetten (Klimaat en Energie, D66) een eerste stap door bekend te maken dat het Rijk met miljarden over de brug wil komen. Alleen al voor de komende vijf jaar denken de netbeheerders 4,5 miljard euro aan extra eigen vermogen nodig te hebben. De bedrijven willen tot 2030 30 miljard investeren in hun netwerken, die een cruciale rol moeten spelen in de energietransitie. Eigenaren van zonnepanelen en windmolens moeten hun stroom kwijt kunnen, terwijl afnemers van elektriciteit hun elektrische auto en warmtepomp aan de gang willen houden. Vraag en aanbod blijven in de stroommarkt toenemen. In diverse provincies stuiten stroomleveranciers en -afnemers al op capaciteitsgrenzen. Er gaat al jaren meer geld in ons netwerk dan eruit komt. Dat is geen duurzame situatie Mariëlle Vogt financieel bestuurder van Enexis „Onze investeringen namen de afgelopen jaren steeds met 10 procent toe en die verdienen zich pas over een periode van veertig, vijftig jaar terug”, zegt Vogt. „Er gaat al jaren meer geld in ons netwerk dan eruit komt. Dat is geen duurzame situatie”. De aandeelhouders van Enexis – vijf provincies en ruim tachtig gemeenten – stortten in 2020 nog 500 miljoen euro, maar voor de komende jaren is meer nodig. De kapitaalbehoefte van de netwerkbedrijven toont grote verschillen, wat de complexiteit illustreert. Stedin, vooral actief in de Randstad, heeft snel kapitaal nodig, vertelde het aan Het Financieele Dagblad. Voor Enexis is die noodzaak er nu niet, zegt Vogt. „Wij kunnen op eigen kracht door tot zeker 2027. Maar wij willen nu graag praten over een constructie voor de komende decennia. Dan kunnen we ons daarna, met voldoende kapitaal, richten op de energietransitie.” Dat geld gaat er komen, blijkt uit de brief van Jetten aan de Tweede Kamer. Maar hoeveel en tegen welke voorwaarden? Duidelijk is dat Den Haag een flinke vinger in de pap wil als het in ruil voor kapitaal aandeelhouder wordt. Zo wil Jetten – samen met Financiën – zeggenschap over de manier waarop de netwerkbedrijven geleid en gefinancierd worden. „Daar heb ik als financieel bestuurder wel mijn gedachten over, en we gaan natuurlijk vragen wat het Rijk daarmee bedoelt”, zegt Vogt. „Het is voor alle partijen fijn als een krachtige aandeelhouder instapt, daar worden we blij van, maar ik ben natuurlijk verantwoordelijk voor het financieringsplan van Enexis.” Ze ziet de gesprekken met vertrouwen tegemoet. „Het zou bijzonder zijn als het Rijk een blanco cheque uitschrijft. Tegelijkertijd moet de zeggenschap natuurlijk wel proportioneel zijn met de gelden die het Rijk beschikbaar stelt.”  Ook wil de nationale overheid de drie netwerkbedrijven bewegen tot meer samenwerking, staat in de brief van de minister. Vogt stelt dat er al volop samenwerking is. „Wij zijn maatschappelijke bedrijven en trekken bijvoorbeeld samen op bij innovaties en in ons lobbybeleid. Ook hebben we een gezamenlijk bedrijf dat de boel in orde maakt als een klant van energiemaatschappij wisselt. Tegelijk is de samenwerking fysiek beperkt omdat wij elk in grote regio’s actief zijn: we zetten geen Limburgse monteur in Groningen in.” Vogt ziet de roep om samenwerking vooral „als een reflex van het Rijk. Kan die samenwerking niet efficiënter?” Naast grotere doelmatigheid wil Jetten ook kijken naar de inkomsten van de netwerkbedrijven. Omdat zij in hun regio’s monopolist zijn, stelt toezichthouder ACM de tarieven vast. Uitgangspunt daarbij is dat het om een vergoeding van de kosten gaat. Dat is ook de reden dat Enexis zijn investeringen pas de komende veertig, vijftig jaar volledig kan terugverdienen. Over de vraag of dit niet anders kan, gaat het Rijk met de ACM in gesprek.  „Wij willen graag een tijdige en eerlijke vergoeding. Daar zal het Rijk naar kijken, maar de ACM is vanzelfsprekend een onafhankelijke instantie”, aldus Vogt. De vraag welk belang de staat in de netwerkbedrijven gaat verwerven komt voor Vogt duidelijk te vroeg. „Voor de komende jaren hebben wij nog geen geld nodig. Wij denken zelf op dit moment eerst aan een symbolisch aandeel, maar daar gaan we het ongetwijfeld nog over hebben.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/20/aan-rijkssteun-hangt-prijskaartje-a4136989
2022-07-21||Op papier kwamen er in Stroe 25.000 huizen bij||Voor wie van bovenaf naar Stroe kijkt is het niet te missen. Hier, op luttele kilometers van Lunteren, het geografisch hart van Nederland, komt  alles samen. Snelweg en spoorlijn, natuur en landbouw, recreatie en industrie. En dat alles op nog geen drie kwartier rijden van het centrum van Amsterdam.   Dat planologen op zoek naar bouwgrond om de overvolle Randstad te ontlasten uitgerekend híer uitkomen, dat begrijpen dorpsvertegenwoordigers Arie van Oosterom (63) en Gerrit den Hartog (78) dus ook wel. „Ik wil je iets laten zien”, zegt Den Hartog.  Hij toont de voorkant van een „dorpsontwikkelvisie” die de twee een kleine vijftien jaar geleden samen met de rest van het dorp hebben opgesteld voor de periode 2010 – 2030. Te zien is een rij windmolens, een hoog flatgebouw, een voetbalstadion met de omvang van de Johan Cruijff Arena. De afbeelding was bedoeld om te prikkelen, stelt hij. „Als we niets doen, wilden we hiermee laten zien, dan is dit hoe onze toekomst eruitziet.”  Van Oosterom vult aan: „Mensen zijn hier niet zo van het vergaderen. Maar als je met zo’n plaatje aankomt, dan zit het dorpshuis meteen vol.”  De twee willen maar zeggen: helemaal verrast waren ze niet toen daags na de landelijke boerenprotesten in Stroe, gehouden op 22 juni, uit de lokale krant   bleek dat de provincie Gelderland in een Statenbrief over woningbouw ‘Stroe City’ had ingetekend, een uitbreiding van de bestaande gemeenschap van 1.650 zielen met maar liefst 25.000 nieuwe huizen. „Stroe City heeft veel potentie”, schreef de provincie. Met in beknopt ambtenarenjargon daarbij: „Vanuit ligging, vanuit bodemwatersysteem, potentie nieuw treinstation.” En, lont in het kruitvat natuurlijk in tijden van hoogoplopende stikstofspanning:  „Voorwaarde is koppeling met sanering landbouw (vliegwiel). (…) Richten op overloop en betaalbare woningen.”   Hier zagen boeren zwart op wit bevestigd wat een aantal van hen altijd al vermoedde: dat het stikstofbeleid slechts een middel zou zijn om hen van hun land te krijgen, zodat de vrijgekomen landbouwgrond voor woningbouw kan worden gebruikt.  Het kabinet wil dat de stikstofuitstoot omlaag gaat, boeren worden in hun voortbestaan bedreigd. In het Gelderse Stroe woedt deze strijd in volle omvang. Wat doet dit met een gemeenschap? Karel Smouter peilt er deze weken de stemming. Van Oosterom en Den Hartog zijn betrokken bij de dorpsbewonerscommissie van de lokale vereniging Plaatselijk Belang. Deze werkgroep staat namens de Stroese gemeenschap in verbinding met de gemeente, Barneveld, en de provincie Gelderland. Gekozen volksvertegenwoordigers zijn ze niet, maar informeel worden de twee toch als de burgemeesters van het dorp beschouwd, zo geven ze ietwat besmuikt toe.  Hun wapenfeiten zijn in elk geval voor iedereen zichtbaar. Neem de fontein tegenover de Spar, op het pleintje dat nog het meest in de buurt van een dorpshart komt. Op de fontein torent – hoe kan het ook anders hier op de Veluwe – een hert.  „Helemaal zelf gefinancierd, door ondernemers uit de buurt”, zegt Den Hartog trots. „Maar het was nog niet eenvoudig om de gemeente te overtuigen dat het er ook mocht komen”, vult van Oosterom aan. „Terwijl Barneveld zelf vol met die dingen staat.” Uiteindelijk overtuigden de twee de wethouder ervan dat de gemeente de rekening voor het water betaalt en bijdraagt aan het onderhoud. Een geslaagd voorbeeld van hoe burgers, ondernemers en gemeente samen kunnen optrekken, stellen de twee nu vast. Van Oosterom: „Je hebt mensen nodig zoals wij, die zo gek zijn om op hun vrije avond te luisteren naar wat er in de gemeenteraad en in de provincie over ons gezegd wordt. En als je die bestuurders en ambtenaren vervolgens leert kennen, dan lukt er veel.” Hoewel de inhoud van de Stroe City-plannen de mannen niet écht verraste, verraste het proces vanuit de provincie des te meer. „Niemand had hier in Stroe iets over deze plannen gehoord. Nie-mand”, bezweert Den Hartog. „Om dan in de krant te lezen dat de provincie zo over ons denkt…  Zo doe je dat hier niet.”  Terwijl, zeggen de twee,  niemand in het dorp tegen nieuwe woningen is. „Wij zien ook niet graag dat onze jonge mensen naar Barneveld of Ede moeten voor een betaalbaar huis”, zegt Den Hartog. Voor Van Oosterom was deze trek de reden om maatschappelijk actief te worden. „Ik zat in het schoolbestuur en zag het aantal leerlingen afnemen. De minimumgrens kwam gevaarlijk dichtbij. We wisten: we moeten ingrijpen om het dorp leefbaarder te maken. Daar horen betaalbare woningen bij.”  „Betrek ons van het begin bij de plannen, en laat verandering geleidelijk plaatsvinden” Hun frustratie: het dorp is al jaren bezig om de bedrijvigheid  – een transportbedrijf, bijvoorbeeld, maar ook een fabriek voor fietsonderdelen – op een nieuwe locatie buiten de dorpskern te concentreren. De vrijgekomen ruimte, midden in het dorp, zouden de twee willen benutten voor woningen. Van Oosterom: „Als je ziet hoe moeilijk het is om zelfs maar een paar nieuwe woningen te realiseren… Dan is het toch onbegrijpelijk om te lezen dat de provincie denkt dat hier ineens een stad kan verrijzen.”  Gerrit den Hartog is een man van slogans. Zo bedacht hij eens de leuze ‘Van heide naar weide’ voor Stroe. „We zitten hier precies voor de poort van de Veluwe.” Zijn vrees is dat al te grootschalige woningbouw tot een nieuwe slagzin zal leiden: „Van steen tot steen.” En daarmee verliest Stroe juist wat de plek nu zo aantrekkelijk maakt voor bezoekers, stellen de twee. Van Oosterom: „Stel, je woont in Lelystad, tussen de windmolens. Je hebt het hele jaar hard gewerkt en je wilt op vakantie. Dan kom je nu lekker naar Stroe. Maar als hier een stad verrijst en misschien ook wel van die dingen  verrijzen. Waarom zou je hier dan nog heen komen?” Uit hun woorden spreekt een zekere weerzin tegen een overheid die met de mond belijdt vóór bewonersparticipatie en inspraak te zijn, maar uiteindelijk gewoon doet wat  nodig wordt geacht.  „En wát ze doen, wekt dat nu zoveel vertrouwen?”, voegt Van Oosterom toe, terwijl hij naar de gaswinning in Groningen en de Toeslagenaffaire verwijst. „Betrek ons van het begin bij de plannen, en laat verandering geleidelijk plaatsvinden”, bepleit Den Hartog op zijn beurt. „Dan vind je als overheid ons echt niet tegenover je.”  En ja, geven de mannen aan, wie weet ontstaat er in de loop der decennia dan alsnog een Stroe City. „We zouden bijvoorbeeld best wat meer winkels willen dan alleen de Spar. En de Spar kan de boodschappen ook goedkoper maken als er meer mensen hun winkelwagentje komen volladen”, zegt van Oosterom pragmatisch. „En een station in Stroe? Liever vandaag dan morgen.” Wie nu met de trein naar Barneveld – tien kilometer verder – wil, moet via Apeldoorn naar Amersfoort om daar op de Valleilijn te stappen. „Terwijl: je kunt in minder dan tien minuten in Barneveld zijn.”   Een dorp verderop, in Kootwijk, wordt duidelijk dat de afkeer van een overheid die zegt te luisteren, maar uiteindelijk gewoon haar eigen wil doordrijft niet is voorbehouden aan boze boeren. In Kootwijk, idyllisch gelegen tussen bos en zandverstuiving in, zijn in recente jaren veel welgestelde, hogeropgeleide mensen uit de stad neergestreken. Op een bewonersavond, afgelopen donderdag op het terras van dorpsrestaurant ’t Hilletje, loopt een discussie met een vertegenwoordiger van de gemeente over een aantal verbrede wegen hoog op. Het gehanteerde jargon is anders – dat van de consultant, in plaats van de melkveehouder – maar de klachten komen in essentie op hetzelfde neer als die rond Stroe City en de stikstofcrisis.   Waar je in vroeger tijden bij een Veluwse twist over de brede en de smalle weg eerder aan een discussie over hemel en hel zou denken, gaat het vanavond over de directe leefomgeving van de aanwezigen. De kwestie: de gemeente wil de puinberm naast de wegen vervangen door een alternatief dat goedkoper, veiliger en duurzamer zou zijn: bermbeton. Volgens de bewoners is bermbeton echter verhullende taal voor een wegverbreding en maakt de gemeente zo van landweggetjes een „racebaan” voor „sluipverkeer”.  De aanwezige vertegenwoordiger van de politie valt de bewoners bij. „In Kootwijkerbroek heeft zo’n wegverbreding tot meer gevaarlijke situaties en ongelukken geleid.”   Het verhaal van Stroe deze zomer is dan ook vooral het verhaal van twee kaartjes – Stroe City en de stikstofkaart, waarop boeren hun bedrijven meer dan gehalveerd zagen Halverwege de avond wordt duidelijk dat het onderhoud half augustus al van start gaat. „Dus we zitten hier gewoon voor de gezelligheid?”, roept een bewoner. „Had dat dan gezegd.” Nee, bezweert de gezant die vanavond namens de gemeente de klappen opvangt. „Het liefst benader ik dit als een co-creatief proces, waarin we samen een zak geld op tafel leggen en kijken hoe we het gaan doen.” Wanneer het onderhoud betreft, stelt hij, hoeft de gemeente slechts te informeren. De inspraak is formeel niet eens nodig. „Maar dat is nu net de vraag”, werpt een van de bewoners tegen. De gemoederen zijn dan al danig verhit. „Is dit nu onderhoud of een aanpassing?”   Een derde inspreker verwoordt de klacht van velen: „We hebben hier bedenkingen en we horen praktijkervaringen van de politie, maar de gemeente gaat het gewoon doen zoals ze altijd al doet.”  In dit deel van Nederland, met een bovengemiddeld groot aantal ondernemers, stuit de wil om grip te houden op de eigen leefomgeving op een lokale en provinciale overheid die  op papier voor participatie is, maar ook grote  taken vanuit het Rijk te realiseren heeft. Ruttes ideaal van de participatiesamenleving – behalve de christelijke partijen is ook de VVD in de Gelderse Vallei goed vertegenwoordigd – legt het hier af tegen de realiteit dat kwesties als stikstof, woningbouw en duurzaamheid weinig uitstel meer verdragen. Het papier stuit op de praktijk. Het verhaal van Stroe deze zomer is dan ook vooral het verhaal van twee kaartjes – Stroe City en de stikstofkaart, waarop boeren hun bedrijven meer dan gehalveerd zagen – die het toch al broze vertrouwen in de overheid verder beschadigden.  Stikstof-gedeputeerde Peter Drenth (CDA) putte zich  de afgelopen weken uit in excuses voor het Stroe City-kaartje („oliedom, oerstom, onvergeeflijk”), terwijl zijn collega Peter Kerris (PvdA) van Wonen aanvankelijk nog aan de schets wilde vasthouden. Die was immers, zo stelt zijn woordvoerder tegenover NRC, niet meer dan een vingeroefening, bedoeld om „kansen en knelpunten te identificeren”.  Uiteindelijk haalde hij bakzeil en moest hij de kaart terugtrekken. Toch liet Drenth zich tijdens een ondernemerscongres in Barneveld ontvallen dat de opdracht om 40.000 woningen te bouwen in de Gelderse Vallei nog altijd overeind staat.   Arie van Oosterom reisde af naar Arnhem met de aanbieding „de vredespijp te roken”  met de provincie. „Maar dan moet ik wel zeker weten dat dit plan in de prullenbak is verdwenen en niet in een la.” Helemaal gerust is hij er nog niet op.||https://www.nrc.nl//nieuws/2022/07/20/op-papier-kwamen-er-in-stroe-25000-huizen-bij-2-a4136983
2022-07-21||Jumbo groeit verder, mede door La Place||Wat vorig jaar net niet lukte, hoopt supermarktconcern Jumbo dit jaar  voor het eerst te bereiken: meer dan 10 miljard euro omzet. Daarvoor ligt het Brabantse bedrijf al aardig op koers. Woensdag meldde het een lichte omzetstijging naar 5,5 miljard euro. Dat is 1,6 procent meer dan een jaar geleden. Winstcijfers maakte Jumbo niet bekend. Vooral restaurantconcern La Place herstelt snel sinds het wegvallen van de coronamaatregelen in maart dit jaar. Waar het restaurant de eerste helft van vorig jaar 13 miljoen euro omzet draaide, was dat nu bijna vier keer zoveel: 51 miljoen euro. Ook de uitbreiding van Jumbo  in België droeg bij aan de omzetgroei. Het concern heeft nu 21 supermarkten in dat land en wil er dit jaar nog zes openen.  De omzet uit online bestelde boodschappen, die in de coronajaren razendsnel groeide, bleef na het opheffen van de coronamaatregelen ongeveer gelijk.  „Steeds meer Jumbo-klanten combineren het bezoek aan de winkel met het gemak en de ontzorging van online”, schrijft  Jumbo in zijn halfjaarbericht. De komende tijd wil Jumbo volop blijven investeren in de online activiteiten. Begin dit jaar werd al bekend dat Jumbo daartoe een samenwerking is begonnen met flitsbezorger Gorrilas. Jumbo-klanten moeten binnenkort voor een extra snelle bezorgoptie kunnen kiezen in de twaalf steden waar de flitsbezorger actief is. Daarnaast blijft Jumbo nieuwe eigen bezorgcentra openen voor de reguliere thuisbezorging. Ook introduceert de supermarkt een abonnement op thuisbezorging: ‘Bezorgeloos’. Het afgelopen half jaar stegen de prijzen in de supermarkt met gemiddeld 8 procent. Topman Frits van Eerd verwacht dat die stijging nog een tijdje doorzet, zei hij tegen persbureau ANP. „Maar ik hoop het niet.” Volgens Van Eerd is de prijsstijging in Nederlandse supermarkten relatief beperkt, door de „zeer heftige” concurrentie. Veel Nederlanders dreigen door de snelle prijsstijgingen te moeten bezuinigen, want de lonen en uitkeringen stijgen niet even hard mee. Toch merkt Jumbo daar vooralsnog weinig van, zegt Van Eerd. Er worden nauwelijks minder producten verkocht, hooguit enkele procenten.  Ook ziet de topman geen verminderde populariteit van luxeproducten. „Mensen zeggen niet: we eten nu geen biefstuk meer, we gaan alleen nog maar een gehaktbal eten.” Van Eerd sprak tegenover ANP ook over de financiële schade als gevolg van de recente blokkades door boeren bij distributiecentra. Die bedraagt volgens de topman miljoenen euro’s. Het gaat vooral om vers voedsel dat normaal snel naar de winkels gaat en nu weggegooid moest worden. „Ontzettend jammer”, zegt Van Eerd. „Die schade zullen we zelf moeten absorberen, die gaan wij bij niemand neerleggen.”||https://www.nrc.nl//nieuws/2022/07/20/jumbo-groeit-verder-mede-door-la-place-a4136998
2022-07-21||Deze lokale partij heeft de macht, maar hoe ga je daar slim mee om?||  Er is in Barendrecht iets bijzonders aan de hand. Een lokale partij heeft bij de raadsverkiezingen afgelopen voorjaar een machtige overwinning geboekt en maakt er nu de dienst uit, in de gemeenteraad en in het college. Barendrechters hebben hoge verwachtingen van het beleid. Vraag op de markt wat inwoners van Echt Voor Barendrecht vinden en ze vertellen spontaan dat er eindelijk een partij aan de macht is die luistert naar wat de inwoners willen, heel anders dan de afgelopen jaren. De politiek is te lang gedomineerd, zo valt te horen, door mensen die elkaar te goed kennen en andere partijen buiten de politiek willen houden. Door politici die bovendien gebrek aan daadkracht tonen.  „Pas sinds Echt Voor Barendrecht in het college zit, heb ik iemand van de gemeente in m’n wijk gezien”, zegt  inwoner Bianca Vincenten op de markt. Ze is inmiddels lid van de partij geworden. „We hadden last van een stinkende afvalbak bij de voortuin. We hebben een mailtje gestuurd, er is naar gekeken en binnen twee weken was de bak weg.” Dat een  partij bij de verkiezingen  twintig van de negenentwintig raadszetels heeft behaald, heeft misschien een sociologische verklaring. Het ooit streng-reformatorische dorp onder de rook van Rotterdam is steeds meer geseculariseerd. Dat wordt versterkt door de komst van een groot aantal nieuwe inwoners in de vinexwijk Carnisselande, waar nu bijna de helft van alle Barendrechters woont. „Het is hier lang gezapig geweest”, vertelt Irene Nijssen, die al meer dan dertig jaar in het dorp woont. „We hebben nog meegemaakt dat als wij op zondag in de tuin werkten, daar op werden aangesproken. We hebben hier  een enorme reformatorische groep gehad. Die is in twee decennia zogezegd homeopathisch verdund.” Politicologen zullen de nadruk leggen op de afkeer die een deel van de Nederlanders heeft van landelijke politieke partijen. En die zij bij gemeenteraadsverkiezingen laten blijken door een stem op een lokale partij. Echt Voor Barendrecht zelf verklaart het eclatante succes liever uit het volgens die partij matige beleid dat het vorige college met zes partijen voerde. En uit het  besluit van die partijen om na de  verkiezingen in 2018  Echt Voor Barendrecht buiten het college te houden, terwijl die partij toen ook  al de  grootste was geworden. „Veel kiezers waren daar kwaad om”, zegt René van Leeuwen, die met zijn vrouw Irene Nijssen een gemeentelijke inspraakavond over veiligheid en woningbouw bezoekt. Nijssen: „Ik las na de vorige verkiezingen dat ze waren buitengesloten en dacht: dat kan niet waar zijn, dit is een grap, je kunt niet op de avond dat je de grootste partij wordt, van de andere partijen te horen krijgen dat je het niet gaat worden.” Volgens de verliezende partijen ligt het genuanceerder. Zeker is de vlotte uitsluiting „niet slim” geweest, zegt voorzitter Leendert Mijnders van de fractie van SGP/ChristenUnie, met drie zetels in de raad de grootste oppositiepartij.  Het komt erop neer dat de partijen eerdere samenwerking met Echt Voor Barendrecht niet als prettig hadden ervaren. Mijnders: „Er zitten goede mensen bij de partij, die enthousiast iets voor de gemeente willen betekenen.  Maar de partij heeft ook de neiging om alles wat goed gaat, als eigen winst te claimen en alles wat fout gaat aan andere partijen te wijten.” Iets soortgelijks zeggen andere partijen: zij hadden tabak van „het zich voortdurend afzetten tegen anderen”, zoals VVD’er Cees Schaap dat omschrijft. Schaap, wethouder in het vorige college en enig overgebleven raadslid voor de liberalen: „Het lukt de partij goed om de politiek dicht bij de burger te brengen. Maar als bestuurder moet je soms dingen doen die de burger niet prettig vindt en je rug recht houden. Je moet af en toe tegen de wind zeilen. Echt Voor Barendrecht doet iets anders: die wil precies doen wat de burger wil. Dat is lang niet altijd het beste, vooral niet op langere termijn. Dat is populisme.”  Het CDA schrijft de overwinning toe aan de „handigheid” waarmee Echt Voor Barendrecht de publieke opinie weet te bespelen. „De partij doet het goed in de media. Ze weten de waarheid zo te draaien dat die in hun straatje past”, zegt Marianne van Wilgenburg, oud-fractievoorzitter van het CDA in Barendrecht. Neem het veronderstelde gebrek aan daadkracht van vorige colleges. Van Wilgenburg: „Als een stoeptegel los ligt, zijn veel raadsfracties geneigd een ambtenaar te bellen en te vragen daar iets aan te doen. Wat doet Echt Voor Barendrecht? Dat stelt schriftelijke vragen aan het college.” Fractievoorzitter Johan Lengkeek: „Er wordt gezegd dat het vorige college gezapig was. Laat ik er op wijzen dat van het programma meer dan 90 procent is gerealiseerd.” De druiven zijn zuur, zo veel is duidelijk. En je zou misschien verwachten dat Echt Voor Barendrecht na de riante overwinning de verliezers negeert en simpelweg het eigen programma gaat uitvoeren: een ander afvalbeleid, de ambtelijke samenwerking met naburige gemeenten stoppen, meer betaalbare woningen bouwen, de veiligheid op straat vergroten, het zwembad uitbreiden met een buitenbad, een eigen politiebureau. En inderdaad, zegt Lennart van der Linden, die inmiddels wethouder is, wil de partij niets liever dan het eigen programma uitvoeren. Maar graag met  instemming van andere partijen. „We zoeken de samenwerking.” We moeten andere partijen de gelegenheid geven mee te praten Miranda Mes fractieleider Echt voor Barendrecht Wethouder Margo Stolk geeft een voorbeeld: „Laatst moest ik een besluit nemen waarvan ik wist dat het niet fijn zou vallen bij GroenLinks. We hadden afgesproken dat een evenement niet in een natuurgebied zou worden gehouden, maar omdat de alternatieve locatie bij nader inzien toch niet geschikt was, vielen we terug op de andere locatie. Daarom heb ik contact gezocht en een gesprek gevoerd. Dat werd op prijs gesteld.”  Miranda Mes, fractievoorzitter van Echt Voor Barendrecht: „Als wij een motie indienen, wordt die natuurlijk aangenomen. Daarom moeten we andere partijen de gelegenheid geven daarover vooraf mee te praten.” Bijvoorbeeld over het beleid voor deelscooters, die ook in Barendrecht „niet allemaal netjes worden neergezet”, zoals wethouder Van der Linden zegt. Daarover voert de partij nu „oriënterende gesprekken” met de oppositie.  Het is overigens de vraag of er ooit een vruchtbare samenwerking ontstaat, want er is veel oud zeer. „Het moet nog groeien”, zegt  Mes.  Waarnemend burgemeester Govert Veldhuijzen (CDA) tempert de verwachtingen. Het is „een uitdaging” om met zo’n gigantische meerderheid „het belang van een gemeenteraad relevant te houden”. Veldhuijzen: „Er zijn veel goede bedoelingen, maar het zal lastig zijn om iedereen het gevoel te geven dat men nog meedoet.” Kort na de verkiezingen heeft Echt voor Barendrecht geprobeerd een coalitie te vormen met andere partijen. Die gesprekken zijn op niets uitgelopen. Formele samenwerking is alleen bereikt door de benoeming van een vierde partijloze wethouder, naast de drie wethouders van Echt Voor Barendrecht, met unanieme instemming van alle fracties.  Hoe de gesprekken over een mogelijke coalitie verliepen? Een fractie, die van SGP/ChristenUnie, wilde niet dat aan de toch al geliberaliseerde zondagsrust verder getornd zou worden. Echt Voor Barendrecht wilde dat niet beloven, al was het maar omdat er een verzoek van Ikea ligt om ’s zondags vroeger open te mogen.  Leendert Mijnders van SGP/ChristenUnie: „Voor de verkiezingen werd gezegd dat wij een mogelijke coalitiepartner zouden zijn. Na de verkiezingen werden argumenten gezocht om ons af te wijzen. Het was één groot theaterstuk.”  En dan was er de VVD, waarmee het kwaad kersen eten was aangezien die partij verantwoordelijk was voor het afvalbeleid waartegen Echt Voor Barendrecht tijdens de campagne fel heeft geageerd. „Dat kon niks worden”, zegt partijleider Lennart van der Linden. Commentaar van voormalig VVD-wethouder Schaap: „Er zou een onafhankelijke informateur worden aangesteld, maar uiteindelijk bleek ik op zaterdagmorgen een uurtje te kunnen praten met iemand van Echt Voor Barendrecht. Dat was mijn voorganger als wethouder, in een college dat vrijwel niets aan het afvalbeleid had gedaan. Ik wilde over mijn schaduw heen springen, en heb daar gezegd dat er over alles te praten valt. Er is niets mee gedaan.”  Het CDA wilde dat Barendrecht in 2030 klimaatneutraal zou zijn, iets wat Echt-leider Van der Linden „onhaalbaar” noemt. CDA-fractievoorzitter Johan Lengkeek: „Ik heb alleen in een interview gezegd dat het bij klimaatbeleid belangrijk is doelen te stellen, bijvoorbeeld voor 2030. Ach, die gesprekken waren voor de bühne. Het was één grote poppenkast.” Ik had het gevoel als enige te voetballen tegen twintig spelers van Ajax Tina Jakoeb raadslid PvdA Ook de gesprekken met twee andere partijen, D66 en PvdA,  leidden tot niets. Van der Linden spreekt van „koudwatervrees”.  Lijsttrekker Tina Jakoeb, enig raadslid voor de PvdA, vertelt dat zij „een interessant aanbod” kreeg om deel te nemen aan het college. „Ik zei tijdens de besprekingen dat ik het gevoel had als enige te voetballen tegen twintig voetballers van Ajax en dat ik dat dus niet ging winnen. Het antwoord was: joh, je moet je kansen pakken omdat jij een wethouder op het sociaal domein mag aandragen. Maar mijn leden vonden dat wij te klein waren geworden om zo’n stap te nemen.” Echt Voor Barendrecht wil de komende jaren niet alleen een eigen tienpuntenplan ook wel bekend als „het gele boekje” uitvoeren, maar ook een andere politieke cultuur vestigen. Dat betekent meer transparantie en vooral niets doen wat naar vriendjespolitiek zweemt. Het belangrijkste voor Echt Voor Barendrecht is beleid maken op basis van wat de inwoners zelf willen en daartoe de wijken ingaan, en avonden organiseren waarop de inwoners kunnen meepraten over het meerjarenprogramma. Als er al ideologische veren zijn, dan wil ze die graag afschudden. Zo wordt  Van der Linden nog altijd herinnerd aan zijn jaren bij Forum voor Democratie, waarvan hij even voorzitter is geweest. Hij wil deze turbulente periode liefst achter zich laten. „Een ervaring rijker, een illusie armer”, zegt hij daarover. Wel zit hij nog in de Eerste Kamer, waar hij nu deel uitmaakt van de fractie van JA21. Echt voor Barendrecht wil voor alles pragmatisch en praktisch opereren. „Dat is wat de mensen in ons waarderen”, zegt fractievoorzitter Mes.  Dat de partij graag de nadruk legt op de breuk met de ‘oude’ politiek, irriteert de verliezers van de verkiezingen. VVD’er Schaap: „Er wordt gedaan alsof het vorige college alles alleen deed, zonder burgers te raadplegen. Dat is gewoon niet waar. Ook wij organiseerden informatieavonden. En ook ik had als wethouder drie wijken waar ik spreekuur hield. Het is allemaal oude wijn in nieuwe zakken.” Het veronderstelde pragmatisme stoort sommigen. „Het is een rechtse partij. En daar bedoel ik mee: ze kiezen voor het gemak”, zegt voormalig GroenLinks-raadslid Frans Geraedts.  Of Echt Voor Barendrecht daadwerkelijk de grandioze ambities kan waarmaken, waagt waarnemend burgemeester  Veldhuijzen te betwijfelen want tussen droom en daad staan, naar het woord van de dichter, wetten in de weg en praktische bezwaren. Veldhuijzen: „Wat ik daarmee wil zeggen is dat het beleid van een partij met een meerderheid in de gemeenteraad niet veel anders kan zijn. De maatregelen moeten bijvoorbeeld financieel en juridisch kloppen.”   Bovendien, moet  wethouder Van der Linden erkennen, is er „op sommige punten” wel eens weerstand van ambtenaren. „Die moeten ineens heel andere opdrachten uitvoeren dan ze gewend waren.” Maar: „Anderzijds zijn ambtenaren ook blij dat er eindelijk weer eens leiding wordt gegeven. Het was de afgelopen jaren wat ingekakt.” In nog vier gemeenten - van de 334 waar vier maanden geleden gemeenteraadsverkiezingen werden gehouden – wordt nog onderhandeld. Den Haag, Den Helder, het Noord-Hollandse Bergen en Putten hebben nog geen nieuwe coalitie. In Vlieland is een akkoord bereikt, maar worden nog wethouders gezocht. Daarmee duurt de formatie langer dan in 2018 en 2014 toen alle gemeenten voor het zomerreces  klaar waren.||https://www.nrc.nl//nieuws/2022/07/20/deze-lokale-partij-heeft-de-macht-maar-hoe-ga-je-daar-slim-mee-om-a4136993
2022-07-21||Kabinet onderzoekt opvang van asielzoekers op cruiseschepen voor de kust||Het kabinet laat onderzoeken of het mogelijk is om asielzoekers tijdelijk op grote cruiseschepen voor de kust op zee op te vangen. Dat zei staatssecretaris Eric van der Burg (Justitie en Veiligheid, VVD)  woensdagavond tijdens een persbijeenkomst over de asielcrisis. Het kabinet zoekt al langere tijd naar drie of vier grotere opvanglocaties op het land of op water, onder meer op cruiseboten. De gemeente Vlissingen zag een week geleden echter af van het plan om ruim duizend asielzoekers op een cruiseschip bij een oude marinekazerne op te vangen. „Een teleurstelling”, noemde Van der Burg dat op de persbijeenkomst.     De zogenoemde Ministeriële Commissie Crisisbeheersing (MCCb),   die bevoegd is sinds de asielproblematiek als nationale crisis is bestempeld,   heeft woensdagavond besloten om drie grote cruiseschepen voor asielzoekers te bestellen. Een van die schepen moet in Velsen komen te liggen, voor de andere twee zoekt het kabinet nog locaties.  Van der Burg: „We hebben nu in ieder geval gezegd: de schepen gaan gewoon richting Nederland varen. We zijn nog bezig om te kijken waar. Laat ze vast deze kant opkomen, zodat we daar geen tijd mee gaan verliezen.”  Het schip in Velsen zal begin augustus arriveren en vanaf september asielzoekers kunnen herbergen, volgens de staatssecretaris. Het aantal locaties voor cruiseschepen is beperkt, zei Van der Burg: ,Er zijn maar weinig plekken in Nederland waar dat kan, omdat je het dan hebt over zeewaardige locaties.”  Als een van de opties laat het kabinet daarom onderzoeken of het mogelijk is om cruiseschepen met asielzoekers tijdelijk voor de Nederlandse kust te laten drijven. Van der Burg: „Ook die variant wordt uitgezocht. Of het überhaupt kan. Of het juridisch kan. Of het veiligheidstechnisch kan.”    Dat heeft ook praktische gevolgen.     „Dan moet je dus gaan werken met loodsboten, of anderszins mogelijkheden voor mensen om van en naar land te gaan”, zei de staatssecretaris. „Omdat mensen niet opgesloten mogen worden op een schip. Op het moment dat je ze voor de kust legt, en er geen verbinding is met het vasteland, dan is er materieel sprake van opsluiting en dat mag niet.” De staatssecretaris verwacht dat de druk op het overvolle aanmeldcentrum Ter Apel, waar soms tientallen tot honderden  asielzoekers buiten de hekken slapen, „de nodige dagen, zo niet weken” nog kan aanhouden. De veiligheidsregio’s hebben inmiddels extra plekken voor 3.500 asielzoekers gecreëerd, maar er zijn er nog  2.000 meer nodig.   De Ministeriële Commissie Crisisbeheersing heeft woensdag ook besloten dat het Centraal Orgaan opvang asielzoekers (COA) gebouwen voor opvang mag aankopen, waar een andere bestemming op zit.  Daarnaast zal het ministerie van Defensie kijken of het eigen locaties voor opvang kan vrijmaken. Ook wil het kabinet dat gemeenten die wel Oekraïners, maar geen overige asielzoekers,  willen opvangen, dat maximaal gaan doen. Zo moet er elders meer ruimte voor andere asielzoekers vrijkomen.  ||https://www.nrc.nl//nieuws/2022/07/20/kabinet-onderzoekt-opvang-van-asielzoekers-op-cruiseschepen-voor-de-kust-a4136992
2022-07-21||Column | Klimaatmaatregelen zijn meer dan een links thema||Een nationaal hitteplan en een smogwaarschuwing, de afgelopen dagen ging het over weinig anders. Op kantoor hoor ik geklaag, bij buren, thuis en onderweg. Omdat ik niet meedoe met het gejeremieer, krijg ik regelmatig de vraag of ik gewend ben aan de hitte door mijn Turkse wortels. Terwijl ik nooit ergens anders dan in Nederland heb gewoond. En het wordt alleen maar erger, waarschuwen weermannen en wetenschappers. Temperaturen boven de 38 graden kwamen voor 2015 in Nederland vrijwel niet voor. Sindsdien is het in de helft van de zomers raak. In Zuid-Europa sneuvelen de weerrecords in een nog hoger tempo dan bij ons, met traditioneel gematigde en regenachtige gebieden als Bretagne en Normandië als opvallende blikvangers. Zelfs in het druilerige en kille Brest steeg de temperatuur deze week tot 40 graden. En voor het eerst is er 40 graden gemeten in het Verenigd Koninkrijk.  Sommige Nederlanders zeuren op sociale media niet over de hitte, maar over vermeende verdienmodellen achter alle aandacht voor de hitte. Ze zien de machtige hand van lobby’s van windmolenfabrikanten, zonnepaneelfetisjisten, elektrische-autodealers, banken die vergroeningshypotheken verstrekken, waterstofgelovigen en weet ik wie nog meer. Hoewel je een ongelofelijk bord voor je kop moet hebben om klimaatverandering nog steeds te ontkennen, is gek genoeg nog lang niet iedereen ervan overtuigd dat we behoorlijke maatregelen moeten treffen en deze niet op de lange baan moeten schuiven.  Tegenwoordig zien tegenstanders van oplossingen voor urgente problemen (lees: geen zin in verantwoordelijkheid nemen)  op veel meer terreinen een verborgen ‘verdienmodel’. Belanghebbenden – ‘de lobby’ – zouden verdienen aan overdreven ‘niet-haalbare’ doelen, verkondigen ze. Dat geldt voor uiteenlopende terreinen als coronamaatregelen, stikstofreductie, plasticsoepvisserij, het ‘vermeende’ woningtekort. Het rare is dat critici elkaar op deze  verschillende terreinen steeds meer weten te vinden. Ze strijden tegen een gezamenlijke vijand van probleemopblazers: de elite. We leven in dit land een prachtig hedonistisch leven. Ook bij intense hitte. We kunnen airco’s aanschaffen, de hele dag op het strand onder een parasolletje liggen, dankzij een ingelast tropenrooster bij de werkgever naar een koel terras of de hele middag in het zwembad liggen. De nationale reflex bij hitte is tegenwoordig de airco aan of langs het water zitten. Dat twintig jaar geleden vrijwel nog niemand koeling in de auto had, kunnen we ons bijna niet meer voorstellen. Dat er groepen zijn die wél serieus lijden bij deze hitte – ouderen, zieken en veel dieren in snikhete krappe stallen bijvoorbeeld – ontgaat de meesten eveneens. Steeds vaker denk ik dat we een lethargisch volkje worden. De onverschilligheid bij urgente problemen baart me serieus zorgen. Het rijke Westen kan uit eten, op vakantie naar andere landen, heeft spaartegoeden met dank aan goede pensioenregelingen als zekerheid voor de oude dag. Maar door ons aanhoudende vooruitgangsdenken accepteren we niet dat we misschien gewoon wat moeten inleveren om ernstige problemen op te lossen voor de aankomende decennia: een extra belasting voor klimaatmaatregelen bijvoorbeeld. Of inleveren op leefruimte vanwege de krappe woningmarkt, een beetje inleveren op ons pensioen vanwege de vergrijzing, op vliegvakanties en wellicht ook op comfort.  Na de recente hitte zal de neiging ontstaan om massaal airco’s aan te schaffen of aan te laten leggen. Ontzettend slecht voor het klimaat en naar mijn mening een goede reden voor de overheid om dat aan wat regels te onderwerpen. Maar ik zie de protesten daartegen nu al voor me. Ook in landen met een minder welvarende bevolking zie je veel woningen met airco. Bijvoorbeeld bij mijn familie in Izmir. Mijn tante van bijna 80 draagt in de winter een truitje extra en probeert de verwarming uit te laten om haar schuldgevoel in de zomer af te kopen. Hoewel daar de huizen beter gebouwd zijn voor hete zomers, geldt het als statussymbool de airco dag en nacht op 18 graden in te stellen. Laten we daar in Nederland alsjeblieft van wegblijven. Klimaatmaatregelen verdienen een hogere prioriteit dan het te zien als links thema. Om echt verantwoordelijkheid te nemen moeten we het vooruitgangsdenken misschien opzijzetten, in plaats van vermeende verdienmodellen als excuus te gebruiken om zo door te ploeteren in de snikhitte. Bovendien stopt de dialoog als we eindigen bij complotterige termen als ‘verdienmodel’. Terwijl ik dit schrijf heb ik een koud voetenbadje en alle gordijnen dicht, want mijn woning op het zuiden met grote harmonicaramen is niet gebouwd op temperaturen boven de 25 graden. Blijven drinken, rustig blijven en af en toe een duikje nemen, zeg ik tegen mijn dochter ter geruststelling als ze over het klimaat begint of zeurt over de warmte.||https://www.nrc.nl//nieuws/2022/07/20/klimaatmaatregelen-zijn-meer-dan-een-links-thema-a4136982
2022-07-21||Kostverloren Kasten: een megagrote gratis straatbieb||Weggeefkastje, minibieb, buurtboekenkastje, gratis boekenruilpunt, little free library – er zijn veel benamingen in omloop voor de sympathieke plekken waar je gratis een boek mag pakken, al dan niet in ruil voor een boek dat je achterlaat.  Natuurlijk is er iemand die claimt als eerste zo’n kastje te hebben neergezet (een Amerikaan, ik kan er ook niks anders van maken) en net zo natuurlijk groeide daaruit een complete organisatie met toolkits, kwaliteitseisen en leesbevorderingsprojecten, met een oormerk (à raison van veertig dollar), een app die wereldwijd meer dan 125 duizend kastjes in kaart brengt en een Must-Have Guide for Little Free Library Builders. Aanbevolen afmetingen: 45 bij 55 centimeter, de hoogte is zelf te bepalen. Natuurlijk gingen Instagrammers en Pinteresters vervolgens aan de slag om al die schattige kastjes te fotograferen en te delen: zelf getimmerde huisjes, een omgebouwde telefooncel, een tjoektsjoek, een staande klok, een kastje op de bagagedrager van een fake fiets, een glazen bol waar precies één boek in past. Hoe kleiner en lolliger, hoe meer likes. Een kleurrijke beschildering lijkt bonuspunten op te leveren.  Bij het vriendelijke gebaar om een wildvreemde een boek te geven, hoort een lieftallige, kleinschalige aanpak, zo dacht ik, tot ik op een middag over de Amsterdamse Van Hallstraat fiets en aan mijn rechterhand een complete boekenwand zie, een big free library, wat heet, een XXL free library.  Het is alsof het gebouwtje in Amsterdamse Schoolstijl altijd al stiekem bedoeld was als bieb Met grote zorgvuldigheid heeft iemand het gemetselde wachthuisje van de Kostverlorenbrug veranderd in een gratis bibliotheek. Niet alleen volgen de zes kasten naadloos de gekromde gemetselde muur, alsof het gebouwtje in Amsterdamse Schoolstijl altijd al stiekem bedoeld was als bieb, ook uit de indeling van de ruim twintig strekkende meter boekenplank spreekt toewijding. Er zijn aparte planken voor romans, chick lit, kinderboeken, thrillers en filosofie, enkele smalle planken zijn bestemd voor English, Deutsch en Français. Op de plank Other languages staat zelfs een rijtje boeken in het Grieks. Rechts is de afdeling non-fictie te vinden, verrassenderwijs onderverdeeld in dunne, dikke en incourante non-fictie. Op die laatste plank vind ik een redelijk gaaf exemplaar van de vooroorlogse geschiedenis van Amsterdam, geschreven door Richter Roegholt. Ik zocht dit boek niet, maar het heeft mij wel gevonden en dus lees ik het nu. Beste initiatiefnemer van deze fantastische boekenwand, u bent niet alleen een liefhebber van mensen, net zoals al uw collega’s van de gewone kastjes, maar ook een bezield bibliofiel. De bibliothecaresse van de vestiging van de officiële bibliotheek die pal om de hoek zit, noemt u al waarderend ‘onze concurrent’.  U kiest ervoor om de bibliotheek naamloos door het leven te laten gaan. Is dat ingegeven door bescheidenheid? Bent u bang dat een naam de aandacht zou afleiden van de boeken zelf? Het is enkel een suggestie, maar gezien de mooie match tussen de naam van de brug en het gratis ter beschikking stellen van boeken, zou ‘Kostverloren Kasten’ voor de hand liggen. Dat zou u tot Koning of Koningin van de Kostverloren Kasten maken.||https://www.nrc.nl//nieuws/2022/07/20/kostverloren-kasten-a4136973
2022-07-21||Bedrijf verkocht en dan…? ‘Ik kwam in een rouwproces’||Foto Dieuwertje Bravenboer
 Valt de fusie- en overnamemarkt stil door de grote economische onrust? Anonieme bankiers meldden dat deze maand in Het Financieele Dagblad. „Honderd procent onzin”, vindt Tom Beltman. Bij Marktlink begeleidt hij al twintig jaar aan- en verkoop van kleine en middelgrote ondernemingen. Het adviesbureau was vorig jaar betrokken bij ruim honderd transacties in bedrijven met een waarde tussen de 5 en 100 miljoen euro. „Natuurlijk heeft de huidige inflatie invloed. Maar het afgelopen halfjaar zijn 538  bedrijven verkocht met een waarde boven de 5 miljoen euro. Dat zijn er 150 minder dan een jaar eerder, maar het ligt boven het langjarig gemiddelde.” Volgens dataverzamelaar M&A.nl zijn dit jaar bij de bedrijven tot 100 miljoen 470 fusie- en overnamedeals gesloten, tegenover 1.150 in heel 2021. Zo lijkt de markt toch redelijk stabiel. Volgens Beltman is er altijd wel iets aan de hand rondom bedrijfsovernameprocessen. „Covid had de afgelopen twee jaren ook zo zijn effect op de animo voor bedrijven in toerisme en horeca. Maar bedrijven in mondkapjes stegen in waarde en waren juist aantrekkelijk. Er zijn schommelingen op kwartaalbasis, maar dat wil niet zeggen dat het fusie- en overnameklimaat ongunstig is. Wij hebben nu al 80 procent meer verkoopmandaten dan in 2021, en er is ongelofelijk veel kapitaal voorhanden. Ondanks oplopende rentes voorzien wij veel beweging in de markt.” Bij pakweg de helft van alle overnames is de koper een investeerder. Die stapt meestal in om samen met de verkopende ondernemer het bedrijf uit te bouwen. „Investeerders zijn zakelijk en rationeel”, zegt Beltman. „Door hen samen te brengen met oprichters die vol passie opereren, valt veel meer potentie uit een bedrijf te halen.” Tegen die achtergrond worden veel ‘pre-exitdeals’ gesloten: oprichters blijven na de overname nog een paar jaar zitten om de onderneming verder te brengen. Nadat ze definitief zijn vertrokken, worden sommigen zelf koper en investeerder. Bij 40 procent van de overnames is een ander bedrijf de koper. Doorgaans wil het zo verdere groei realiseren.  Beltman signaleert meer verkoopbereidheid bij ondernemers in tijden van grotere economische onzekerheid, zoals oorlog of inflatie. Door een verkoop van hun bedrijf beperken eigenaren hun risico’s.  Wat volgens Beltman minstens een zo grote rol speelt is het  „lifetime ondernemerschap” van de huidige generatie eigenaren. „Zodra ze persoonlijk en met hun bedrijf het plafond raken, verkopen ze het om iets nieuws te gaan doen – anders dan babyboomers en hun voorgangers die hun identiteit aan het bedrijf ontlenen en het binnen de familie willen houden. Waar verkopen in het verleden werd gezien als falen, geldt nu: wie een mooi bedrijf heeft neergezet, verkoopt dat liever in plaats van door te gaan tot je erbij neervalt.” Dat is ook terug te zien in de cijfers: driekwart van de ondernemers wil binnen tien jaar de zaak verkopen. Hoe is het om alles wat je hebt opgebouwd in de verkoop te doen? Twee ondernemers vertellen over het proces, en hun leven na de overname. Foto Dieuwertje Bravenboer  	 Bedrijf: De Bedrijfspoli, arbodienst in Nijmegen Start: 2005 Verkoop: in 2017, aan 4D Invest & Management Nu: coach, adviseur, spreker, projectleider – betaald en vrijwillig.  „Na de verkoop zat ik thuis met een zak geld, maar op verjaardagen had ik geen antwoord op de vraag: wat doe je? Ja, hardlopen. Na een prachtig afscheidsfeest was ik mijn status van ondernemer kwijt. Ik had verwacht rust en tijd te vinden, ik kwam in een rouwproces.” Vijf jaar na de verkoop van haar bedrijf heeft Monique Delsink zich hervonden. In de tussentijd heeft ze leren loslaten.  Tien jaar lang had ze de kick van ondernemen ervaren: „Aldoor groeien, innoveren en efficiënter werken.” Wat haar man, zelfstandig bedrijfsarts, was begonnen, bouwde het echtpaar uit tot een succesvolle arbodienst met vijftig medewerkers. Ook nadat besloten was tot verkoop, bleef ze keihard werken. De zaak die ze hadden opgebouwd, moest onder de nieuwe eigenaar wél overeind blijven.  „We fantaseerden over alle ruimte die we zouden krijgen, en de aandacht die we aan elkaar en onze twee kinderen konden besteden. Maar toen het zover was, kwamen we erachter dat onze relatie te veel op het bedrijf was gebaseerd. Een jaar na de verkoop zijn we uit elkaar gegaan.” De verkoop was goed voorbereid, mede omdat de accountant hun een paar jaar eerder had gevraagd: wat als een van jullie tegen een boom rijdt, of als op een dag een koper op de stoep staat? „Dat triggerde ons de zaak verkoopklaar te maken op een moment dat we nog helemaal niet met verkoop bezig waren. We brachten boekhouding, administratie en andere processen in kaart, en zetten stappen om onszelf overbodig te maken. Dat gaf ongelofelijk veel rust, en de bedrijfswaarde steeg bovendien.” Toen de verkoop zich aandiende, meldden zich zeventien partijen. Allemaal vroegen ze als eerste: wat is jullie rol in het bedrijf? Ofwel: hoe afhankelijk is de zaak van jullie?  Nou, weinig dus. De goede mensen zaten al op de juiste plek. Voor Delsink was het vooral zaak de geschikte overnamekandidaat te vinden, meer dan de hoogste prijs. „Na tien jaar bouwen wilde ik met een gerust hart kunnen overdragen.” Na de overname volgden wel koerswijzigingen. „Wij werkten met name regionaal en de nieuwe eigenaar koos voor landelijk. Dat kon ik vrij snel loslaten. Maar het halfjaar dat ik er nog rondliep toen ik zelf geen leiding meer gaf, vond ik lastig. Commitment opbrengen in een rol zonder toekomst was raar, na zoveel jaren koers uitzetten en beslissingen nemen.”  Haar idee was direct een nieuw bedrijf op te zetten. Het pakte anders uit. „De gedachte mijn oude marketingberoep weer op te pakken, bleek in praktijk te vaag en gaf me geen energie.” Stap voor stap moest ze ontdekken wat ze dan wel wilde. „Er kwamen dingen op mijn pad waar ik eerder geen oog voor had. Ik ben mijn ervaringen gaan delen als spreker voor andere ondernemers. Mijn verhaal sloeg aan, en ik vond het verrassend leuk mensen zo te inspireren. Daarna ben ik andere ondernemers gaan interviewen over vergelijkbare ervaringen. Zo ontstond mijn boek Verkoopgeluk.”  Praten met mensen die ook hun bedrijf hebben verkocht, werkte therapeutisch. Veel ervaringen bleken identiek, zoals het wegvallen van de band met mensen die jarenlang collega’s waren. Ook andere ervaringen bleken herkenbaar. „Een ondernemer vertelde hoe zij zich had verheugd om op de school van haar kinderen te helpen knutselen. Toen ze daar zat, werd ze doodongelukkig.” Vrijheid en nietsdoen lijken aanlokkelijk, maar als het ondernemerschap in je zit, geeft niksen geen bevrediging. Een vermogen op je bankrekening is comfortabel, maar je hebt wel degelijk een doel nodig om elke dag voor op te staan, wil Delsink maar zeggen.  „Verhalen van mensen die iets willen bijdragen aan een betere wereld, inspireren mij. Zelf ben ik onbezoldigd beginnende jonge ondernemers gaan adviseren bij StartUp Nijmegen. De jonge-honden-energie die ik bij hen tref, was ik kwijt tegen het einde bij mijn bedrijf. Hun ideeën en enthousiasme geven mij weer energie om te ondernemen.”  Dat ondernemen beperkt Delsink nu tot een bestaan als kleine zelfstandige. „Ik heb geen behoefte een groot bedrijf te runnen. Nu kan ik op allerlei plekken meekijken en een bijdrage leveren. Met een bank heb ik een programma ontwikkeld rondom bedrijfsoverdracht, ik coach startende en gevestigde ondernemers, zit bij bedrijven in de raad van toezicht. Ik zorg dat ik genoeg mensen om me heen heb, want ik kan alleen maar functioneren als ik samenwerk.  Nu is ze trots op haar keuzes. „Niet de veilige weg, maar het avontuur. Je kan blijven doen waar je succesvol in bent, maar voor mij werkt grenzen verleggen en nieuwe plannen maken beter. Mijn leven is nu in balans en ik leef veel bewuster.”   Foto Dieuwertje Bravenboer Bedrijf: CGLytics, actief in corporate governance data-analyse Start: 2014 Verkoop: 2018, aan het Amerikaanse Diligent  Nu: zet nieuw techbedrijf op  „Het is echt raar dat jij hier thuis zit, pap.” Pas door de opmerking van zijn dochter besefte Aniel Mahabier hoe weinig hij thuis was geweest. Enkele jaren na de verkoop van het bedrijf dat hij had opgebouwd, stapte hij er volledig uit. Jarenlang vloog hij wekelijks naar New York, San Francisco of Londen. Weer ergens zijn verkoopverhaal doen, nóg een klant binnenhalen, opnieuw een team opbouwen. Zodat CGLytics, een techbedrijf in data-analyse voor corporate governance, kon groeien. Er waren momenten dat hij niet wist of het dag of nacht was. „Ik stond altijd aan”, zegt Mahabier. „Die rush is best verslavend.”  Hij had zich voorgesteld na de verkoop van zijn bedrijf weer rust te vinden. „Maar eenmaal thuis raakte ik volledig uit mijn ritme en ’s nachts lag ik wakker. Afkicken duurde vier maanden. Voor mijn vrouw en onze drie dochters was het ook flink schakelen, zij vonden mij chagrijnig. Zelf dacht ik daar anders over. Ik ging als een gek golfen, boksen, naar de sportschool en het huis opruimen.”  Op een zolderverdieping in Amsterdam was Mahabier in 2014 zijn softwarebedrijf gestart. Het was spannend om, na twintig jaar werken voor een baas, een salaris voor zichzelf en zijn eerste medewerkers te genereren. „Ik had bij grote financiële corporates gezeten, waar het geheel je voortstuwt. Nu was het samen keihard werken. Maar waar alle anderen aan het eind van de dag de deur achter zich dichttrokken, bleef ik doorgaan. Klanten binnenhalen, focus in mijn team houden – al die uitdagingen gingen continu door mijn hoofd. Dat gaf spanning, maar ook zó veel energie. We beleefden veel pieken en die vierden we samen. Er waren waarschijnlijk net zoveel dalen, maar die beleefde ik vooral alleen.  „Tegen mijn echtgenote sprak ik weleens mijn zorg uit dat het niet zou lukken. Als ik terugkijk, zijn het juist de dingen die onmogelijk leken en toch lukten die mij de meeste energie gaven. „Mijn doorzettingsvermogen is mede gevormd door mijn ouders. Zij kwamen in 1978 naar Nederland om mijn broertjes en mij goed onderwijs en meer kansen te bieden dan in Suriname mogelijk was. In mijn jeugd zag ik bij anderen thuis en in de media hoe succes in het bedrijfsleven kans bood uit het arbeiders- en migrantenmilieu te komen. Ik denk dat daar mijn bewijsdrang uit voortkomt: hard studeren, hard werken en mezelf op de kaart zetten. „Mijn ouders hebben mij altijd geweldig gesteund. Mijn vader heeft de opbouw van mijn bedrijf vol trots meegemaakt. Helaas is hij in 2018 overleden.”  Dat jaar benaderden diverse partijen Mahabier met interesse in overname van zijn bedrijf. „Een stel cowboys die risico’s durfden nemen, sprak me aan. Doordat we dezelfde drive en ambities hadden, was ik niet bang dat mijn bedrijf in hun handen kapot zou gaan.” Nadat ze het eens waren geworden over de verkoop, in mei 2018, viel Mahabiers stress niet weg. Hij zou het bedrijf nog drie jaar blijven leiden, om verdere groei en de integratie in het moederbedrijf aan te sturen. Die verantwoordelijkheid bleef drukken. Wel kreeg hij een managementteam dat taken kon uitvoeren die hij altijd zelf had gedaan. Het bedrijf groeide in die tijd sterk, van 19 naar 62 medewerkers. „Nadat ik de integratie had gerealiseerd, merkte ik dat ik afstand ging voelen.” Toen hij begin 2021 volledig uit het bedrijf stapte, zag Mahabier vervroegde pensionering voor zich. „Mijn eerste zorg was vastleggen dat het vermogen goed terechtkomt bij onze kinderen, wat er ook met hen, mijn vrouw of mij zou gebeuren. Dat was ingewikkelder dan ik dacht. Ik ben gaan beleggen in vastgoed en we hebben een vakantiehuis gekocht in Spanje. Toen dat allemaal geregeld was, ging alleen maar sporten vervelen en begon er iets te kriebelen. Ik ben vaak benaderd om ceo te worden van start-ups, maar instappen in iets wat al bestaat, is voor mij minder interessant dan zelf weer iets opbouwen.”  Nu werkt Mahabier aan een nieuw softwarebedrijf. Dat moet een netwerkapp maken die mensen in het internationale bedrijfsleven met elkaar in contact brengt op basis van waarden als duurzaamheid, diversiteit en sociaal werkgeverschap. „Ik wil opnieuw marktleider worden, vooral om meer maatschappelijke impact te hebben. Mijn streven is om meer transparantie en kansengelijkheid op de arbeidsmarkt te creëren. Mondiaal is het voor minderheden nog slecht geregeld.”||https://www.nrc.nl//nieuws/2022/07/20/bedrijf-verkocht-en-dan-ik-kwam-in-een-rouwproces-a4136957
2022-07-21||Meer dan de helft van de boerenveebedrijven moet stoppen of krimpen, berekende Financiën||  De huidige stikstofstrategie van het kabinet zal  er volgens berekeningen van het ministerie van Financiën  toe leiden dat 11.200 boerenbedrijven moeten stoppen en  nog eens 17.600 boeren hun veestapel fors zullen moeten inkrimpen, met een derde tot bijna de helft.  De berekeningen zijn woensdagmiddag gepubliceerd en maken voor  het eerst inzichtelijk hoe hard de agrarische sector (in totaal zo’n 40.000 tot 50.000 boerenbedrijven met vee) wordt geraakt door de stikstofplannen van het kabinet.  Het ministerie van Financiën publiceerde een groot aantal interne stukken op verzoek van Tweede Kamerleden Pieter Omtzigt en Caroline van der Plas, nadat NRC eerder schreef over het bestaan van de berekeningen door Financiën. De  stukken leggen een sluimerend conflict bloot tussen  het ministerie van Landbouw, Natuur en Voedselkwaliteit (LNV), dat het voortouw neemt in de stikstofaanpak, en het ministerie van Financiën, dat waakt over de kosten. De stikstofaanpak in het coalitieakkoord van Rutte IV wordt gezien als ‘de LNV-aanpak’:  er is veel geld beschikbaar om boeren uit te kopen of hun bedrijven te innoveren zodat ze minder stikstof uitstoten, maar er moet zo min mogelijk dwang worden toegepast.  Het  ministerie van Financiën is het met die strategie niet eens en heeft daarom  de afgelopen maanden herhaaldelijk geprobeerd het kabinet op andere gedachten te brengen door de kosten en uitwerking van het uitgestippelde beleid in beeld te brengen. Zo hamert  Financiën er in de gepubliceerde stukken op dat de koers „van LNV  waarschijnlijk niet binnen het budget past”.  Er zijn vele wegen die leiden naar het stikstofdoel voor 2030: in dat jaar moet bijna drie kwart  van de stikstofgevoelige Natura 2000-gebieden in Nederland zo gezond zijn dat de kritische depositiewaarde (KDW), een soort thermometer voor stikstofschade, niet wordt overschreden. Om dat doel te halen heeft het kabinet 24,3 miljard euro gereserveerd om de uitstoot terug te dringen.   Het kabinet heeft  besloten dat de landbouwsector zijn stikstofuitstoot het komende decennium met 39 kiloton moet terugdringen. Gedachte achter de kabinetsstrategie: de pijn moet over de agrarische sector worden uitgesmeerd. Een concrete uitwerking van de doelen voor andere sectoren, zoals de luchtvaart, volgt later dit jaar. Maar het huidige landbouwdoel is veel te hoog, schrijven  de ambtenaren van Financiën in één van hun nota’s voor hun minister, Sigrid Kaag (D66). Zo hebben zij berekend dat bijna 29.000 boerenbedrijven moeten stoppen óf inkrimpen als het kabinet een stikstofdoel hanteert van 40 kiloton. Zo „worden meer bedrijven geraakt dan nodig”. De ambtenaren vermoeden dat deze strategie is gekozen omdat een „meer evenredige verdeling van pijn” mogelijk makkelijker te verkopen is „dan een gerichte aanpak”.       Want als het kabinet kiest voor dezelfde aanpak maar het stikstofdoel verlaagt naar 30 kiloton, schrijven  de ambtenaren van Financiën, worden de natuurdoelen nog steeds gehaald. Dan moeten er ook 11.200 boeren  stoppen, maar hoeven daarbij slechts 200 bedrijven te krimpen, in plaats van 17.600.  Bij een gerichte aanpak komt de nadruk meer te liggen op het uitkopen of  het onteigenen van boeren. Dit ligt zowel binnen de agrarische sector als in de politiek zeer gevoelig en zorgt voor veel weerstand. Volgens de stukken van Financiën heeft dit grote verschil een duidelijke oorzaak: de eerste euro’s worden het effectiefst besteed, omdat je daar de grootste vervuilers van uitkoopt. Hoe hoger het doel, hoe meer boeren er moeten worden uitgekocht om één kiloton winst te boeken. Opvallend: terwijl minister Kaag eerder de stukken van Financiën waar NRC over berichtte nog afdeed als een „ambtelijke exercitie”, waardoor het leek dat ze alleen bekend waren  binnen haar eigen ministerie, schrijft  zij nu aan de Tweede Kamer dat de uitkomsten van de berekeningen ook zijn besproken  in overleggen met  ambtenaren en  ministers van andere ministeries.   Een woordvoerder van het ministerie van Financiën benadrukt dat de berekeningen „nog indicatief en onder voorbehoud van validatie” zijn. Een woordvoerder van het ministerie van Landbouw weet niet of de huidige aanpak ertoe leidt dat bijna 29.000 boerenbedrijven moeten stoppen of krimpen. „Ik kan de Financiën-berekeningen niet reproduceren.”  Er is bewust een „hoge marge” aangehouden van 39 kiloton reductie, zegt hij, zodat de doelstelling gaandeweg mogelijk nog aangepast kan worden. In het Startdocument Nationaal Programma Landelijk Gebied staat dat de stikstofdoelstellingen dit najaar nog kunnen worden aangepast per gebied aan de hand van nieuwe inzichten. Of de stikstofplannen financieel onhaalbaar zijn, zoals de ambtenaren van Financiën beweren, daarover houdt LNV zich op de vlakte. „Er zit voorlopig  nog voldoende geld in kas.” Correctie (21 juli 2022): In een eerdere versie van dit artikel stond dat minister Kaag het deed voorkomen dat de berekeningen van haar ambtenaren alleen intern bekend waren. Dat is hierboven aangepast.||https://www.nrc.nl//nieuws/2022/07/20/helft-van-veeboeren-moet-stoppen-of-krimpen-a4136991
2022-07-21||Sunak en Truss gaan felle strijd aan om Brits premierschap||  Nu zijn het er nog twee. Na een venijnige afvalrace zijn Rishi Sunak en Liz Truss woensdag als laatste kandidaten overgebleven om de vertrekkende Boris Johnson op te volgen als leider van de Conservatieve Partij en premier en van het Verenigd Koninkrijk.   De leiderschapsstrijd is, anders dan toen Johnson in 2019 partijleider werd, volkomen onvoorspelbaar. Geen van de kandidaten is echt favoriet, bleek woensdag ook uit het kleine verschil in stemmen tussen de laatste drie. Sunak kreeg 137 van de 355 Conservatieve Lagerhuisleden achter zich, Truss  113  en de derde, afgevallen kandidaat Penny Mordaunt 105.  Hoewel Rishi Sunak bij elke stemronde van de Lagerhuisfractie de meeste stemmen haalde, ligt hij minder goed bij de partijleden die over de twee overgebleven kandidaten mogen stemmen. Volgens een peiling van dinsdag zouden leden van de Conservatieve Partij zowel Liz Truss als Penny Mordaunt boven hem verkiezen. Zo’n 54 procent van de Tories zou liever Truss als premier hebben dan Sunak (35 procent).  Toch zal Sunaks campagneteam opgelucht ademhalen dat Truss nu zijn tegenstander is en niet Penny Mordaunt. Mordaunt was lastiger te vangen voor Sunak. Inhoudelijk lag zij dichterbij hem en ze wist goed te benoemen wat er bij de bevolking speelt. Truss is uitgesprokener rechts, zij krijgt de steun van veel Brexiteers binnen de partij. Sunak wordt gezien als de kandidaat van het gematigder establishment.  Na de ‘finale’ te hebben gehaald bij de interne verkiezingen krijgt Liz Truss applaus van partijgenoten bij het Britse parlement.    Foto Frank Augstein/AP De onderlinge strijd gaat er heftig aan toe, met live televisiedebatten waarin de kandidaten elkaar afvallen en aanvallen. Sunak verweet Truss socialistische plannen te hebben, omgekeerd zei Truss dat Sunaks belastingverhogingen het VK een recessie in helpen. Dit soort blue on blue-aanvallen beschadigen de partij, waarschuwden sommige Lagerhuisleden deze week. Zo zei oud-minister David Davis tegen radiozender LBC dat het de „vuilste campagne is die hij ooit heeft gezien”.  De afgelopen weken moesten de kandidaten de steun van hun fractie zien te krijgen, maar vanaf nu zijn de naar schatting 150.000 tot 200.000 partijleden bepalend – hoeveel leden de Conservatieven precies hebben, dat zoeken de kiesdistricten nog uit. Wie er ook wint, één ding heeft deze verkiezing in elk geval vast duidelijk gemaakt. Diversiteit is binnen de Conservatieve Partij in korte tijd veel vanzelfsprekender geworden. In 2019 zaten bij de tien kandidaten voor het leiderschap twee vrouwen en had alleen Sajid Javid (toen minister van Binnenlandse Zaken) een migratie-achtergrond. Nu waren van de acht genomineerden er vier vrouw en had ook de helft een migratie-achtergrond. Als Sunak wint, krijgt het VK voor het eerst een niet-witte premier. En als Truss wint, wordt zij de derde vrouwelijke premier in de Britse politieke geschiedenis.  In dagblad The Guardian beschrijft commentator Jonathan Freedland hoe dit gegeven „cognitieve dissonantie veroorzaakt bij antiracisten die diversiteit willen, maar de Tories niet kunnen uitstaan”. Toch is het volgens hem een belangrijke ontwikkeling: „Terwijl de barrières tussen klassen onveranderd hoog blijven, is het feit dat drempels zoals die van ras en sekse omlaag gaan binnen de partij van het establishment significant.”  De Britse oud-minister van Financiën Rishi Sunak, een van de twee overgebleven kandidaten voor de opvolging van vertrekkend premier Boris Johnson, reageert woensdag op de uitslag van de laatste stemronde onder parlementsleden.  Foto Henry Nicholls / Reuters Toeval is het niet, die verandering. In de jaren van David Cameron – premier van mei 2010 tot juli 2016 – voerden de Conservatieven een bewust diversiteitsbeleid en kregen vrouwen en etnische minderheden bij verkiezingen ‘veilige’ zetels toegewezen zodat ze zeker in het Lagerhuis zouden komen. In het kabinet van Boris Johnson was hier het gevolg al van te zien; er zaten meer ministers met een gemengde achtergrond in zijn regering dan in welk eerder kabinet ook.  De komende zes weken gaan Sunak en Truss het land in en proberen ze leden te overtuigen, tot begin september de uitslag bekend wordt. Sunak is een gepolijste, snelle figuur, maar inhoudelijk gematigd. Truss is minder soepel, een beetje houterig zelfs, maar appelleert sterk aan de rechterflank die onder Boris Johnson zoveel ruimte kreeg. Het overgrote deel van de Britse bevolking heeft helemaal niets te zeggen over wie de nieuwe premier wordt, al is dat zeer bepalend voor welke kant het met het land op gaat. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/20/sunak-en-truss-gaan-felle-strijd-aan-om-brits-premierschap-2-a4136990
2022-07-21||Waarom kwam Frank Masmeijer al vrij?|| Voormalig NCRV-presentator Frank Masmeijer zat een gevangenisstraf uit voor zijn betrokkenheid bij de smokkel van 467 kilo cocaïne. Vorige maand werd hij vrijgelaten nadat hem gratie was verleend. Masmeijer werd in 2019 in België in hoger beroep veroordeeld tot negen jaar, waarna hij zijn straf in Nederland mocht uitzitten. In beide landen leidt het nieuws over zijn vrijlating tot grote verontwaardiging. Vier vragen over de gratie voor Masmeijer, die nog ruim anderhalf jaar van zijn straf moest uitzitten.  1 Wie heeft het gratieverzoek gedaan? Het verzoek is in december 2021 ingediend door de partner van Masmeijer, zegt zijn voormalig advocaat Gert-Jan Knoops. Voor zover bekend was daar geen advocaat bij betrokken. Doorgaans vragen cliënten om hulp van een raadsman omdat het moeilijk is om het verzoek ingewilligd te krijgen, zegt advocaat Carry Knoops, die met haar echtgenoot Masmeijer bijstond. „Je hebt klemmende argumenten nodig om een rechter te overtuigen.” Gratie wordt normaal gesproken alleen verleend als er nieuwe feiten of omstandigheden zijn, zoals  een slechte gezondheid, waarmee de rechter geen rekening heeft gehouden op het moment dat de straf werd opgelegd, schrijft het ministerie van Justitie en Veiligheid. 2 Wie besluit over gratie? Alle gratieverzoeken in Nederland komen bij het gerechtshof Arnhem-Leeuwarden terecht. Het hof beoordeelt het verzoek en legt dat voor aan de minister van Rechtsbescherming. Een belangrijke vraag hierbij is of de straf nog een doel dient. Bijvoorbeeld: anderen afschrikken of de samenleving beschermen. Het Openbaar Ministerie (OM), dat advies uitbrengt over dergelijke verzoeken, adviseerde in dit geval om Masmeijer geen gratie te verlenen, zo laat een woordvoerder van het ressortspakket weten. De motivering van het gerechtshof Arnhem-Leeuwarden om positief over het verzoek van Masmeijer te oordelen is niet bekend.  „Het hof heeft redenen gezien om het gratieverzoek in te willigen”, zegt een woordvoerder van minister Franc Weerwind (Rechtsbescherming, D66), die op 29 juni het document ondertekende waarmee het resterende deel van de gevangenisstraf van Masmeijer wordt kwijtgescholden. Het oordeel van het gerechtshof Arnhem-Leeuwarden is leidend, legt de woordvoerder uit. Een minister kan het gratieverzoek in principe weigeren, maar moet hiervoor goede redenen hebben. Nadat de minister een besluit heeft genomen, ondertekent de Koning het document. Daarmee onderschrijft hij volgens een woordvoerder van de Rijksvoorlichtingsdienst slechts dat het besluit volgens de geldende procedures en wet- en regelgeving tot stand is gekomen. 3 Hoe vaak wordt gratie verleend? Uit  cijfers van het ministerie van Justitie en Veiligheid blijkt dat  vorig jaar ruim 650 gratieverzoeken werden gedaan. Hiervan werden er 131 ingewilligd, waarvan 30 voorwaardelijk. Het jaar daarvoor werden  87 van de 558 verzoeken toegewezen. Advocaat Carry Knoops noemt het niettemin „uitzonderlijk” dat Masmeijer na zijn verzoek is vrijgelaten. De inhoud van het gratieverzoek is niet openbaar. De voorzitter van de Nederlandse Politiebond, Jan Struijs, wil dat de motivering van het hof openbaar gemaakt wordt. Struijs en zijn collega’s zijn verontwaardigd over het besluit van de rechter. „467 kilo cocaïne is heel veel. Dat krijg je niet geïmporteerd uit Zuid-Amerika als je niet betrokken bent bij de georganiseerde misdaad.” Dat Masmeijer gratie heeft gekregen vindt Struijs opvallend en zorgelijk, vanwege het signaal dat ervan uitgaat naar de maatschappij. 4 Hoe is er in België gereageerd op het nieuws? Ook de Belgische politie is volgens Struijs „onaangenaam verrast” over het nieuws. Zijn Belgische collega’s hebben volgens de Nederlandse politiebondvoorzitter gevraagd de motivering van de rechter in te zien. „Ook in Antwerpen kennen ze de consequenties van de georganiseerde misdaad. Het is niet uit te leggen dat ze een zaak rond krijgen, en dat hier vervolgens gratie wordt verleend”, aldus Struijs. Correctie (22 juli 2022): In een eerdere versie werd het woord ‘motivatie’ gebruikt, terwijl ‘motivering’ correct is. Dat is aangepast.||https://www.nrc.nl//nieuws/2022/07/20/waarom-kwam-frank-masmeijer-al-vrij-a4136988
2022-07-21||De Hautacam is voor Tadej Pogacar  de laatste hoop in de strijd om het geel|| In het bescheiden dorpscentrum van Pierrefitte-Nestalas wordt het uitzicht op de groene berg je nog ontnomen door wat loofbomen. Pas vanuit Argelès-Gazost, een paar minuten verderop, kun je op woensdagmiddag de rij witte campers op de weg naar de top van de Hautacam  zien staan. De bestuurders zijn op tijd vanuit het Pyreneeëndorp vertrokken, want om vier uur ’s middags gaat de weg al dicht voor verkeer. Vanaf dan kunnen alleen  wandelaars en hobbyfietsers nog een poging doen  de top van de berg te bereiken. Daar waar een dag later de strijd om de gele trui in de Tour de France tot een climax moet komen. Als de posities in het algemeen klassement nog niet zeker waren geweest, dan konden de Pyreneeën de Tour de France wel eens  gaan beslissen, had Tourdirecteur Christian Prudhomme voorafgaand aan de ronde gezegd. Met de beklimming van de Hautacam als sluitstuk van een reeks van drie wielervoorstellingen in de laatste Tourweek. In de eerste twee edities  kwam de show nog niet tot een hoogtepunt, de hoop van wielerfans is op de laatste aflevering gevestigd.  Na de etappes van dinsdag en woensdag rest de Sloveen Tadej Pogacar nog één bergrit waarin hij de gele trui van  de Deen Jonas Vingegaard  kan aanvallen. De finish  op donderdag,  op 1.520 meter, ligt vlakbij de plek waar in de winter   skiliften snowboarders en skiërs  omhoog brengen. Als er genoeg sneeuw ligt, tenminste. Want de laatste jaren is het vooral hopen dat  het witte goud de Pyreneeën bedekt, zegt een medewerkster van het toerismeloket. De komst van de Tour de France dit jaar is ook voor haar sector zeer welkom.  Maar de berg heeft in de omgeving genoeg  concurrentie. Van de Col d’Aspin, de Col du Tourmalet, de Col de Marie Blanque, beklimming die veel vaker terugkeren in het routeboek.  Want dit jaar is het pas de zesde keer  in de historie  van de Tour de France dat de Hautacam is opgenomen in het parcours. De laatste keer was in de Tour van 2014. Toen won de Italiaan Vincenzo Nibali bovenop de Hautacam, in het jaar dat hij naast vier etappezeges ook de gele trui wist te veroveren.  In de  etappe die Nibali won, werd de toen  24-jarige Pool Rafal Majka verrassend derde. Zijn goede ervaring op de Hautacam had van waarde kunnen zijn voor Pogacar, maar die  moet het sinds woensdag zonder zijn superknecht doen in deze Tour.  Door een mechanisch probleem schoot Majka dinsdag tijdens een van de beklimmingen uit  zijn trappers. Hij reed de zestiende etappe nog wel uit, maar na afloop bleek hij zijn dijbeenspier te hebben verrekt. Een nieuwe domper voor  Team UAE Emirates, want de zieke Marc Soler haalde in dezelfde rit de tijdslimiet niet.   Daardoor zal het tijdens de etappe op donderdag mogelijk nog sneller aankomen  op een nieuw man-tegen-man gevecht tussen Pogacar en Vingegaard. Een duel dat de Sloveen al op de derde rustdag afgelopen maandag voorspelde.  Als hij aangaat deze Tour,  dan kan alleen Vingegaard volgen – en andersom. Woensdag, tijdens de rit die eindigt op het vliegveld van Peyragudes, doet Pogacar alleen een poging los te komen van zijn grote concurrent op de top van de derde beklimming, de Col de Val Louron-Azet. Vingegaard reageert rap, zoals het beeld van de afgelopen dagen, en vindt zijn wiel eenvoudig. In de rest van de etappe laat Pogacar  vooral het werk aan twee van zijn overgebleven drie helpers, de Deen Mikkel Bjerg en de Amerikaan Brandon McNulty.  Hij heeft de benen niet om woensdag zijn achterstand in het klassement te verkleinen, maar hij wint wel de etappe. Even lijkt Vingegaard hem voor te gaan op de steile laatste strook, maar in de laatste meters gaat de Sloveen, die wel de jongerentrui nog in bezit heeft, de Deen op een klein verzet toch voorbij en pakt hij zijn derde etappeoverwinning van deze Tour.   Pogacar had nog met vertrouwen uitgekeken naar de bergen in de laatste Tourweek. De Pyreneeën zouden hem  net wat beter liggen dan de Alpen, daar waar hij de gele trui aan Vingegaard verloor. Venijnigere slotkilometers, onregelmatige beklimmingen en  net iets minder hoog dan de Alpen; het is precies zijn terrein. Maar ook hij had  gezien dat Vingegaard hem,  onder meer zaterdag in  de steile slotklim naar Mende,   makkelijk kon volgen.    Het liefst valt hij  daarom zo vroeg mogelijk in de etappe aan, verklapte Pogacar. Maar als het donderdag op de Col d’Aubisque of de Col de Spandelles niet lukt om bij Vingegaard weg te rijden, heeft de tweevoudig Tourwinnaar op de Hautacam nog ruim dertien kilometer asfalt over, tegen gemiddeld acht procent stijging,   om iets van de  2.18 minuten achterstand op de Deen af te rijden.  Het zal op de top van de Hautacam zijn dat Pogacar hoopt, als hij zich omdraait, de gele trui niet meer te zien. Onder toeziend oog van de Franse president Emmanuel Macron, die de achttiende etappe donderdag vanuit  een rode volgauto zal bekijken. ||https://www.nrc.nl//nieuws/2022/07/20/de-hautacam-is-voor-tadej-pogacar-de-laatste-hoop-in-de-strijd-om-het-geel-a4136981
2022-07-21||Echtgenote Zelensky vraagt in Amerikaanse Congres om meer verdedigingswapens||De Oekraïense presidentsvrouw Olena Zelenska heeft woensdag het Amerikaanse Congres gevraagd om meer wapens en luchtverdedigingssystemen, meldt The Washington Post. Ze deed dat in een korte en emotionele speech, waarin ze het Russische optreden vergeleek met de dystopische filmserie The Hunger Games.  „Ik vraag om wapens die niet gebruikt zullen worden om oorlog te voeren op het grondgebied van iemand anders, maar om onze huizen te beschermen en voor het recht een leven op te bouwen in die huizen”, zei de vrouw van Volodymyr Zelensky tegen de Amerikaanse Congresleden. „Ik vraag om luchtverdedigingssystemen om ervoor te zorgen dat raketten geen kinderen kunnen doden in hun kinderwagens… en hele families.” Zelenska toonde daarbij foto’s van omgekomen kinderen, onder wie de 4-jarige Lisa die ze een aantal maanden eerder zelf nog had ontmoet. „Ik wil jullie niet toespreken als first lady, maar als dochter en als moeder”, zei Zelenska. „Het maakt niet uit welke posities en titels we allemaal behalen in onze levens, we blijven allereerst voor altijd deel van onze familie [...] en we doen er alles aan die te beschermen.”  In mei keurde het Congres een hulppakket van veertig miljard dollar goed voor Oekraïne, bestaande uit onder meer twintig miljard dollar aan militaire hulp, bijna acht miljard dollar aan economische hulp en vijf miljard dollar aan voedselhulp. Eerder deze woensdag werd bekend dat de VS nog eens vier geavanceerde Himars-raketsystemen naar Oekraïne sturen.  De toespraak van Zelenska maakt deel uit van haar meerdaagse bezoek aan Washington, waarbij ze eerder al sprak met president Joe Biden in het Witte Huis en met de Amerikaanse minister van Buitenlandse Zaken Anthony Blinken.||https://www.nrc.nl//nieuws/2022/07/20/echtgenote-zelensky-vraagt-in-amerikaanse-congres-om-meer-verdedigingswapens-a4136977
2022-07-21||Vuur vrat zich snel door de pijnbomen in de Gironde, mede door de monocultuur|| De pijnbomen die momenteel één voor één in as veranderen in de West-Franse Gironde stonden daar niet per toeval. Samen vormen ze het Forêt de Landes: het grootste geplante bos van Europa dat zo’n 1 miljoen hectare bestrijkt. Daarvan is  20.000 hectare  in rook opgegaan sinds de bosbranden een dikke week geleden begonnen.  Het bos is een economische goudmijn: het hout van de snel groeiende pijnbomen wordt gebruikt voor de productie van papier, speciaal gecertificeerd bouwhout en biomassa. Zo’n enorm bos is ook nog eens goed voor de opvang van CO2, zou je kunnen zeggen. Maar het probleem is dat er in het bos alleen maar pijnbomen staan.  „Er is sprake van een monocultuur: er staat maar één soort bomen en die zijn ook nog eens allemaal netjes op een rijtje geplaatst”, zegt Jean-Baptiste Filippi telefonisch, die voor de Universiteit van Corsica onderzoek doet naar de preventie van bosbranden. Voor de bosbouw is dat handig, maar „de monocultuur lokt ook extreme gebeurtenissen” uit, zegt Filippi. Zoals de stormen van 2009, waarbij  bomen die omwaaiden talloze andere meesleurden, als vallende dominosteentjes. En zoals branden.  „Vuur kan zich makkelijker over grote afstanden verspreiden in homogene bossen”, zegt ook Eric Rigolot, directeur van de Onderzoekseenheid voor Ecologie in Mediterrane Bossen, aan de telefoon. Om branden tegen te gaan, kun je volgens hem „beter meer gemengde bossen hebben, met verschillende boomsoorten, weinig onderbegroeiing en open ruimtes”. Op die manier kan het vuur  niet zo makkelijk overspringen van boom naar boom. Bijkomend voordeel is dat zo’n bos de biodiversiteit bevordert. Wat de situatie in de Gironde nog heeft verergerd, is het type boom zelf. „Pijnbomen laten zonlicht door, waardoor op de grond onderbegroeiing onstaat.” Die onderbegroeiing zorgt ervoor dat vuur ook verticaal doorgegeven kan worden: als de grassen en bosjes onder een boom in brand vliegen, gaat de hitte omhoog en vliegt ook de boom in brand. Bovendien zijn naaldbomen als pijnbomen licht ontvlambaar en brandbaar – meer dan de meeste loofbomen. En als klap op de vuurpijl zijn veel van de bomen in het Forêt de Landes relatief jong, waardoor ze lagere takken hebben en daardoor zelf bijdragen aan de opwaartse verspreiding van het vuur. Rigolot: „Er is sprake van een explosieve cocktail.” Toch kan niet alle schuld bij de pijnbomen of de planters ervan gelegd worden. „Onder deze meteorologische omstandigheden brandt werkelijk álles”, benadrukt Rigolot. Hij wijst op de hittegolf die afgelopen tijd plaatsvond in de Gironde (en de rest van Frankrijk) en het al zeer droge gebied verder uitdroogde. Deze canicule gecombineerd met een harde en van richting veranderende wind maakte dat het vuur zich rap  verspreidde.  Het is volgens Rigolot daarom niet per se nodig alle monocultuur in de bosbouw zo snel mogelijk te vervangen door superdiverse wouden. Belangrijker is preventie: spoor de mensen die in en rondom de bossen wonen aan om de gemakkelijk ontvlambare onderbegroeiing te verwijderen – waartoe ze overigens wettelijk al verplicht zijn – en tuig systemen op om mensen en infrastructuur te beschermen tegen het vuur, dat zeker zal terugkeren.  Een beter klimaatbeleid is al evenzeer van belang. „In essentie is het een klimaatkwestie. Het belangrijkste is dat de maatschappij dit beseft en actie onderneemt”, zegt Rigolot. Ook Filipi hoopt dat de bosbranden helpen de ogen te openen voor de catastrofale gevolgen van klimaatverandering. „Misschien kan deze brand helpen als een soort publiciteitscampagne, om te benadrukken dat we onze manier van leven nu echt moeten aanpassen.”||https://www.nrc.nl//nieuws/2022/07/20/vuur-vrat-zich-snel-door-de-pijnbomen-in-de-gironde-mede-dankzij-de-monocultuur-a4136976
2022-07-21||Terwijl de democratie wankelde, keek Trump  glunderend tv|| Drie uur en zeven minuten. Tussen het moment dat toenmalig president Donald Trump op 6 januari  zijn toespraak afrondt – waarin hij zijn fans oproept naar het Capitool te marcheren om „te vechten als bezetenen” – en het moment dat hij de relschoppers per videoboodschap oproept hun beleg van het parlementsgebouw te staken („keer in vrede huiswaarts”) zaten die dag  187 minuten.  Deze donderdag wil de Huis-commissie die de bestorming onderzoekt de Amerikaanse tv-kijker tonen hoe Trump al die tijd niet ingreep, maar in het Witte Huis ‘glunderend’ voor de televisie zat te genieten van de rellen. Het is al de achtste hoorzitting die de ‘select committee’ organiseert, maar pas de tweede op primetime. Door te beginnen om acht uur ’s avonds Oostkusttijd beoogt de commissie, nu ze het vizier richt op  Trump, optimale publieke aandacht te genereren.  De commissieleden hebben de smaak duidelijk te pakken: wilden ze eerst in een paar weken klaar zijn, inmiddels plannen ze  nieuwe zittingen na het zomerreces. „Deze week wacht hoogstens een seizoensfinale, niet de slotaflevering van de serie”, vatte Politico het in tv-jargon samen.  Deze donderdag worden brisante getuigenissen verwacht van zeker twee voormalig Witte Huis-medewerkers: woordvoerder Sarah Matthews en  veiligheidsadviseur Matthew Pottinger. Zij zullen onder meer uit de doeken doen hoe Trump olie op het protestvuur bleef gooien, toen hij al wist dat de door hem opgezweepte mars gewelddadig was geworden. Bijvoorbeeld met een tweet die hij om 14.24 verstuurde, waarin hij zijn vicepresident Mike Pence verweet „niet de moed te hebben gehad ons land en onze grondwet te verdedigen”. Pence had in Trumps optiek de bekrachtiging van Joe Bidens verkiezingszege nog kunnen dwarsbomen. In werkelijkheid stond de grondwet hem dit niet toe, wat de vicepresident zijn baas ook meermaals liet weten. Trump plaatste de tweet evengoed, terwijl betogers op dat moment al door het Capitool schuimden, sommigen op zoek naar de vicepresident, die ze wilden „ophangen” – buiten stond  een provisorische galg klaar. In een andere hoorzitting bleek  dat relschoppers Pence  op maar 13 meter misliepen.  Het is maar een van  vele pikanterieën  die de commissie de afgelopen weken al opdiepte over de dag dat Trump de  democratie liet wankelen. Zo weten Amerikanen nu onder meer:  –dat Trumps stafchef papieren verbrandde in een open haard en per sms instructies gaf aan Fox News-presentator Sean Hannity om bepaalde berichtgeving op de zender te krijgen; –dat de vrouw van hoge rechter Clarence Thomas  actief meedeed aan Trumps lastercampagne over vermeende kiesfraude;  –dat presidentsdochter Ivanka Trump haar vader de vicepresident een ‘pussy’ hoorde noemen; -dat verschillende Trump-getrouwe Congresleden een presidentieel pardon wilden wegens hun betrokkenheid bij de bestorming; –dat ketchup van de muren droop toen een boze Trump in het Witte Huis  met servies gooide; –dat  de regering gekaapt werd door een ‘team Crazy’: acolieten die Trumps leugens over verkiezingsgesjoemel zo gepassioneerd steunden dat ze tijdens een intense vergadering op 18 december bijna op de vuist gingen met leden van ‘Team Normal’; –dat Trump het geen probleem vond dat betogers op 6 januari wapens bij zich droegen, „want ze zijn hier toch niet om mij te verwonden”; –dat hij na zijn toespraak het liefst zelf naar het Capitool had willen gaan, wat de Secret Service hem belette, waarna de president een agent naar de keel zou hebben gegrepen. Nagenoeg al deze en andere onthullingen liet de commissie optekenen uit de mond van naaste medewerkers van de ex-president. Die aanpak moet het Republikeinse verwijt ontkrachten dat het onderzoek een Democratische heksenjacht zou zijn. Om die reden krijgt de Republikeinse vicevoorzitter Liz Cheney, die is uitgegroeid tot paria in haar partij, ook steeds een hoofdrol op de zittingen.  Het werk van de commissie is niet vergeefs: de kijkcijfers zijn goed en  in peilingen kantelt de  opinie over Trumps rol bij de bestorming. Meer Amerikanen denken nu dat de rellen niet spontaan ontstonden, maar voorbereid werden om voor het eerst in  ruim tweehonderd jaar een vreedzame machtsoverdracht te frustreren. En meer mensen houden de ex-president verantwoordelijk voor die opstand.   Binnen het Republikeinse electoraat tekent zich daarbij een  duidelijke scheiding af.  Hogeropgeleide en jongere kiezers wrijven Trump zijn rol vaker aan en kijken voor de presidentsverkiezingen van 2024 al uit naar andere kandidaten. Dit terwijl oudere kiezers en mensen zonder vervolgopleiding  blind in de ex-president geloven en hem graag een nieuwe gooi naar het Witte Huis zien doen. Terwijl landelijk  veel aandacht uitgaat naar het werk van de 6-januari-commissie en de vraag of minister van Justitie Garland in actie komt tegen ex-president Trump, gaat een officier van justitie in Georgia voortvarend te werk. Fani Willis onderzoekt de pogingen van kamp-Trump om Bidens winst in de  zuidelijke staat teniet te doen. Dinsdag meldde ze dat zestien Republikeinen die zich lieten registreren op een alternatieve lijst met kiesmannen, rekening moeten houden met strafrechtelijke vervolging.    De Huis-commissie heeft daarmee  enig succes in wat  media de ‘court of public opinion’ noemen, maar er zijn ook nog de echte rechtbanken. De commissie heeft veel bewijs opgediept dat in een eventueel proces tegen Trump een grote rol zou  spelen. De leden zijn intern echter verdeeld of ze bij justitie aangifte moeten doen tegen de ex-president. Vooral Democraten zijn beducht dat zo’n ‘criminal referral’ Trump in een electoraal aantrekkelijke martelaarsrol zou duwen.  Liz Cheney lijkt de grootste voorstander van een aangifte. Aan het slot van de zevende zitting (op 12 juli) meldde zij dat Trump gebeld zou hebben naar een getuige van de commissie. Die persoon nam niet op, lichtte  wel de commissie in, die bij  justitie melding maakte van deze mogelijke poging tot getuigenbeïnvloeding.  De zitting van donderdag lijkt  bewijs te leveren voor delicten als het „op corrupte wijze tegenwerken van Congres-procedures” en  „bedriegen van de Verenigde Staten”. Het zijn allemaal stapjes die ooit kunnen leiden tot strafrechtelijke actie tegen Trump.||https://www.nrc.nl//nieuws/2022/07/20/terwijl-de-democratie-wankelde-keek-trump-glunderend-tv-a4136975
2022-07-21||Driedaagse Nijmeegse Vierdaagse begonnen met nog altijd hoge temperaturen||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/20/driedaagse-nijmeegse-vierdaagse-van-start-met-nog-altijd-hoge-temperaturen-a4136929
2022-07-21||Het coronavirus heeft een tunneltje gevonden om de hersenen te bereiken||Het coronavirus SARS-CoV-2 kan zich van de ene naar de andere cel verspreiden door middel van microscopisch kleine verbindingen tussen cellen, tunneling nanotubes (TNT) genoemd. Mogelijk is dit een mechanisme dat kan verklaren hoe SARS-CoV-2 in de hersenen terecht kan komen, ondanks dat de meeste hersencellen de benodigde ACE-2-receptor op hun oppervlak missen. Het virus lift mee op de TNT-verbindingen. Dat schrijven onderzoekers Anna Pepe en Chiara Zurzolo van het Institut Pasteur in Parijs in Science Advances. Al eerder toonden andere onderzoekers de aanwezigheid van SARS-CoV-2 aan in de hersenen van een overleden covidpatiënt. Daarnaast is ook bekend dat een corona-infectie tal van neurologische verschijnselen kan veroorzaken, variërend van vermoeidheid en concentratiestoornissen tot reuk- en smaakverlies. Maar het was een raadsel hoe het coronavirus erin slaagde zenuwcellen te infecteren, waarvan de meeste immers de ACE-2-receptor missen. De onderzoeksgroep van Zurzolo besloot te kijken of de infectie misschien van longcellen op zenuwcellen kon worden overgedragen via minuscule nanobuisjes. Dit zijn langgerekte dunne uitlopers van de cel die onderlinge verbindingen maken. In eerder onderzoek was al vastgesteld dat andere virussen, waaronder hiv, herpes en griepvirus, via zulke buisjes naar andere cellen konden verhuizen. Een alternatieve manier van infectie dus, die het in dit geval voor corona ook mogelijk zou maken om cellen zonder ACE-2-receptor te infecteren. In hun experimenten lieten de onderzoekers zien dat gekweekte zenuwcellen niet besmet raakten als ze er SARS-CoV-2 bij deden. Longcellen die veel ACE-2-receptoren aan hun celoppervlak hebben raakten wel geïnfecteerd. Maar als de onderzoekers beide soorten cellen samen in één bakje kweekten en er virus bij deden, raakten de zenuwcellen wel geïnfecteerd. Dezelfde proef met het restant doodgemaakte longcellen leverde geen infectie van de zenuwcellen op, een aanwijzing dat de virusoverdracht een actief proces moet zijn dat levende longcellen vereist. Nader onderzoek leerde ook dat infectie met SARS-CoV-2 de longcellen ertoe aanzet extra veel TNT’s te maken. Die maakten ze onderling veel meer, maar ook met de hersencellen als die in hetzelfde bakje zaten. Een van de onderzoekers uit het team is de Nederlander Matthijn Vos die gespecialiseerd is in cryo-elektronenmicroscopie. „Met deze techniek kunnen we als het ware een CT-scan van cellen maken, waardoor we heel precies kunnen zien wat er in en rond de TNT’s gebeurt. Zo konden we zien dat er inderdaad TNT’s werden gevormd tussen de longcellen en hersencellen. En dat er soms ook virusdeeltjes op en in die TNT’s zaten.” Hoe precies de infectie zich via de nanobuisjes kan verplaatsen van longcellen naar zenuwcellen is nog niet duidelijk. „De naam tunneling nanobuisje suggereert dat het virus of zijn onderdelen er dóórheen gaan. Via het tunneltje, de open verbinding tussen twee cellen, kan genetisch materiaal van het virus verhuizen, maar ook virusfabriekjes, een set viruseiwitten, of zelfs complete virusdeeltjes. Maar het punt is dat het niet dóór het buisje hoeft te gaan. We zien het virus af en toe in het tunneltje, maar we weten niet of het daardoor daadwerkelijk oversteekt.” Er is namelijk nog een andere mogelijkheid, zegt Vos: „We zagen ook virusdeeltjes op de buitenkant van de buisjes. Dat kan erop wijzen dat de ACE2-receptor van de longcel via het membraan van het buisje naar de zenuwcel verhuist. Daardoor wordt de zenuwcel dus alsnog ontvankelijk voor SARS-CoV-2.” Om uit te zoeken hoe de infectie zich verplaatst zouden de onderzoekers het transport van een levend coronavirus via een TNT ‘live’ willen volgen. Maar dat kan alleen met een microscoop die in een BSL-3-laboratorium staat. Dat is een laboratorium met een zeer streng veiligheidsregime, dat nog altijd vereist is voor het werken met SARS-CoV-2, legt Vos uit. „Wereldwijd zijn er maar een paar microscopen in zo’n sterk beveiligd lab en de toegang hiertoe is zeer beperkt. We hopen volgend jaar te kunnen starten met de bouw van een eigen faciliteit.” 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/07/20/het-coronavirus-heeft-een-tunneltje-gevonden-om-de-hersenen-te-bereiken-a4136974
2022-07-21||Tweede Nederlandse verdachte verdrinkingsdood Gent meldt zich bij politie||De tweede Nederlander die verdacht wordt van betrokkenheid bij de verdrinking van een man in het Belgische Gent, heeft zich dinsdagavond gemeld bij de Nederlandse politie, laat het Openbaar Ministerie van Oost-Vlaanderen woensdag weten. De 23-jarige man komt net als de eerder opgepakte verdachte uit de Zeeuwse plaats Goes en is gearresteerd.  Zondagochtend werd het lichaam van een 53-jarige man aangetroffen in het water aan de Ferdinand Lousbergskaai in Gent. Hij zou daar van een brug zijn geduwd na afloop van de Gentse Feesten en kon vermoedelijk niet zwemmen. Beide Nederlandse verdachten zullen op korte termijn worden voorgeleid bij de rechter-commissaris in Amsterdam en België heeft inmiddels om hun uitlevering gevraagd. Twee andere inzittenden van de auto waarmee de verdachten uit Gent zijn vertrokken, zijn gehoord als getuige.  Volgens het Belgische OM lijkt het te gaan om een toevallige ontmoeting tussen de daders en het slachtoffer en was er geen voorafgaande link tussen hen. Uit het voorlopige onderzoek blijkt dat ze elkaar ook niet hebben ontmoet op de Gentse Feesten.  Op camerabeelden is volgens Belgische media te zien is dat het slachtoffer en een aantal Nederlanders een stukje met elkaar meeliepen, aan het dollen waren en deden alsof ze elkaar in het water wilden gooien. Uiteindelijk zouden twee van de Nederlanders de oorspronkelijk uit Oeganda afkomstige Gentenaar daadwerkelijk over de reling van een brug hebben geslingerd.||https://www.nrc.nl//nieuws/2022/07/20/tweede-nederlandse-verdachte-verdrinkingsdood-gent-meldt-zich-bij-politie-a4136959
2022-07-21||Het geheim van Mondriaans Victory  Boogie Woogie||Den Haag, 20 juli 2030. Het water komt snel. Het stroomt niet langzaam naar binnen over de groene tegels in het Kunstmuseum, door Berlage ontworpen alsof ze al nat zijn, het gaat meteen de trap op, kolkt over het kolkende linoleum, zwart met grijs, zwart met grijs. Dit is geen gestage toevloed, zoals in Eva Meijers roman Zee Nu uit 2022, waarin Den Haag als eerste grote stad ten onder ging, dit is een tsunami. Vossen, konijnen, duiven en vlinders kregen van Meijer net als mensen de tijd om te vertrekken uit de stad achter de duinen. Pas daarna verdween het Kunstmuseum, samen met al het andere: „de conferentiecentra, de theaters en de bioscopen, de woonhuizen en de stadsparken, de flats en de portiekwoningen, de auto’s en de bussen, de trams, er bleek van alles los te zitten, voorgevels, zonweringen, speeltoestellen, fietsenrekken, donkergroene brievenbussen.” Nu is het anders, het water komt snel, het is een vloedgolf, over de duinen heen komt die en ik zit op de bovenverdieping van het Kunstmuseum op een bankje naar de Victory Boogie Woogie te kijken.  Het honderdvijftigste geboortejaar van Piet Mondriaan (1872-1944) wordt gevierd met een aantal tentoonstellingen in Nederland en elders. In Kunstmuseum Den Haag is tot 26 september Rondom Mondriaan te zien. Op deze tentoonstelling worden werken van Mondriaan geconfronteerd met die van overleden en hedendaagse kunstenaars onder wie Bridget Riley. In Museum Flehite in Amersfoort opent op 8 oktober een tentoonstelling met vroege werken van Mondriaan. In Fondation Beyeler bij Bazel is tot 10 oktober  Mondrian. Evolution te zien, een tentoonstelling over Mondriaans weg naar de abstracte kunst. Op 29 oktober opent Mondrian. Evolution in Museum K20 in Düsseldorf. Wat zie ik dan? Een ruit gevuld met rechthoeken, vierkanten, vierkantjes, rechthoekjes, driehoeken, rood en geel en blauw, wit en grijs en zwart. Een ruit van linnen gevuld met verf en tape. Strepen en lijnen, hoeken en vlakken, blauw in geel in grijs naast rood boven geel onder wit, alle voorzetsels doen mee, evenals de Nederlandse vlag, de omgekeerde Nederlandse vlag, de Oekraïense vlag, als je rechts onder het midden inzoomt zie je al Who’s Afraid of Red, Yellow and Blue III dat Barnett Newman in 1967 begon te schilderen maar Piet Mondriaan al in 1944 in miniatuur vastlegde. De versie van Newman in het Stedelijk Museum in Amsterdam werd in 1986 door een man bewerkt met een stanleymes en door Daniel Goldreyer zo gerestaureerd dat het leek alsof het oppervlak met een verfroller was dicht geplamuurd. Het oppervlak van de Victory Boogie Woogie is nog gevarieerd: het glimt, het is dof, korrelig, vet, nu eens zijn penseelstreken te zien, dan weer de kronkelende lijn van een afgescheurd stukje plakband, het linnen onder afgeschraapte verf, karton, gaatjes waar punaises hebben gezeten. Het geheel krijgt reliëf door de verschillende diktes van verf en karton, van gekleurde tapes waarvan er soms een paar over elkaar heen zijn geplakt. Dik rood, dun geel, rood in rood, rood op rood, klein zwart en groot wit, geel dat gescheiden blijft van geel, geel dat schuilgaat onder grijs, geel dat zich onder grijs uitwurmt, wit gezellig naast wit, wit vol krassen, wit vol vlekken, blauw uit het lood, gekreukeld blauw, stralend blauw, eerst grijs dan wit dan blauw, het magistrale geel van de zon. Is dat alles? Het water stijgt, het is al bij de onderste punt van de  ruit, daar waar die wit is en dan grijs, vlak voor geel zijn opwachting maakt.  Uit de moeizame beschrijvingen blijkt misschien hoezeer dit werk voor het oog gemaakt is. Het is moeilijk in woorden te vatten. Misschien zijn er andere, meer visuele hulpmiddelen om er lang naar te kijken. In de late jaren tien verschenen op internet de Boschbot en de Bruegelbot, computerprogramma’s die elke paar uur een klein, toevallig stukje van een schilderij van deze oude meesters op Twitter en Instagram plaatsten. Ik had wel een VBW-bot willen hebben, waarop elke dag een klein stukje van de Victory Boogie Woogie werd getoond. Ja, er bestaat wel een Mondriaanbot, maar die genereert nieuwe afbeeldingen op basis van Mondriaans idioom (de veranderingen zijn gebaseerd op het weer in Saint Paul, Minnesota).  Dat bedoel ik niet. Ik wil de echte VBW als twitterbot, steeds details zoals er al veel staan afgebeeld in het boek Victory Boogie Woogie uitgepakt (2012), dat resultaten bevat van allerlei onderzoek naar het schilderij, waarvoor ze alle kleurvlakjes genummerd hebben en het schilderij op allerlei manieren hebben onderzocht en gefotografeerd, met strijklicht, röntgenstralen, infrarood, UV-fluorescentie. Nu ja, er is toch geen tijd meer voor. De wifi in het museum is al uitgevallen. Ik kan alleen nog naar het origineel kijken. Zoek zelf het donderkopje tussen de komma’s, de zwarte zwanen en de witte raven. In 1967 verscheen er een puzzel van het doek in Amerika. De laatste zin van de advertentie voor dit kunststuk luidt: ‘De Victory – die van pure abstracte kunst – kunt u vieren met meer dan 500 stukjes puzzelplezier!’ Maar er is ook geen tijd meer een puzzel te leggen, het water stijgt. Ik moet kijken. Links, rechts, boven, beneden, staren, inzoomen, het hoofd recht, precies in het midden. Piet Mondriaan: Victory Boogie Woogie, 1944 Kunstmuseum Den Haag
 Rood en blauw nergens groen, geen roze, waar Mondriaan eerder zo’n onbedaarlijke voorvechter van was, o, geef me nog 1 keer het rozebruine van babyvoetzooltjes, rood en blauw, rood en geel, rood en wit, wiroodt. Blarooduw. Geroodel. Geroodijs. Gegrijsel. Wigeelgeelt. Ik heb niets te kiezen, maar zou ik liever een ander galgenmaal voor ogen hebben gehad?  Een mobiel van Calder, die mobiles begon te maken na een bezoek aan het atelier van Mondriaan, een paar besjes van Coorte, geestverwant uit de zeventiende eeuw, een stromijt van Monet, een knipsel van Matisse, juni van de gebroeders Van Limburg, sculptuurtjes van Lygia Clark en van Hans/Jean  Arp, Amsterdamse sneeuwvlokjes in 1635 getekend door Descartes, de Nachtwacht, stuifmeel tot rechthoek gedwongen door Wolfgang Laib, de magistrale groene lijn die Olga Rozanova in 1917 op een wit doek schilderde? Ze stierf al in 1918, aan difterie. Mondriaan schilderde toen een van zijn eerste ruiten, Compositie met grijze lijnen. De Nachtwacht hing toen pas 25 jaar in het Rijksmuseum.  Kan ik nog even terug naar de zaal hierachter, waar de conservatoren van het Kunstmuseum in 2022 alles in geel en wit hadden gedacht? Een draadsculptuur van Fred Sandback, een schilderij van Bob Bonies, een platte steen met melk van Wolfgang Laib, een reliëf van Joost Baljeu, een schilderij van Bridget Riley. Alles louter wit en geel, als strepen of lijnen, als niets bijna, alsof van een zonnige dag alleen het licht is overgebleven maar je toch nog het water, de zomer, het geluid van spelende kinderen in de verte hoort, van wie ik er een ben, samen met mijn kinderen, alsof je net La Grande Jatte van Seurat hebt gezien, waar ik in het gras lig, samen met mijn geliefde, daar rechtsonder, net buiten beeld. Afternoon delight. En zou nu aan al die dingen een einde komen? Niet alleen voor mij, maar voor iedereen die wel en niet en toch wel op dat doek is afgebeeld want ooit op een zomerdag…? Van Mondriaan hangt er Compositie met gele lijnen, uit 1933, en die lijnen lijken toch buiten het doek maar door en door te gaan? Voor altijd?  Nee, ik kan niet terug. De klimaatdoelen zijn niet gehaald. Het water komt al te hoog. Het is de Victory Boogie Woogie of niets. Alles of niets. Is het nog passend om anno 2030 een schilderij van één oude witte man als meesterwerk te zien?  De Victory Boogie Woogie werd in 1942, ’43 en ’44 gemaakt door een oude witte man, geboren in 1872 in Amersfoort, gestorven in 1944 in New York, terwijl hij nog aan dit schilderij bezig was. Is het nog passend om anno 2030 een schilderij van één oude witte man als meesterwerk te zien (what’s in a word?), als meesterwerk, hoogtepunt, culminatie, apotheose, bevrijding, overwinning? In de twintigste en eenentwintigste eeuw is steeds verder aan deze status gemorreld, hij is nog niet helemaal afgebrokkeld, maar de geschiedenis is gelukkig wel zo herschreven dat niet alleen witte mannen mogen meedoen in de kunst. Voor de Victory Boogie Woogie stond bijvoorbeeld in 2022 in het Kunstmuseum de sculptuur Nkisi Omen van Remy Jungerman, een Nederlandse kunstenaar die het werk van De Stijl verbindt met de Surinaamse Winti-religie. De beeldtaal van de Marrons en van Mondriaan blijkt opvallend overeen te komen. Tegenover de Victory hing Soon (inside) (Ground Zero) van de Duitse kunstenaar Isa Genzken. Werk van vrouwelijke pioniers  van de abstractie waren in 2021 te zien op de grote expositie Elles font l’abstraction in het Centre Pompidou in Parijs, onder wie de al genoemde Olga Rozanova en Marlow Moss, die Mondriaan inspireerde tot het gebruik van een dubbele lijn. In 2023 was in de Tate Modern in Londen een dubbeltentoonstelling te zien met werk van Mondriaan en Hilma af Klint, Zweedse voorvrouw van de abstractie. Zo’n tentoonstelling was lang ondenkbaar.  De veranderingen gaan nog verder dan plaats maken voor andere mensen. Ook aan de plaats van het individu wordt gemorreld. Op de Documenta in Kassel werd in 2022 voor het eerst vooral werk van collectieven getoond, niet van eenzame genieën op hun allerindividueelste zoektocht. Schilderijen maken die collectieven nauwelijks. Als deze trend doorzet, raakt een schilder als Mondriaan op een zijspoor, is misschien zelfs een doodlopende weg.  In 2013 was op de door Massimiliano Gionni gecureerde Biënnale van Venetië een serie abstracte werken op papier te zien, in de zeventiende eeuw gemaakt in de Indiase deelstaat Rajasthan door onbekenden. Ze komen uit een heel andere traditie, die van het tantrische hindoeïsme, maar de gelijkenis met abstracte werken uit de westerse traditie is griezelig. Toeval? Romantisch bewijs voor één schepper? „Het zou kunnen betekenen dat abstracte kunst niet noodzakelijk een westerse, negentiende-eeuwse kunsthistorische ontwikkeling is. Het gaat zeker terug op Tibetaanse en oorspronkelijk Amerikaanse en Australische zandschilderingen”, zegt de westerse herontdekker van de papieren, de Franse dichter Franck André Jamme. Zou hij zich vergissen? Is het allemaal een hoax? Abstracte kunst is altijd gezien als een twintigste-eeuwse uitvinding, die aan het begin van die eeuw door Kandinsky, Malevitsj en Mondriaan werd gedaan, de heilige drie-eenheid van het non-figuratieve. Even hoopte ik dat kunsthistoricus Pepe Karmel in zijn boek Abstracte Kunst. Een wereldgeschiedenis (2020) inderdaad een wereldgeschiedenis zou schrijven. Maar de tantrische hindoeïsten staan er niet in, en ook voorlopers als het zwarte vierkant waarmee de Britse alchemist Robert Fludd Malevitsj drie eeuwen voor was, ontbreken. Hilma af Klint mag wel meedoen als een van de ontdekkers van de abstracte kunst, maar de anonieme makers van quilts en ander textiel niet. Ze worden wel genoemd, maar alleen als inspiratie voor de Amerikaanse stroming ‘pattern and decoration’ uit de jaren zeventig. Karmel noemt ook het dekentje dat Sonia Delaunay-Terk  in 1911 voor het wiegje van haar zoon naaide, maar laat dat verder liggen. Context is dus ook hier weer alles: het maakt niet uit hoe iets eruitziet, het maakt uit of dat iets ligt of hangt. Een theedoek is geen Mondriaan. Hulpmiddelen voor meditatie of de verbeelding van esoterische theologie als die van madame Blavatsky evenmin, ook al werd ook Mondriaan daardoor beïnvloed, net als door de jazzmuziek uit de titels van zijn laatste schilderijen.  Gelukkig verscheen in 2020 nog een boek met de titel Abstracte kunst. Een wereldgeschiedenis, waarin al die andere makers, bekend en onbekend, wel een plaats kregen. Absurd dik boek dus. Op het omslag staat In the World But Don’t Know the World, een verrukkelijk wandkleed van de Ghanese kunstenaar El Anatsui uit 2009, opgebouwd uit aluminium flessendoppen, dat aantoont dat abstracte kunst helemaal geen zijspoor is; op de achterflap een van de foto’s die ruimtetelescoop James Webb in 2022 maakte van het heelal. Idem. Daartussen is zelfs plaats voor de werken van Paul Bilhaud en Alphonse Allais, die omstreeks 1880 monochrome schilderijen maakten en die flauwe beschriivende titels gaven – een wit doek heette bijvoorbeeld Eerste Communie van bleke jonge meisjes in de sneeuw. De grap ging in het geval van de abstracte kunst aan de ernst vooraf. Het water heeft het doek bereikt. De Victory Boogie Woogie komt los van de muur, begint te kantelen. Zou Mondriaan de VBW nog als een venster hebben gezien, waarvan het denkbaar is dat het achter de muur doorgaat, zoals een landschap? Het zou ook de hele muur kunnen bedekken, niet alle vormen zijn aan de rand keurig afgesneden, er ontstaan raartes waarvoor geen naam is.  Het water heeft het doek bereikt. De Victory Boogie Woogie komt los van de muur, begint te kantelen Doet het er nog toe hoe het heet? De Victory is vaak geïnterpreteerd als een militaire en politieke overwinning. Hans Locher, in de jaren negentig directeur van het Kunstmuseum, toen nog Gemeentemuseum, zei: „Victory Boogie Woogie is een triomferend antwoord op de Tweede Wereldoorlog.  De beroemde Guernica van Picasso is gegroeid tot hét beeld van geweld en oorlogsslachtoffers in de twintigste eeuw. Welnu: de Victory Boogie Woogie van Mondriaan is hét beeld van de overwinning van levensvreugde en vrijheid.” Zouden er ook schilderijen van Mondriaan te zien geweest zijn op de door de CIA betaalde exposities van abstracte kunst uit de jaren vijftig en zestig? De Amerikaanse retoriek echoot de aan Voltaire toegeschreven uitspraak ‘Ik verafschuw wat u zegt, maar zal uw recht het te zeggen met mijn leven verdedigen’. Misschien is die uitspraak ook wel aangehaald toen de Victory Boogie Woogie in 1997 werd aangekocht door de Nederlandse staat voor 82 miljoen gulden, en er een rel volgde. Er was meer gedoe over dan over de uitgave aan de aankoop van Rembrandts portretten van Marten en Oopjen in 2016 (80 miljoen euro) en De vaandeldrager van dezelfde schilder (150 miljoen) in 2021. Kunnen onze centen niet beter besteed worden?  Vast wel.  Ja, zeker. Mmm. Weet niet/geen mening. Waaraan dan? Aan andere kunst, aan nuttiger dingen? Ik heb even wifi en google ‘kosten 80 en 82 miljoen’: ‘Kabinet investeert jaarlijks 82 miljoen euro om jongeren uit criminaliteit te houden.’ ‘80 miljoen euro voor schilderij David Hockney: werk van levende kunstenaar bracht nooit zo veel op.’ ‘Ziekenhuizen betalen samen 80 miljoen euro per jaar aan kwaliteitsmetingen.’ ‘80 miljoen dollar is een koopje voor een Botticelli.’ ‘Het voornemen om reclame op de publieke omroep voor acht uur ’s avonds te verbieden kost volgens berekeningen van Ster geen 60 miljoen euro maar tussen de 80 en 90 miljoen euro.’ In het Algemeen Dagblad zei Fusien Bijl de Vroe, directeur van de Vereniging Rembrandt, in 2022 over de aankoop van De vaandeldrager: „Dit is geen overbodige luxe! Als we zo gaan denken, omdat we nu een coronaprobleem hebben, kunnen we De Nachtwacht ook wel verkopen en het geld eenmalig uitgeven aan de zorg.” De wifi valt weer uit en ik heb geen tijd meer om te lezen dat er vast nog afwijzender op de VBW werd gereageerd dan op portretten van Rembrandt uit de zeventiende eeuw. Mondriaan is ook in 2030 nog niet tot de officiële canon van Nederland doorgedrongen, ook al was er in 2022 nog zo’n mooie tentoonstelling te zien over de evolutie van Mondriaan (nee, geen revolutie) van figuratie naar abstractie bij de Fondation Beyeler in Bazel. De jongste kunstenaar in de canon  is Vincent van Gogh. Officieus behoren Mondriaan en de VBW natuurlijk wel tot de canon, zeker na de aankoop. Geld geeft status. Over Vincent van Gogh wordt in de tekst van de officiële canon vooral op waarde en roem gehamerd.  Wil ik iets mooi vinden omdat anderen het mooi vinden? ‘Een olieverfschilderij is een herinnering aan wat het betekent een beschaafde Europeaan te zijn’, schreef John Berger al in Ways of seeing (1972) en dat is de VBW nog ontegenzeggelijk, een olieverfschilderij, een kunstvorm die steeds schaarser is geworden na 1972. Maar het proces geldt ook voor andere kunstconcepten. George Orwell beschreef het proces om van Big Brother te leren houden, en zo’n proces is ook gaande bij de waardering van kunst, zij het minder pijnlijk dan in 1984. Koffie, spruitjes, Mondriaan. Je leert ervan houden. Je leert het zien, zoals een haas op een tekening ook een eend kan zijn. De een zijn oren is de ander zijn snavel. Bistabiel. Of van het een komt het ander. Rode boom, grijze boom, compositie, VBW. Zodat je de ultieme vraag Does it spark joy? geheel naar waarheid volmondig kunt beantwoorden. Hell yes, it fucking sparks joyyyyyyyyyyyyyyyyy. Als kunst ernaar streeft zijn eigen beperkingen te overstijgen, dan gebeurt dat hier maximaal. Dit schilderij is geen ruit aan een muur, stil en gezapig, dit schilderij beweegt, danst, zingt.  De VBW slaat over de kop. Zou ik het als vlot kunnen gebruiken? Een reddingsboei van linnen en verf, rubber en beenderzwart. De Tweede Wereldoorlog was nog niet voorbij toen Mondriaan stierf. De titel van zijn laatste doek slaat waarschijnlijk niet op de geallieerde overwinning maar op zijn persoonlijke overwinning. Zo beschouwde de kunstenaar een geslaagde compositie. Even lijkt het of het doek blijft drijven. Ik zwem naar de ruit, pak een punt vast. Er is een manier om de VBW te redden. Met behulp van tekst, weliswaar, maar toch. Uit zijn geschriften blijkt dat Mondriaan zijn schilderijen pas geslaagd vond als hij allerlei dingen achter zich had weten te laten, als hij had weten op te heffen wat er aan tragische tegenstellingen op de wereld bestaat. Geen hiërarchie. Alles, groot, klein, etcetera (ja, vul maar aan), even belangrijk als deel van het geheel, een dynamisch evenwicht, geen zijn maar worden. Geen anekdote, geen verhaal, geen einde. Om dat te zien moet je de bouwstenen van de VBW als de bouwstenen van het hele universum aanvaarden. Een soort visueel DNA, een periodiek systeem, een afkorting voor alles.  Water is sterker dan taal. We verdwijnen in het woordloze. Nog een keer zie ik de Victory Boogie Woogie voor we beiden ten onder gaan. Ik zie de plattegrond van New York en de gevels van Parijs, een bloemenweide, tien bloemenweides, twintig bloemenweides, van dichtbij en veraf, landschappen, portretten, een dickpic, de maan, de stromijten van Monet, Hokusais De grote golf van Kanagawa, sneeuwvlokjes van Descartes en andere sneeuwvlokjes, zomerdagen en andere dagen, wat Mondriaan geschilderd en niet geschilderd heeft, gezien heeft en niet gezien heeft, tienduizend dingen en duizendeneen verhalen, leven, leven, leven.  Dood. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/20/ten-onder-met-de-victory-boogie-woogie-a4136955
2022-07-21||Liz Truss en Rishi Sunak laatste twee kandidaten voor Brits premierschap||Liz Truss en Rishi Sunak zijn de twee kandidaten van de Conservatieve Partij die het tegen elkaar op gaan nemen voor het premierschap van het Verenigd Koninkrijk. Dat melden Britse media woensdag. Vanwege het zomerreces wordt pas op 5 september de nieuwe premier van het land bekend. Truss is nu minister van Buitenlandse Zaken. Ze is het gezicht van de Britse steun aan Oekraïne, maar staat ook bekend als een lichtgewicht. Ze heeft de afgelopen maanden gebouwd aan haar publieke profiel en werd daarbij geholpen door de oorlog in Oekraïne. Ze zit sinds 2010 in het Lagerhuis.  De Conservatieven-kandidaat Rishi Sunak, 20 juli 2022. Foto Henry Nicholls/Reuters
 Rishi Sunak was tot voor kort minister van Financiën. Hij is in het VK geboren, zijn ouders zijn Indiërs en daar is hij trots op. Zijn verkiezing zou betekenen dat het VK voor het eerst een premier met een migratie-achtergrond krijgt. Conservatieve Lagerhuisleden konden kiezen uit elf politici die zich kandidaat hadden gesteld voor de functie. Woensdag waren er nog drie kandidaten over. Truss en Sunak wonnen de laatste stemronde, ten nadele van Penny Mordaunt, voormalig minister van Defensie. Sunak kreeg 137 stemmen, Truss 113 en Mordaunt 105. Uiteindelijk kiezen de ongeveer 200.000 leden van de Conservatieve Partij de nieuwe premier. Dat kan tot 2 september. Boris Johnson trad begin juli af als leider van de Conservatieve Partij na een reeks schandalen. Hij stopt als premier zodra zijn opvolger bekend is. Het aftreden van Johnson was onvermijdelijk nadat tientallen leden van zijn kabinet hun vertrouwen in hem opzegden, onder hen ook Sunak. ||https://www.nrc.nl//nieuws/2022/07/20/lizz-truss-en-rishi-sunak-laatste-twee-kandidaten-voor-brits-premierschap-a4136950
2022-07-21||Vingegaard moet ritwinst aan Pogacar laten, maar behoudt geel||De Sloveen Tadej Pogacar heeft woensdag de voorlaatste bergetappe van de Tour de France gewonnen. Hij versloeg in een eindsprint bergop in het skioord Peyragudes de Deense geletruidrager Jonas Vingegaard. Het is al de derde etappezege in deze Tour voor Pogacar, maar Vingegaard heeft met nog vier dagen te gaan nog altijd een ruime voorsprong in het algemeen klassement. In de Pyreneeënrit, die vier beklimmingen telde, bepaalde de uitgedunde UAE-ploeg van Pogacar vanaf de voorlaatste klim het tempo, waardoor Vingegaard al relatief vroeg geïsoleerd kwam te zitten. Maar terwijl alle andere klassementsrenners een voor een af moesten haken, lukte het Pogacar en zijn ploegmaat Brandon McNulty niet om de Deen van Jumbo te lossen. In de laatste paar honderd steile meters naar Peyragudes sprintten Pogacar en Vingegaard vervolgens samen om de etappezege en was de Sloveen nipt de betere. Vingegaard heeft in het algemeen klassement nu een voorsprong van 2 minuten en 18 seconden op Pogacar en 4 minuut 56 op de nummer drie Geraint Thomas. De eerste Tourwinst voor het Nederlandse Jumbo-Visma komt daarmee steeds dichterbij. Donderdag staat nog een zware bergetappe naar Hautacam op het programma en zaterdag een veertig kilometer lange tijdrit. Die twee etappes zullen bepalend zijn voor het definitieve Tourpodium. Pogacar heef nog maar drie ploeggenoten over, na het afhaken van Marc Soler (dinsdag) en zijn belangrijkste helper Rafal Majka (voor de start van deze etappe). De Nederlandse sprinter Fabio Jakobsen kwam woensdag op de steile slotklim net voor de tijdslimiet binnen en houdt dus kans om mee te kunnen sprinten in de prestigieuze slotetappe naar de Champs-Élysées in Parijs. ||https://www.nrc.nl//nieuws/2022/07/20/vingegaard-moet-ritwinst-aan-pogacar-laten-maar-behoudt-geel-a4136958
2022-07-21||In het spoor van Piet Mondriaan door Nederland||Aan een smalle gracht in Amersfoort staat het huis waar Piet Mondriaan 150 jaar geleden geboren werd. Het huis oogt in eerste instantie groot. Dat komt doordat het pand niet alleen als woonhuis functioneerde, maar ook als school, waar de vader van Mondriaan hoofdmeester was. Piet Mondriaan (1872-1944) werd als oudste zoon geboren, waarna er nog vier kinderen volgden. Het Mondriaanhuis in Amersfoort bezit een kleine collectie werken en geeft vooral een inkijkje in het leven van de schilder. Zo zijn er voorwerpen, brieven en foto’s uit Mondriaans jeugd te zien, kun je lezen over zijn liefdesleven en is het atelier, dat hij later in Parijs zou bewonen op ware grootte  gereconstrueerd. De enkele schilderijen in het museum komen voornamelijk uit Mondriaans vroege periode, toen hij in Amsterdam woonde en regelmatig schilderde aan de rivier Het Gein.  Wanneer Mondriaan acht jaar is, verhuist de familie naar Winterswijk. Ook daar betrekken ze een schoolwoning. Ditmaal is het een statig pand aan de Zonnebrink. In Villa Mondriaan hangen niet alleen werken van Piet Mondriaan, maar ook van zijn vader en zijn oom Frits. Deze oom leert hem op jonge leeftijd de beginselen van het schilderen. Vader Mondriaan tekent religieuze platen, die als litho’s werden verspreid. Toch staat zijn vader niet te springen als Mondriaan aankondigt kunstenaar te willen worden. Hij wil dat Mondriaan eerst zijn Acte Teekenen behaalt, waarmee Mondriaan voor de klas kan staan. Ter voorbereiding op het examen maakt Mondriaan gedetailleerde tekeningen van de kronkelende straatjes in Winterswijk en de omliggende natuur.  Jaren later, wanneer hij het nest in Winsterwijk al heeft verlaten, tekent Mondriaan meermaals de Jacobskerk, gelegen aan het dorpsplein. Vanuit de tuin van Villa Mondriaan heb je zicht op de kerk. Trots prijkt de gotische toren vanachter de bomen in de lucht. Met potlood en krijt vangt Mondriaan een beeld dat zeer vertrouwd voor hem geweest moet zijn.  Het behalen van de Acte Teekenen geeft Mondriaan in 1892, naast lesbevoegdheid,  toegang tot de Rijksacademie in Amsterdam. Terwijl de Rijksacademie nu onbegrensd oogt, werd er eind 19e eeuw nog veel belang gehecht aan genre- en portretschilderen. Je onderwerp waarheidsgetrouw kunnen afbeelden was het hoogste goed. Dat is terug te zien in het vroege werk van Mondriaan, dat veelal uit realistische stillevens, portretten en landelijke taferelen bestaat. Piet Mondriaan: Avond aan de Weesperzijde, 1901/1902 Kunstmuseum Den Haag
 Vanaf 1898 woont Mondriaan op een zolderkamer op de Albert Cuypstraat 158. Hij is dan net klaar met zijn studie aan de Rijksacademie en trekt er regelmatig op uit om in de buitenlucht te schilderen. Hij schildert vaak de boten aangemeerd aan de Weesperzijde. Mondriaan lijkt in die tijd niet geïnteresseerd in de chaos van de stad en zoekt vredige taferelen op. Waar de Amstel nu vol ligt met woonarken, trof Mondriaan er vrachtschuiten aan. In het werk Avond aan de Weesperzijde  (1901/1902) is zo een vrachtschuit te zien. De stilte is op het doek voelbaar. De stad lijkt tot rust gekomen, als de avond valt. Wanneer je naar de lucht op het schilderij kijkt, zou je kunnen zeggen dat Mondriaan, ook al in zijn realistische landschappen aandacht heeft voor duidelijke vlakverdeling.  Mondriaan zit op zijn fiets en leunt zelfverzekerd achterover. Op zijn hoofd een puntig hoedje en in zijn mond een pijp. Ondertussen schildert hij. Het is een schets van de schilder Simon Maris, gemaakt bij het riviertje Het Gein. Vanuit Amsterdam is het een klein uur fietsen naar Het Gein. Mondriaan stapt regelmatig op de fiets om daar het water, de boerderijen en de molens te schilderen. Waar de fietsroute nu langs de massale flats in de Bijlmer loopt, moet Mondriaan door een groene polder hebben gereden. Rondom Het Gein zelf is er de afgelopen decennia een stuk minder veranderd. Zo ligt langs het water nog steeds boerderij Geinrust, een geliefd onderwerp van Mondriaan. Het boerenhuis, maar vooral de hoge bomen en het water voor het huis legt hij in verschillende seizoenen vast. Iets in die compositie moet Mondriaan aangetrokken hebben, want enkele jaren later, wanneer hij zich in Parijs bevindt, dienen zijn weergaves van Geinrust als basis voor abstractere doeken. Door steeds opnieuw naar compositie, kleur en licht te zoeken, raakt Mondriaan niet uitgekeken op zijn onderwerpen. Sterker nog, hij doorgrondt ze. De Oostzijdse molen aan Het Gein schildert hij bijvoorbeeld wel 25 keer in zes jaar tijd. Afgesneden, gecentreerd, bij daglicht of maanlicht, de molen verschijnt steeds weer in een andere hoedanigheid. Ook deze molen is er nog. Het uitgestrekte grasland rond de molen, de oude bomen langs de weg, even laten ze je deel uitmaken van een oud Hollands tafereel.  Het is eigenlijk maar een bescheiden kerk die op het schilderij Zeeuwsche kerktoren (1910) van het doek af knalt. De heldere kleuren die Mondriaan heeft gebruikt,  brengen de kerktoren van Domburg tot leven. Hoekige vormen zweven door de lucht, alsof het glas in lood uit de ramen is gesprongen en nu om de gevel van de kerk heen danst.  De rustige omgeving van het kustplaatsje Domburg lijkt Mondriaan ruimte te bieden voor experiment. Zo maakt hij enkele impressionistische werken van zeegezichten terwijl in het werk Zeeuwsche kerktoren zijn interesse voor het kubisme voelbaar is. Ook andere kunstenaars, waaronder Jan Toorop voelen zich thuis in Domburg. Mondriaan komt vanaf 1908 regelmatig voor korte periodes naar het dorp. In 1914 verblijft Mondriaan zelfs enkele maanden in Domburg. Hij woont dan al twee jaar in Parijs en is naar Nederland gekomen om vrienden te bezoeken. Wanneer in juli 1914 de Eerste Wereldoorlog uitbreekt, zit Mondriaan vast in zijn geboorteland.  Piet Mondriaan: Kerktoren in Domburg, 1911 Kunstmuseum Den Haag De twee jaar in Parijs hebben Mondriaans werk doen veranderen. Terwijl  zijn schilderijen voorheen, hoe wild zijn lijn of kleurgebruik ook was, figuratieve weergaven blijven, ontleedt Mondriaan zijn onderwerpen nu volledig. Het gaat hem om het visualiseren van de essentie der dingen. Door zijn onderwerpen te abstraheren wil Mondriaan uitkomen bij het fundament dat ten grondslag ligt aan dat wat hij schildert.  Bijna de gehele Eerste Wereldoorlog werkt en woont hij in Laren en Blaricum. Het is in die tijd dat hij bevriend raakt met Theo van Doesburg, oprichter van het in 1917 opgerichte tijdschrift De Stijl. De kunstenaars van De Stijl vinden dat kunst vrij moet zijn van de voorstellingswereld en subjectieve gevoelens. Ondertussen streven zij met hun (bijna) abstracte kunst, naar harmonie. Piet Mondriaan: Compositie met grijze lijnen Kunstmuseum Den Haag In de vele woningen en ateliers waar Mondriaan in Laren en Blaricum woont, werkt hij aan zijn boek De nieuwe beelding in de schilderkunst. Daarin tekent hij zijn gedachten over de schilderkunst op. Zijn tekst wordt, in verschillende nummers van De Stijl gepubliceerd.  In het atelier dat bekend staat als Het huisje van Otto van Rees werkt Mondriaan in 1915 opnieuw aan de kerktoren van Domburg. Terwijl zijn kleurgebruik in de eerdere Kerktoren in Domburg uitbundig was, werkt hij nu slechts met zwarte rechte lijnen. In de tekening Kerkgevel 7 (1915) doen alleen de twee boogjes tussen alle rechte lijnen nog vermoeden dat het om de ramen van een kerk gaat. Drie jaar later zal Mondriaan Compositie met grijze lijnen (1918) maken, zijn eerste ruitvormige doek. Ieder mogelijk figuratief aanknopingspunt is dan verdwenen. Hij maakt het werk in het armoedige Atelier De Vries, waar geen water of elektriciteit is. In tegenstelling tot vele andere huizen en ateliers waar Mondriaan tijdens de Eerste Wereldoorlog verbleef, staat Atelier De Vries er vandaag de dag niet meer. De andere huizen en ateliers zijn op loopafstand van elkaar. Van huis naar huis is het een mooie wandelroute door het Gooi. Al is het lastig een glimp op te vangen van de woningen zelf door de muren en hekken om de huizen. Het moet een grote overgang voor Mondriaan zijn geweest, van de bruisende stad Parijs naar de groene omgeving van het Gooi.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/20/in-het-spoor-van-piet-mondriaan-door-nederland-a4136942
2022-07-21||Europese Commissie komt met controversieel plan om gas te besparen||Oproep uit Brussel: eerlijk zal Europa het steeds schaarsere gas delen. Maar nu het mes fors moet worden gezet in de Europese gasconsumptie, wordt de vraag: hoe bepaal je hoe groot ieders deel nog mag zijn?  In voorbereiding op een mogelijke totale onderbreking van de Russische gastoevoer, presenteerde de Europese Commissie woensdag plannen om de schade te beperken en over de EU uit te smeren. Pikantste onderdeel is het besparingsdoel van 15 procent dat ze alle lidstaten oplegt – in eerste instantie vrijwillig maar in ‘noodgeval’ afdwingbaar.  Het voorstel is gevoelig omdat Brussel zich hiermee voor het eerst vergaand mengt in het energieverbruik van lidstaten. Maar ook omdat de ‘flat tax’ die de Commissie voorstelt niet voor iedereen even rechtvaardig voelt. De ongelijke uitgangsposities  en uiteenlopende opvattingen over wat prioriteit moet hebben, maken de uitvoering van het plan allerminst een gelopen race. Door de pijn eerlijk te verdelen en iedereen zijn steentje bij te laten dragen, wil Brussel de meest dramatische gevolgen van een gasstop voorkomen. „De keuze die we vandaag hebben is om nu al solidair te zijn, of te wachten tot het ons wordt opgedrongen – met veel hogere kosten”, zei Eurocommissaris Frans Timmermans (Klimaat) woensdag.  De gedachte: door tijdig te besparen, voorraden te vullen en goed te coördineren is iedereen in de EU uiteindelijk beter af. De schade kan dan beperkt blijven tot een Europees bbp-verlies van 0,4 procent, tegenover maximaal 1,6 procent in een chaotische situatie.  Het verklaart deels de alarmistische toon die Brussel woensdag aansloeg. Commissievoorzitter Ursula von der Leyen sprak van een „energieoorlog”, Russische „chantage” en een mogelijk „noodgeval”. Het is taal die lidstaten en burgers moet voorbereiden op de eerste stadia van een oorlogseconomie, waarin energie voor iedereen op de bon gaat. Of de gaskraan daadwerkelijk snel dichtgaat, is niet eens relevant. „Hoe sneller we handelen, hoe meer we besparen, hoe zekerder we in de winter zijn.”  Europese gasvoorraden zijn nu voor 64 procent gevuld, terwijl het doel voor november 80 procent is. En zelfs dat niveau zal onvoldoende zijn als Rusland de kraan volledig dichtdraait. Komt de nood echt aan de man, dan wil Brussel op een soort alarmknop kunnen drukken, die de vrijwillige doelen verplicht maakt. Dat paardenmiddel moet druk achter de doelen zetten – maar ook houvast bieden in het geval de bodem echt bereikt is en pijnlijke verdeelvraagstukken opdoemen. „Onze ergste vijand is fragmentatie”, zei Von der Leyen, verwijzend naar de chaos tijdens het begin van de coronapandemie. Binnen de EU geldt voor energie het principe van solidariteit: lidstaten moeten elkaar bij tekorten te hulp schieten. Maar hoe dat in de praktijk uitpakt is nooit getest, en de zorg voor chaos en politieke spanning is groot.   Ook burgers kunnen  een steentje bijdragen,  door korter te douchen Om de  bespaardoelen te halen, geeft de Europese Commissie lidstaten een reeks adviezen en uitgangspunten. Die richten zich in eerste instantie volledig op de industrie, veruit de belangrijkste gasgebruiker. Waar mogelijk moeten bedrijven overschakelen op andere energievormen, wat in de praktijk vaak neerkomt op: meer kolen. Maar in hoge nood zullen sommige sectoren mogelijk ook afgeschakeld moeten worden. Welke dat precies zijn, laat Brussel in het midden. Wel beveelt ze aan vooral te kijken naar het maatschappelijk belang: bedrijven die bijvoorbeeld cruciaal zijn voor de voedselvoorziening en de zorg moeten later aan de beurt komen dan andere.  In principe blijven huishoudens buiten schot: zij vallen onder de  ‘beschermde consumenten’, net als bijvoorbeeld ziekenhuizen, die altijd prioriteit krijgen. Zelfs als het Russische gas totaal wegvalt, zou er nog voldoende zijn om die groep te blijven voorzien. Maar, kon Brussel woensdag niet voldoende benadrukken: iedereen kan zijn steentje bijdragen. Ook burgers, door korter te douchen of de thermostaat lager te zetten. Maar meer dan een moreel appèl kan Brussel hier niet doen – tot groeiend ongemak in sommige lidstaten. Bijvoorbeeld in Duitsland, waar de roep steeds luider klinkt dat ook van burgers meer gevraagd moet worden – voordat zij per definitie boven de industriële productie worden geplaatst. Politiek gevoelig wordt het vooral als  burgers uit een ander EU-land prioriteit krijgen boven ‘eigen’ bedrijven. Sowieso zullen industriesectoren de komende periode tegen elkaar op gaan bieden wie het meest onmisbaar is voor de economie en ontzien moet worden.  Ongemakkelijk is vooral dat alle lidstaten hetzelfde reductiedoel krijgen opgelegd: van Duitsland, dat zich de afgelopen decennia sterk afhankelijk maakte van Russisch gas, tot Portugal, dat amper  Russisch gas gebruikt. Het reductiedoel wordt afgezet tegen de afgelopen vijf jaar – waardoor Nederland in principe al klaar is. In Zuid-Europese lidstaten klinkt nu al gemor dat zij moeten besparen om de Duitse industrie de winter door te helpen. Net als in Polen, dat reeds is afgesloten van Russisch gas maar zijn gasvoorraden zelf goed op orde heeft.  Von der Leyen erkende woensdag dat sommige lidstaten „kwetsbaarder” zijn dan de anderen. „Maar alle lidstaten lijden onder verstoringen van de interne markt.” Timmermans benadrukte dat een uniform doel het „simpelste en snelste” is.   Toch werd over de hoogte van het doel in Brussel tot op het laatste moment onderhandeld. En als Europese energieministers volgende week bij elkaar komen om de plannen te bespreken, zal het zonder twijfel tot de meeste discussie leiden. Uiteindelijk kan het voorstel ook zonder unanieme instemming worden doorgevoerd. Maar over dat scenario denkt men in Brussel liever niet te veel na. Als Europa op dit thema verdeeld verder moet, ziet de winter er nog net iets angstaanjagender uit.||https://www.nrc.nl//nieuws/2022/07/20/europese-commissie-komt-met-controversieel-plan-om-gas-te-besparen-a4136954
2022-07-21||Superorganism maakt er een jolige bende van||Jezelf „welcome back” toezingen en een aanbeveling van Elton John gewoon als audiosample aan je muziek toevoegen. Dat kan in de uitbundige wereld van Superorganism, een internationaal gezelschap dat elkaar trof via internet. Na de kleurrijke knutselpop van hun debuut uit 2018 blijft het jeugdig enthousiasme op World Wide Pop intact en wordt de muziek door Madonna-producer Stuart Price wat professioneler strakgetrokken. De liedjes gaan nog altijd alle kanten op, van de sample-overload in ‘It’s Raining’ dat de geest van Scott Walker uit de fles roept in een rapsong, tot ‘Into the Sun’ waarin bandheld Stephen Malkmus (Pavement) wordt gekoppeld aan Japanse en Franse popfenomenen. Met een uitgebreid gastenboek dreigt Superorganism als band ten onder te gaan in het feestgewoel, maar dat lijkt nu juist het punt van deze jolige bende met zangeres Orono als onnadrukkelijk middelpunt. Superorganism lacht om zichzelf en de luisteraar mag meelachen.  Pop Superorganism World Wide Pop 

●●●●●
 
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/07/20/superorganism-maakt-er-een-jolige-bende-van-a4136952
2022-07-21||Violist Julija Hartig maakt mooie autobiografie in noten||Een muzikale autobiografie noemt violist Julija Hartig (1972) haar album Dark Velvet. Daarop staan tien stukken die acht componisten in de loop der jaren voor haar schreven. Het begon met vader Tibor, cellist en componist, met wie zij zich als kind kon verliezen in improvisaties. Drie hiervan vereeuwigde haar vader in 1990 op papier. Sindsdien schreven en bewerkten ook anderen stukken voor de violist die uit het verscheurde Joegoslavië begin jaren negentig naar Nederland kwam. Ze speelt in het Radio Filharmonisch Orkest, ROctet en Ludwig. De voor Hartig gemaakte werken hebben uiteenlopend karakters: de verhalende intimiteit staat tegenover het experimenteel oprekken van de vioolklank. Iedere componist verhoudt zich op andere wijze tot haar muzikaliteit. Titelstuk ‘Dark Velvet’, een ode aan Mahler van Isidora Zebeljan, roept een teder beeld van de verstreken tijd op. En die cirkel van vergankelijkheid sluit zich in ‘A song for Isidora’, Calliope Tsoupaki’s in memoriam voor  de twee jaar geleden gestorven Zebeljan.         Klassiek Julija Hartig (viool en zang), Reineke Broekhans (piano), Maja Bogdanovic (cello) Dark Velvet  

●●●●●
||https://www.nrc.nl//nieuws/2022/07/20/violist-julija-hartig-maakt-mooie-autobiografie-in-noten-a4136951
2022-07-21||#198 Het weer: heeft een storm weleens de geschiedenis bepaald?||De geschiedenis wordt gevormd door de mens, door heldendaden van Napoleon en Caesar en wetenschappelijke ontdekkingen van mensen als Newton en Oppenheimer. Dat denkt de mens graag, want zo staan wij in het middelpunt van de geschiedenis. Maar wat nou als die geschiedenis wordt bepaald door een storm of een regenbui? Lees meer verhalen over stormen die de geschiedenis bepaalden in dit artikel van Bart Funnekotter. Shownotes: In deze aflevering wordt verwezen naar een andere aflevering van Onbehaarde Apen over Dzjengis Khan. Luister 'm hier terug.||https://www.nrc.nl//nieuws/2022/07/20/198-het-weer-heeft-een-storm-weleens-de-geschiedenis-bepaald-a4136949
2022-07-21||ACM ‘zeer bezorgd’ over ruimere fusiemogelijkheden in de zorg||Het besluit van minister Ernst Kuipers (Volksgezondheid, D66) om fusie van middelgrote zorgbedrijven toe te staan zonder toets of ze daardoor niet te machtig worden, is slecht gevallen bij toezichthouder ACM. Volgens de ‘marktwaakhond’ haalt de zorgminister „een steen uit het zorgstelsel”. De ACM is bezorgd dat er te grote bedrijven ontstaan, zegt een woordvoerder. „Elk monopolie is er een te veel.”  Ook Zorgverzekeraars Nederland deelt deze zorgen. De branchevereniging vraagt zich „ten zeerste af of de toegankelijkheid, betaalbaarheid en kwaliteit van de zorg wel gediend zijn bij het besluit van de minister”. Zorgbedrijven met een gezamenlijke omzet van 55 miljoen euro en minstens 10 miljoen elk moeten nu nog bij de ACM aankloppen om fusieplannen te laten toetsen. Die kijkt dan of er genoeg concurrentie blijft bestaan. Als bijvoorbeeld een ggz-instelling wil fuseren, bekijkt de ACM of gemeenten nog wel kunnen werken met meer ggz-aanbieders of veroordeeld zijn tot één partij. Volgens de toezichthouder leiden monopolies en machtsposities „doorgaans tot hogere prijzen, minder kwaliteit en minder innovatie.”  Kuipers maakte afgelopen week bekend de ‘omzetdrempel’ voor zo’n fusietoets te verhogen tot 150 miljoen euro gezamenlijk, en per partij tot minstens 30 miljoen. Dat is dezelfde drempel als buiten de zorg geldt. Ziekenhuizen met hun relatief hoge omzet vallen daardoor nog steeds onder het ACM-toezicht, maar de meeste oudereninstellingen, wijkzorgaanbieders, verpleeghuizen en dergelijke niet meer. De omzetdrempels in de zorg werden vijftien jaar geleden juist verlaagd. Volgens Erik Schut, hoogleraar economie van de gezondheidszorg, was dat niet voor niets. „De zorg is een lokale markt, niet vergelijkbaar met de internationale markt waarop andere bedrijven vaak opereren.” De ACM keurde sindsdien jaarlijks gemiddeld negen middelgrote fusies in de zorg goed en één af. Zo mocht het particuliere bedrijf Bergman Clinics, met ruim vijftig locaties in Nederland, in december vorig jaar de Mauritsklinieken niet kopen. De toezichthouder oordeelde dat Bergman Clinics al een te sterke positie tegenover zorgverzekeraars had. Door het besluit van Kuipers zou een soortgelijke fusie vanaf komend jaar alsnog kunnen plaatsvinden. Het besluit van de minister maakt Nederland aantrekkelijker voor private investeerders (private equity), die veelal uit zijn op winst, voorziet de ACM. De marktwaakhond ziet dat zulke partijen steeds vaker actief zijn in de zorg, bijvoorbeeld bij ouderenzorg en zelfstandige klinieken. Vorig jaar meldde Het Financieele Dagblad dat de Zweeds-Duitse investeringsmaatschappij Triton een belang van 70 procent had genomen in Bergman Clinics. Het besluit van Kuipers is opvallend omdat de door hem geconsulteerde ACM er negatief over heeft geadviseerd. Daarnaast constateerde onderzoeksbureau AEF vorig jaar dat de verlaagde omzetdrempels bijdragen aan de bescherming van de mededinging in de zorg. Volksgezondheid had dit bureau gevraagd om een evaluatie van de omzetdrempels.  In een brief aan de Tweede Kamer lichtte minister Kuipers vrijdag zijn beslissing toe.  Volgens hem nopen de huidige uitdagingen in de zorgsector – arbeidsmarkt, financiële houdbaarheid, ict en kwaliteit van zorg – tot „nieuwe accenten”. De minister vindt het tijd voor meer samenwerking tussen zorgaanbieders, tegengaan van versnippering in de zorg en verlaging van administratieve lasten (die komen kijken bij een fusietoets). Kuipers staat erom bekend dat hij voorstander is van vergaande samenwerking in de zorg en schaalvergroting. Na de zomer wil hij een ‘integraal zorgakkoord’ sluiten met de sector, dat zich richt op minder vrijblijvende samenwerking. Volgens gezondheidseconoom Schut sluiten concurrentie en samenwerking elkaar niet uit. „Alleen bepaalde vormen van samenwerking mogen niet, zoals het verdelen van de markt of maken van prijsafspraken.”  Kuipers’ beslissing zal leiden tot schaalvergroting in de zorg, verwacht Schut. „Dat zal weer leiden tot minder keuzes voor de patiënt, en misschien langere reisafstanden. Mogelijk ook tot meer efficiëntie, maar dat is vooraf niet te zeggen.”  Eigenlijk past de beslissing niet bij het huidige zorgmodel, zegt de Rotterdamse hoogleraar, maar meer bij een systeem waarin zorg regionaal georganiseerd is. Schut: „Kuipers stelt als het ware het ordeningsmodel van de zorg ter discussie. We kunnen erover discussiëren of we naar een ander model van zorg willen. Maar dan moet je wel goede argumenten aandragen waarom het huidige niet goed genoeg zou functioneren.”||https://www.nrc.nl//nieuws/2022/07/20/acm-zeer-bezorgd-over-ruimere-fusiemogelijkheden-in-zorg-a4136948
2022-07-21||Klein boerenprotest toegestaan bij Nijmeegse Vierdaagse na compromis gemeente en FDF||De boerenactiegroep Farmers Defence Force (FDF) mag vrijdag met één trekker, vijftig demonstranten en een koelwagen protesteren bij de finish van het wandelevenement de Nijmeegse Vierdaagse. Dat kwamen FDF en de gemeente Nijmegen woensdag overeen tijdens een door FDF tegen de gemeente aangespannen rechtszaak, meldt persbreau ANP. De actiegroep wilde met de rechtszaak het vrijdag door burgemeester Hubert Bruls ingestelde verbod op de aanvankelijk geplande, veel grotere actie tegen de stikstofmaatregelen van het kabinet van tafel krijgen.  FDF sleepte de gemeente Nijmegen voor de rechter vanwege de noodverordening en het verbod op manifestaties dat burgemeester Hubert Bruls van Nijmegen vrijdag aankondigde. Bruls wilde niet dat actieboeren met of zonder tractoren zich tijdens de Vierdaagseweek in Nijmegen vertonen. Volgens hem is dat in de volle stad fysiek niet mogelijk en zelfs gevaarlijk. Een jurist van de gemeente liet voor de rechtbank weten dat de voorgenomen actie, waarbij FDF met 500 tractoren wilde demonstreren, kon leiden tot „opstoppingen”, die kwaad bloed zouden kunnen zetten en waardoor zaken uit de hand konden lopen.  FDF-voorman Mark van den Oever toonde zich tevreden met de uitspraak en zei tegenover de rechtbank dat de namens FDF demonstrerende boeren „niks te maken [hebben] met de escalaties tijdens eerdere boerenprotesten”. Het verbod om met meerdere landbouwvoertuigen naar Nijmegen te komen, blijft van kracht.||https://www.nrc.nl//nieuws/2022/07/20/klein-boerenprotest-toegestaan-bij-nijmeegse-vierdaagse-na-compromis-gemeente-en-fdf-a4136944
2022-07-21||Netflix verliest recordaantal abonnees en is opgelucht||Een feeststemming is het nog net niet, maar de opluchting over de nieuwe kwartaalcijfers is merkbaar bij Netflix. En dat terwijl de Amerikaanse streamingdienst nog nooit eerder zoveel abonnees verloor als in het tweede  kwartaal van 2022: tijdens de afgelopen drie maanden verdwenen 970.000 abonnees. Dankzij een sterk staaltje verwachtingsmanagement voelde het  verlies toch als een overwinning. Het mediabedrijf had in april nog een verlies van twee miljoen abonnees voorspeld.  Mede dankzij het grote succes van de bovennatuurlijke serie  Stranger Things bleef de schade beperkt. Het nieuwe,  vierde seizoen werd volgens Netflix 1,3 miljard uur bekeken. Dat is bijna een record; alleen het eerste seizoen van de Zuid-Koreaanse serie Squid Game scoorde beter. Het laat zien dat Netflix nog steeds een grote culturele impact heeft en nog steeds in staat is om grote hits te genereren. Ook op muzikaal vlak: het gebruik van het Kate Bush-nummer ‘Running Up That Hill’ in de serie werd een sensatie. Een  jonge doelgroep ontdekte het werk van de zangeres en haar lied uit 1985 kwam in meerdere landen  bovenaan de hitlijsten. Topman Reed Hastings zei na de bekendmaking dat het niet ideaal is om een verlies van bijna een miljoen abonnees een succes te noemen, maar dat het bedrijf een stevige toekomstpositie heeft. De omzet steeg: op jaarbasis met 9 procent tot een kleine 8 miljard dollar. Er werd 1,4 miljard dollar kwartaalwinst geboekt. Met zo’n 220,6 miljoen abonnees is Netflix de wereldwijde markleider op het gebied van video on demand-diensten. De concurrentie is hevig:  grote diensten als  Disney+, HBO Max en Prime Video vechten ook om abonnees . Na een lange periode van groei werd geschokt gereageerd  toen de streamingdienst in het eerste kwartaal van dit jaar, tegen de verwachtingen in, abonnees verloor. De beurskoers kelderde en binnen de entertainmentwereld ontstond het idee dat Netflix een stuk zwakker is dan gedacht. Het nieuws werd gezien als omslagpunt, een moment waarop het bedrijf met beide voeten op de grond kwam.  Sindsdien probeert Netflix  zowel Wall Street als Hollywood  gerust te stellen, onder meer met de belofte van een nieuwe, goedkopere abonnementsvorm waarbij kijkers advertenties te zien krijgen. Het advertentiegedeelte wordt samen met techbedrijf Microsoft gemaakt en moet begin 2023 gelanceerd worden. De stap is opmerkelijk omdat Hastings altijd  tegen advertenties op Netflix was. Hij begrijpt echter  dat er actie ondernomen moet worden om meer omzet te genereren en om abonnees te trekken die minder geld te besteden hebben. Verder is de streamingdienst van plan om actie te ondernemen tegen de ongeveer honderd miljoen niet-betalende gebruikers, die kijken via accounts van anderen. Er loopt in Latijns Amerika een experiment waarbij mensen extra moeten betalen om gebruikers of huishoudens toe te voegen aan een account. Uiteindelijk tellen vooral de series en films die Netflix aanbiedt. Gebruikers moeten het gevoel hebben dat ze waar voor hun geld krijgen. En de kwaliteit van veel films en series  laat de afgelopen jaren wel eens te wensen over. Hierbij zijn de Emmy Awards ook een goede graadmeter. De meeste nominaties voor de belangrijkste tv-prijzen van de VS gingen onlangs  naar grote concurrent HBO. Die partij kreeg 140 nominaties, tegenover 105 voor Netflix. In Nederland is Netflix verreweg de grootste streamingdienst. Staatssecretaris Gunay Uslu (Media, D66) stuurde maandag een wetsvoorstel naar de Tweede Kamer waardoor streamingdiensten als Netflix voortaan 4,5 procent van hun jaaromzet in Nederland moeten investeren in Nederlandse series en films. In landen als Frankrijk en Spanje gelden dit soort regels al. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/20/netflix-verliest-recordaantal-abonnees-en-is-opgelucht-2-a4136947
2022-07-21||Nederlandse schilders waren altijd al goed in ramptoerisme||In de winter van 1564 – 1565 klonk het eerste signaal dat zeventig jaren barre kou de Lage Landen zouden bevangen. In de schilderkunst leidde die Kleine IJstijd tot de schilderijen die tot op de dag van vandaag vertederen met sleetjes en schaatsen en blije mensjes. Maar al direct in die eerste helse winter schilderde Cornelis Jacobsz. van Culemborch dat die gezelligheid betrekkelijk was en de snoezige ijspretschilderijen bedrieglijk.  Met een machtig schilderij trof hij de horror van kruiend ijs dat vanuit de Nieuwe Maas een aanval deed op Delfshaven. Bijna zakelijk schilderde hij hoe een regiment wandelende ijsrotsen, samen zo’n zes meter hoog en zeventig meter breed,  bomen wegmaaide en alles verpletterde. Een triest torentje boven het ijs is het enige wat er overbleef. Enkele mensen zien we in de weer met houwelen en scheppen in de hoop levens te redden, maar die hoop slaat nergens op: onder deze hoog oplaaiende ijslawine valt alleen maar te sterven.  Dat is drama en genoeg voor een schilderij, maar met vooruitziende blik haalde Van Culemborch meteen de aanstaande ijspretschilderijen onderuit. Smalend schilderde hij hier óók ijspret, met zorgeloze types in een rondedans, op een slee en bezig met spelletjes, zonder een greintje belangstelling voor de ramp die zich toch echt onder hun ogen ontrolt.  Alleen al om dit schilderij is de tentoonstelling de moeite waard die het Stedelijk Museum Schiedam wijdt aan de kunst die ‘zes eeuwen Zuid-Hollandse Maasdelta’ opleverde. Schiedam is middelpunt van de Maasdelta die zich uitstrekt van Dordrecht tot Hoek van Holland. Het ligt voor de hand dat er hier wordt geschitterd met adembenemende landschapskunst van geliefde kunstenaars. Er is werk van Jan van Goyen (hoogtepunt: een idyllisch ijsgezicht  bij Dordrecht uit 1644) tot Aelbert Cuyp (trotse zeilschepen uit 1650). Uit de 19e eeuw ontbreken de aandoenlijke molens van Jacob Maris niet, en oh! de maan boven Overschie van zijn tijdgenoot Jongkind – ik kijk ernaar en word week van weemoed.  Fantastische schilders. Meeslepend en idyllisch. En voorspelbaar in deze expositie die is opgebouwd via de bekende hoofdstukken aarde, vuur, lucht en water.  In het geval van aarde leidt dat gelukkig tot het tonen van het radicale  luchtfotovierluik van Gerco de Ruijter, met de Maasvlakte zoals de goden hem bezien, onherkenbaar voor ons mensen. Lucht leidt tot het licht volgens videokunstenaar Sarah van Sonsbeeck. Op de vloer suggereert ze het verglijden van zonlicht – en laat je vergeefs zoeken naar het raam dat hier een schaduw werpt.  Avontuurlijker is het om, met het snerpende ijsschilderij van Van Culemborch als uitgangspunt, op zoek te gaan naar eeuwen overspannend ramptoerisme.  Tegenover de schrille koude treft je dan de gloed van het bombardement op Rotterdam op het schilderij waarmee Jan Bakker,  direct in 1940, de brandende gebouwen aan de Nieuwe Maas vastlegde. Het kleine paneel echoot de ontzetting van de schilder. De vlammen slaan eruit, het Maaswater valt plat van de hitte en op de kade gillen knetterende staketsels. Of neem het schilderij waarmee J.M.W. Turner met een zeilschip nietig als een vlindertje laat zien hoe wild de Maas bij Rotterdam kan zijn. De Maasdelta is een sowieso een drama, prooi voor overstromingen (zie het Alblasserwaardse schilderij van Jacob van Strij uit 1809) en er worden dijken doorgestoken (bij Berkel, een pentekening van Leonaert Bramer, ca. 1611). Een hoogtepunt is het werk van de Delftenaar Egbert Lievensz. van der Poel. In 1654 schilderde hij de ontploffing van het plaatselijke buskruitmagazijn, en laat in forse stijl zien hoe nachtelijk Delft met  dezelfde  flits werd verlicht en verwoest. Het is een soort journalistieke schilderkunst, acuut als de beste oorlogsfotografie. Er liggen lijken, radeloze inwoners zetten het op een lopen. Van der Poel, die een dochter bij die kruitramp verloor, wijdde zich hierna aan het schilderen van de paniek van nachtelijke branden. Bezig met het bezweren van zijn demonen, drijfveer van elke ramptoerist, van hem, van iedereen die zich waagt aan het nader bekijken van zijn werk. Levend Landschap. Zes eeuwen Zuid-Hollandse Maasdelta is t/m 6/11 te zien in Stedelijk Museum Schiedam.  Info stedelijkmuseumschiedam.nl 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/20/nederlandse-schilders-waren-altijd-al-goed-in-ramptoerisme-a4136946
2022-07-21||Opinie | EU-sancties tegen Rusland vereisen meer precisie||De Europese regeringen, de analisten en het publiek richten zich momenteel op de vraag of de Russische aardgasmonopolist Gazprom zijn leveringen aan Europa zal hervatten, nadat het ‘geplande’ jaarlijkse onderhoud van zijn Nord Stream 1-gaspijplijn naar verwachting deze donderdag klaar is. Veel Europese landen beseften al dat de sancties tegen Rusland weleens averechts zouden kunnen werken, nadat de Canadezen weigerden een Siemens-turbine voor deze pijpleiding terug te sturen en Gazprom wraak nam met een verlaging van 60 procent van de dagelijkse gasleveringen. Vermoedelijk worden die leveringen deze vrijdag hervat – Rusland heeft te veel belang bij de prijzige Europese markt om de sinds de Sovjettijd nooit onderbroken diensten te staken.  Vladislav  Inozemtsev is  directeur van het Centrum voor postindustriële studies Moskou. Welke kant de betrekkingen met Rusland ook mogen op gaan, het blijft aan de Europeanen hoe ze het Kremlin tegemoet treden en hoe ze de verliezen dekken die mogelijk uit hun beleid voortvloeien (hetzelfde geldt voor de EU-embargo’s op steenkool, staal of hout uit Rusland). Maar de afgelopen maanden ontwikkelde zich een andere tendens, doordat de westerse mogendheden in een poging Rusland te bedwingen sancties oplegden die niet zozeer de bedenkers, maar onschuldige omstanders raakten. Veel waarnemers besteden nu veel aandacht aan de besprekingen die gaande zijn in Istanbul, waar de Russische, Oekraïense en Turkse vertegenwoordigers overleggen over de vrijgave van maar liefst 25 miljoen ton tarwe en andere granen die vanwege de Russische agressie in Oekraïense havens vastzitten. De zaak wordt nauwlettend gevolgd door de VN, die wijzen op het gevaar van een wijdverbreide hongersnood als mogelijk gevolg van de stijgende voedselprijzen door een beperkte tarweaanvoer (Rusland en Oekraïne telen 14 procent van de tarwe in de wereld).  Het vreemde is overigens wel dat niemand zich druk lijkt te maken over de opgelegde restricties om meststoffen op de wereldmarkt te brengen. Zonder deze beperkingen zouden de boeren overal ter wereld veel meer voedsel kunnen produceren dan alleen datgene wat hun landen misschien uit de voormalige Sovjet-Unie importeren. Rusland is al tientallen jaren ’s werelds grootste exporteur van meststoffen, goed voor 23 procent van de ammoniakexport, 21 procent van de kalium, 14 procent van de ureum en 10 procent van de verwerkte fosfaat. Met deze hoeveelheid meststoffen kan de wereldgraanproductie (net als voor de oorlog in Oekraïne) groeien met meer dan 100 miljoen ton tarwe of 400 miljoen ton maïs per jaar. Dankzij de Russische kunstmestexport werden in 2021 zo’n 373 miljoen mensen per jaar gevoed. Nu is die export met 34 procent gedaald, als gevolg van persoonlijke sancties tegen de eigenaars van kunstmestbedrijven, moeilijkheden bij het betalingsverkeer en gebrek aan transportmogelijkheden. Dat de EU deze week overweegt een aantal banken weer toegang te geven tot sommige bevroren tegoeden, met het oog op de voedselvoorziening, is een stap in de goede richting. Maar naar  mijn mening is er in sommige gevallen weinig logica te bespeuren in het optreden van EU-regelgevers. Zo werden begin maart de Europese sancties opgelegd aan de voormalige eigenaar van verreweg de grootste Russische kunstmestproducent EuroChem (de op twee na grootste van de wereld), Andrej Melnitsjenko – een van de zeldzame selfmade Russische ondernemers die niet aan de ‘piraterij’ van de jaren negentig heeft meegedaan en die zijn producten niet aan de staatsbedrijven, maar aan particuliere klanten leverde. Melnitsjenko verwierf zijn vermogen nog voordat Poetin president van Rusland werd en het lijkt erop dat hij alleen maar op de sanctielijst werd geplaatst omdat hij toevallig verscheen op een bijeenkomst die op 24 februari 2022 door president Poetin werd belegd met de top van het Russische bedrijfsleven (alle aanwezigen staan inmiddels op verschillende sanctielijsten). Maar interessanter is nog dat hij jarenlang zijn zaken in Europa deed – zijn bedrijf is gevestigd in Zwitserland, waar hij al dertien jaar wettig ingezetene is. Toen de sancties hem troffen, trad hij onmiddellijk terug uit de raad van bestuur van EuroChem en werd vervangen door zijn vrouw – die Servisch en Kroatisch staatsburger is en nooit in Rusland heeft gewoond – maar enkele dagen later kreeg ook zij van de EU én Zwitserland sancties opgelegd, zodat de internationale bedrijvigheid van EuroChem nu grotendeels ontwricht is. Zoals ik vier maanden geleden in NRC schreef, is geen van de rijke Russen zo afgezonderd van de staat als bijvoorbeeld Mark Zuckerberg of Elon Musk, maar zakendoen ín het Rusland van Poetin verschilt wel van zakendoen in Rusland mét Poetin en vía diens vrienden. De kunstmesthandel is reusachtig en lucratief, omdat de producten overal ter wereld nodig zijn. We weten nog niet precies hoe de jongste crisis in verschillende delen van de wereld zal doorwerken, maar we weten al wel hoe de landbouw er zonder meststoffen in perifere landen uit kan zien. Het meest veelzeggende voorbeeld is Sri Lanka, waar de autoriteiten twee jaar geleden besloten het gebruik van kunstmest te verbieden en de rijst- en padieopbrengst in 2022 met meer dan 30 procent is gedaald – deels de reden van de recente onlusten. Sancties tegen kunstmestproducenten en graanexporteurs kunnen de zwakste landen ontwrichten en in de Sahel, Noord-Afrika en de Levant de val van pro-westerse en democratische regimes teweegbrengen. Natuurlijk maken  Russische (of Wit-Russische) kunstmestbedrijven zich misschien niet zo druk om de EU-sancties omdat de Europese landen een kleiner deel van hun producten verbruiken (in 2021 ging maar 25 procent van de export van EuroChem naar de EU) – de gevolgen van zulk beleid kunnen voor veel landen verwoestend zijn. Bovendien speelt hier nog een ander probleem: in veel gevallen kunnen de Europese regelgevers niet genoeg verbanden vinden tussen de bedrijven van rijke Russen en de Russische agressie tegen Oekraïne. Nu al hebben de advocaten bij de Europese Commissie melding gemaakt van zeker veertig gevallen waarin dergelijke verbanden op ‘zwakke gronden’ berustten. Van  haar kant dwingt de EU andere landen om haar beleid te volgen (daarom legde Zwitserland ook sancties op aan zijn eigen wettige ingezetenen en belastingbetalers) – en dat roept weerstand op bij veel belangrijker kwesties dan het opleggen van beperkingen aan een aantal superrijken. Een paar dagen geleden nog maar zei de Zwitserse president Ignazio Cassis tijdens de Oekraïense herstelconferentie in Lugano dat „we volgens de regels die we in het overgrote merendeel van de democratieën hebben [...] bezittingen kunnen bevriezen om op te helderen waar deze bezittingen vandaan komen”, maar dat vragen over de verbanden tussen het geld en de oorlog in Oekraïne en over de evenredigheid van de maatregelen ook moesten worden beantwoord, „om niet veel meer macht aan de staat te geven en deze bij de burger weg te halen”. Nu de wrede Russische oorlog tegen Oekraïne dagelijks steeds meer levens eist, moet de wereld volgens mij Rusland nu straffen, maar dit vergt wel ‘precisiemaatregelen’ tegen degenen die het meest voor de oorlogsmisdaden verantwoordelijk zijn. Maatregelen die geen twijfel wekken, hetzij door de schade die ze aan onschuldige omstanders toebrengen, hetzij door de wankele juridische gronden die de hele sanctiestrategie zouden kunnen ondermijnen.||https://www.nrc.nl//nieuws/2022/07/20/eu-sancties-tegen-rusland-vereisen-meer-precisie-a4136945
2022-07-21||Vrijgesproken Ad K. krijgt in hoger beroep zestien jaar celstraf||Ad K. is in hoger beroep veroordeeld tot zestien jaar celstraf voor doodslag op Patrick van Dillenburg. Ook heeft K., die vorig jaar maart nog werd vrijgesproken, volgens het gerechtshof in Amsterdam het lichaam van Van Dillenburg twintig jaar geleden laten verdwijnen. Dat heeft het gerechtshof woensdag bekendgemaakt. Direct na het vonnis werd K. meegenomen door de politie. Medeverdachte Fred T. is inmiddels overleden.  Eerder had het Openbaar Ministerie in hoger beroep een celstraf van achttien jaar tegen de twee verdachten geëist. De straf is lager uitgevallen omdat het gerechtshof – anders dan het OM – oordeelt dat geen sprake is van moord. Bewijsmateriaal tegen K. is verzameld tijdens een undercoveractie: de politie gebruikte de zogenoemde Mr. Big-methode. De rechtbank die K. vorig jaar vrijsprak, stelde dat de methode niet aan de wettelijke vereisten voldeed. Zo zou er te veel druk op K. zijn uitgeoefend om te bekennen, waardoor de verdachte zonder dat te weten in een verhoorsituatie terechtkwam.  Het Amsterdamse gerechtshof oordeelde woensdag echter dat de undercoveractie K. mogelijk heeft misleid, maar er geen druk op hem is uitgeoefend waardoor hij heeft bekend. Mr. Big is een strategie van undercoveragenten om bevriend te raken met een verdachte. Ze proberen zijn of haar vertrouwen te winnen om zo een getuigenis te ontlokken en stellen mogelijk een criminele samenwerking of geldbedrag in het vooruitzicht. Daarvoor moet de verdachte eerst wel transparant zijn over het eigen verleden. De methode is internationaal niet onomstreden: critici hekelen het misleidende karakter en stellen dat de kans op een valse bekentenis groot is. De agenten die K. probeerden te verleiden, stelden hem een geldbedrag in het vooruitzicht als hij zijn eigen verleden zou opbiechten. Na drie gesprekken zei hij Van Dillenburg – wiens lichaam tot op heden nooit is teruggevonden – te hebben neergeschoten. Het lichaam zou hij daarna in een hakselaar hebben gegooid. De lichaamsresten zouden vervolgens op een bollenveld rond Noordwijkerhout zijn uitgestrooid. K. verklaarde later het verhaal te hebben verzonnen omdat hij was gezwicht voor de financiële beloften. Patrick van Dillenburg, destijds 38 jaar oud, is sinds januari 2002 vermist. Hij had een crimineel verleden en was in 1991 betrokken bij een roofactie uit het Van Gogh Museum. Daarbij werden twintig schilderijen buitgemaakt, die kort na de diefstal weer zijn teruggevonden.||https://www.nrc.nl//nieuws/2022/07/20/vrijgesproken-ad-k-krijgt-in-hoger-beroep-16-jaar-celstraf-a4136940
2022-07-21||Zomerrecepten: dit zijn de favorieten van culinaire journalisten van NRC||Voor wie geen zin heeft om op een warme dag lang in de keuken te staan of zwaar te eten, delen  culinair journalisten Hassnae Bouazza en Janneke Vreugdenhil hun favoriete zomerrecepten.   Salmorejo is, net als gazpacho, een koude soep die zijn oorsprong vindt in de Andalusische keuken. Salmorejo is wel een stuk milder van smaak dan gazpacho, en is wat dikker en romiger dankzij de royalere hoeveelheid verkruimeld brood en olijfolie die erdoor gaan. Een klassieke salmorejo heeft de consistentie van een emulsiesaus, een beetje zoals een heel luchtige mayonaise.  	  Je zou bijna denken dat dit een Griekse salade is die is glad gepureerd, maar door de toevoeging van ricotta in plaats van feta is deze soep een verfrissend, Italiaans gerecht. De soep valt of staat met de kwaliteit van de ingrediënten, gebruik dus goede olijfolie en smaakvolle cherrytomaatjes. Hassnae Bouazza geeft de tip om voor dit recept uit één van de kookboeken van Giorgio Locatelli mini-komkommers te gebruiken, want die zijn een stuk voller van smaak. 
	  Geïnspireerd op de broodjes van Noord-Afrikaanse bakkers in Marseille deelt Hassnae Bouazza een recept voor een zomerse lunch. Door de toevoeging van harissa is het recept van Alex Jackson uit Provence net even anders dan andere broodjes geïnspireerd op de traditionele salade niçoise:   Italiaanse pasta met Japanse miso klinkt misschien als een onwaarschijnlijke combinatie, maar miso is een soort kameleon: een smaakmaker die zich aanpast aan zijn omgeving. Extra leuk bij dit recept is dat je zelf de tuinbonen dopt: een heerlijk ontspannende bezigheid op een warme zomerdag.  	  Sinds iedere visboer de hele winter door geteelde zeekraal heeft, zou je bijna vergeten dat het een echte zomergroente is. Toen Janneke het recept één keer gemaakt had mocht het al in de krant: de smaken leken voor elkaar gemaakt.  	  Koningsvis is beter bekend als hamachi en sinds een aantal jaar staat die regelmatig op de kaart in de betere restaurants. Hassnae tipt een recept van Estée Strooker, waarin de vis naar Japanse stijl versneden wordt tot sashimi. De vis eet je dus goed schoongemaakt, maar koud en rauw, met een dressing van onder andere hazelnootolie en bloedsinaasappel.  Voor dit recept is het de bedoeling dat je een paar komkommers er flink van langs geeft, voordat je ze verder op smaak brengt. Komkommer slaan is een beproefde techniek uit de Chinese keuken, en heeft als doel de komkommer malser te maken. De structuur wordt er haast wat vlezig van. 	  Door kropjes little gem (ook wel romaine sla) over de lengte door te snijden en het snijvlak kort te grillen, geef je je salade een kick. De dressing is zowel fris door de kefir en citroenzest, als zoutig door de Parmezaanse kaas, een heerlijke combinatie op warme dagen. 	  Met gepofte bieten kun je van alles doen. In salades, soepen en stamppotten verwerken, als carpaccio snijden of tot hummus draaien.  	  In dit recept van Nik Sharma dat Hassnae Bouazza tipt wordt kala namak gebruikt. Dat is Indiaas zwart zout, dat onder veganisten populair is door het zwavelachtige smaakje dat eraan zit. Zij gebruiken het bijvoorbeeld om verkruimelde tofu op roerbakei te laten lijken. Hassnae Bouazza schrijft verschillende rubrieken rondom koken en eten in NRC.
Janneke Vreugdenhil deelt iedere week een eigen recept in NRC in haar rubriek Janneke Kookt. Foto’s Jennifer Knuchel, Merlijn Doomernik
 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/20/zomerrecepten-dit-zijn-de-favorieten-van-culinaire-journalisten-van-nrc-a4136850
2022-07-21||Formula 1, De complete geschiedenis  is een kiloknaller die het waard is om te lezen||Het is een schitterende foto – een van de vele in Formula 1, De complete geschiedenis. In zwartwit, na de start van de Grote Prijs van Nederland, Zandvoort mei 1959. Alle vijftien deelnemers in één beeld gevangen. De meeste wagens, nog met de motor voorin, duiken de Tarzanbocht in, de BRM van Jo Bonnier voorop. Als laatste in de rij en al op riante achterstand de Nederlander Carel Godin de Beaufort, toevallig  met nummer 15 op de motorkap van zijn Porsche. Wat is het toch jammer dat het geluid en de geur van toen niet van de pagina opstijgen. Stel je voor racefans: je wrijft over de foto en ruikt de uitlaatgassen en hoort de hemelse herrie van de Ferrari’s, BRM’s, Coopers, Aston Martins, Lotussen en die ene Porsche. Maurice Hamilton Formula 1, De Complete Geschiedenis.  Deltas, 288 blz. € 45 Goed om zo’n kiloknaller (1.800 gram) bij de bestverkochte boeken te zien, tenminste, tot voor kort. Vorige maand stond deze „officiële uitgave” van autosportjournalist Maurice Hamilton (geen familie) nog in de ‘Bestseller 60’, in het gezelschap bovendien van twee boeken over Max Verstappen. Nu ontbreekt in die lijst elk spoor van de Formule 1. Zo legt ‘Max’ het ruimschoots af tegen (drie!) kinderboeken van De Zoete Zusjes. Opmerkelijk, want de jongen die op zijn zeventiende debuteerde in de F1 is behalve de wereldkampioen die op weg is naar zijn tweede titel  de Nederlandse en de internationale Sportman van het Jaar. Het perfecte naslagwerk is ‘Formula 1’ niet. Natuurlijk, in veel boeken is wel een foutje te vinden. Maar het is slordig om in een bijschrift bij een foto van Graham Hill die in 1962 op Monza in zijn BRM als winnaar van de Grote Prijs van Italië wordt afgevlagd, te vermelden dat die overwinning hem naar de eerste van drie wereldtitels zou leiden. De Britser dan Britse coureur werd tweemaal wereldkampioen – ook in ’68. Grahams zoon Damon zorgde in 1996 voor de derde wereldtitel in de familie.  Ruim zeventig jaar Formule 1 is per decennium in thema’s opgedeeld Opvallend is ook dat de naam van Flavio Briatore ontbreekt.  De flamboyante Italiaan was teambaas bij Benetton-Ford en Benetton-Renault toen Michael Schumacher daar midden jaren 90 zijn eerste twee wereldtitels won. En hij speelde als teambaas bij Renault een hoofdrol in ‘Crashgate’, de opzettelijke crash van Nelson Piquet jr. in de avond-GP van Singapore in 2008, om zo kopman Fernando Alonso de kans te geven onder de gele vlag van achterin het veld naar de koppositie te rijden, en die race uiteindelijk te winnen. Briatore werd uit de Formule 1 gegooid. In 2010 vocht hij zijn straf met succes aan, maar in de F1 keerde hij niet terug. Crashgate komt in het boek aan de orde, Briatore blijft ongenoemd. Het boek is hoe dan ook het lezen waard. Ruim zeventig jaar Formule 1 is per decennium in thema’s opgedeeld. We zijn bij de eerste F1-race, in 1950 op Silverstone mét de latere koningin Elizabeth. En  we zien hoe na een bloedstollend duel in de slotrace van 2021 in Abu Dhabi de onttroonde Britse kampioen Lewis Hamilton de nieuwe kampioen Max Verstappen in de pitstraat omhelst. Waar op de eerste bladzijden nog een Nederlander – weliswaar verdienstelijk – als figurant meerijdt, klap je het boek dicht in de wetenschap dat nu een landgenoot de dienst uitmaakt in de Formule 1.||https://www.nrc.nl//nieuws/2022/07/20/formula-1-de-complete-geschiedenis-is-een-kiloknaller-die-het-waard-is-om-te-lezen-a4136943
2022-07-21||Thalys biedt reizigers vouchers en excuses aan voor uren in stilgevallen trein zonder airco||Zo’n zeshonderd passagiers hebben dinsdagavond urenlang vastgezeten in de Thalys in de Parijse voorstad Saint-Denis, terwijl het rond de 40 graden was en in de trein de airconditioning keer op keer uitviel. Op zoek naar frisse lucht sloegen verschillende passagiers ramen van de trein stuk. Na zo’n drie uur werden de reizigers rond 23.00 uur geëvacueerd en naar station Gare du Nord gebracht. Sommigen konden daar in een slaaptrein overnachten, anderen vonden zelf onderdak in Parijs of reisden op eigen gelegenheid, bijvoorbeeld met een Flixbus, naar hun bestemming. De trein kwam aan het begin van de avond, kort na het vertrek om 18.40 uur, stil te staan op het station Saint-Denis. De reizigers kregen te horen dat er vanwege de hitte niet genoeg druk in de accu van de trein zat om verder te kunnen rijden, zo vertelt Femke Hameetman, die aan boord was. De Thalys rept vandaag over „materiële problemen” die nader onderzocht worden.  De passagiers werden door de hoofdconducteur opgeroepen opladers uit de stopcontacten te halen en binnendeuren dicht te houden om de druk te verhogen, aldus Hameetman. Toen dat niet mocht baten, probeerden de conducteurs het spoor naast de trein vrij te laten geven, zodat de mensen konden uitstappen. Daar slaagden ze niet in, waardoor de deuren om veiligheidsredenen dicht moesten blijven. Hameetman probeerde in de trein koel te blijven met een waterspray, terwijl om haar heen mannelijke medereizigers hun bovenlijven ontblootten en andere reizigers in paniek of onwel raakten. Ook gingen „zes tot acht” waterflesjes, die vanaf het perron de trein in werden gegooid, rond in de coupé. Eenmaal terug op Gare du Nord, „was er eigenlijk niks”, zegt Hameetman, die de communicatie van het bedrijf laakt. Ze bracht de nacht uiteindelijk door bij collega’s die ze eerder op de dag bezocht had. Een woordvoerder van Thalys laat weten dat het bedrijf alle passagiers van de vastgelopen trein „excuses” aanbiedt en zegt hun 250 procent van het aankoopbedrag van hun tickets in e-vouchers ter beschikking te stellen. Woensdagochtend zijn de meeste gestrande passagiers met een nieuwe trein richting hun bestemming vertrokken. Hameetman kwam woensdag aan het begin van de middag alsnog aan in Amsterdam. Beelden van Femke Hameetman uit de gestrande trein:||https://www.nrc.nl//nieuws/2022/07/20/thalys-biedt-reizigers-e-vouchers-en-excuses-aan-voor-uitgevallen-trein-zonder-airco-a4136939
2022-07-21||Praatjesmaker Bonevacia rendeert het beste in stilte||Eerst spreidt hij zijn armen en  brengt zijn handen boven zijn hoofd tegen elkaar. Ritmisch herhaalt hij de beweging, totdat het publiek  begint mee te doen en het geklap langzaam aanzwelt. Dan zet Liemarvin Bonevacia zijn zonnebril op zijn neus, een flitsend model van een nieuwe sponsor. Een snelle bril, die past bij een snelle man, zoals hij zelf zegt. Langzaam zakt hij in de houding voor zijn race over 400 meter bij de FBK Games in Hengelo; Bonevacia is klaar voor de start.  Zijn broer houdt wel van een showtje, zegt Maiking Bonevacia een paar weken later via de telefoon. „Liemarvin heeft altijd grote praatjes.” Maar al die aandachttrekkerij zo vlak voor een wedstrijd heeft ook een functie, zegt hij. „Volgens mij doet Liemarvin dat om zichzelf te kalmeren. Het is zijn manier om zich te concentreren.” De 33-jarige Bonevacia komt woensdag in actie  in de finale op de 400 meter bij de EK atletiek in München. Hij is een van de favorieten, nadat hij vorig jaar in  Tokio de eerste Nederlandse man werd die zich wist te plaatsten voor de olympische finale. Momenteel staat hij tweede op de Europese ranglijst op dit onderdeel.    In het weekend staat ook de 4x400 meter op het programma, waarop de Nederlandse mannen vorig jaar olympisch zilver grepen. Binnen dat team geldt Bonevacia als de kopman en de gangmaker, zeggen zijn mede-lopers en coaches. „Als je onze trainingsgroep als een familie ziet, dan is Liemarvin de grote, gekke broer”, zegt coach Bram Peters. „Hij kan kinderachtig doen, maar hij heeft ook het respect van de groep.” Bonevacia zette als  dertienjarige  zijn eerste passen op de enige atletiekbaan van Curaçao, in de wijk Brievengat in het noorden van Willemstad.  „Liemarvin had altijd energie”, zegt zijn jongere broer Maiking. „Hij moest van mijn moeder gaan sporten om daar vanaf te komen”.  Bonevacia begon met judo, daarna speelde hij honkbal en voetbal. Hij  meldde zich aan bij de plaatselijke atletiekclub  toen hij erachter kwam dat een meisje waarop hij verliefd was,  daar sportte. Hij ontmoet er  Terrence Agard, nu een van zijn ploegmaten in de estafetteploeg en een goede vriend. Dat klikte niet meteen, herinnert Agard zich. „Liemarvin was heel anders dan de rest, hij had altijd een verhaal klaar. Hij was  heel erg overtuigd van zichzelf. Maar hij kon zich niet altijd even goed uitdrukken, waardoor het soms overkwam alsof hij aan het opscheppen was.”  De jonge atleten vonden  elkaar in hun ambitie om de top te bereiken. „We hadden altijd discussies over atletiek, over techniek, over hoe je mentaal je race wilde indelen. En over wie we het beste vonden”,  zegt Agard.  De Amerikaan Jeremy Wariner, olympisch kampioen op de 400 meter in 2004, was in die tijd hun favoriet.  Het karakter van Bonevacia zat in die tijd zijn sportieve ambities soms   in de weg, zegt Agard. „Hij kon  naïef en goedgelovig zijn.” Zo werd Bonevacia in 2010  buiten de  selectie gelaten voor een toernooi in Colombia, zegt Agard. „Het was onzin, echt een vieze streek. En Liemarvin legde zich er gewoon bij neer.”  Volgens zijn broer Maiking werd Bonevacia het slachtoffer van een conflict tussen twee coaches. Een harde les, zegt hij. „Liemarvin loopt weg als iemand ruzie met hem zoekt.  Maar toen heeft hij wel geleerd dat hij voor zichzelf moet kiezen en altijd zijn eigen pad moet zoeken.” In 2012 plaatste Bonevacia zich voor het eerst voor de Olympische Spelen. Tot zijn verdriet mocht hij in Londen van het Internationaal Olympisch Comité niet uitkomen onder de vlag van  Curaçao, dat sinds 2010 tot het Koninkrijk der Nederlanden  behoort. Onder de neutrale, olympische vlag strandde hij op de 400 meter  in de halve finale. Daarna  besloot hij voor Nederland uit te komen. Bonevacia liep in die jaren vooral op zijn talent, zegt zijn coach Peters nu, ook toen hij in 2016 bij de Spelen  in Rio de Janeiro opnieuw de halve finales haalde. „Liemarvin had totaal geen besef hoe hij een 400 meter moest lopen. Hij liep de ene week 44,9 en de week erop 46,5.”    Nu maakt Bonevacia vooraf een raceplan, zegt Peters, en  gaat hij na een race meteen aan de slag met zijn herstel. „Hij wilde nog wel eens uitgaan, maar dat doet hij niet meer. Hij slaapt ook meer.”     Structuur en focus kwamen in Bonevacia’s leven  met de geboorte van zijn zoon Liemarion, in september 2020.  Hij  maakte de bevalling, drie weken voor de uitgerekende datum, mee via FaceTime, omdat hij in Doha was voor een serie wedstrijden. De Curaçaoënaar  wilde daarna bijna stoppen, een besluit dat al in zijn hoofd speelde sinds 2016. Door  blessures en motivatieproblemen haalde hij zijn oude niveau niet meer. En in  Bahrein, waar Bonevacia een tijdje trainde omdat zijn coach er woonde, werd hij op het laatst beperkt door coronamaatregelen.  De Atletiekunie wist Bonevacia  in het voorjaar van 2020 over te halen terug te komen naar Papendal. Daar kwam hij terecht bij 400-meterlopers als Agard, Femke Bol en Lieke Klaver, die trainden onder leiding van de Zwitserse hoofdcoach Laurent Meuwly en assistent-coach Peters. „Toen hij bij ons kwam, was atletiek voor Liemarvin geen topprioriteit”, zegt Meuwly. „Dit was zijn laatste kans.” De eerst maanden  daarna is  Bonevacia vooral met zichzelf bezig. Hij wil er alles aan doen  om terug te keren op zijn oude niveau. Toch krijgt  hij als vanzelf een leidersrol binnen de groep, zegt Meuwly. „Hij was  de oudste en de meest ervaren atleet. Toen hij beter en beter begon te worden, gingen anderen steeds meer naar hem luisteren.” Bonevacia laat bovendien zien over leiderschapskwaliteiten te beschikken, zegt assistent-coach Peters.  „Hij is niet bang om zich uit te spreken, en hij kan goed onder woorden brengen wat een topsporter wil horen.”  Peters memoreert een voorval eerder dit jaar tijdens een trainingskamp in aanloop naar de WK indoor. Hij zit te praten met twee atleten die er helemaal doorheen zitten omdat ze telkens op de laatste 100 meter worden ingehaald, als Bonevacia  het tafereel ziet en  ongevraagd aanschuift. „Liemarvin vertelde  dat hij zich alleen maar op zichzelf focust, niet op wie hem inhaalt of niet.” Toeval of niet,  sindsdien zijn de twee atleten  harder gaan lopen, zegt Peters. De trainingsgroep is een familie geworden voor Bonevacia, zegt Tony van Diepen, die onderdeel van de estaffetteploeg is en ook een tijdje meetrainde met de groep. „Met de helft van de groep zou hij Papiaments kunnen praten, maar dat doet hij bewust niet. Het groepsgevoel is voor hem heel belangrijk.”  Dit jaar vallen de prestaties van Bonevacia  vooralsnog tegen – zijn beste seizoenstijd is  bijna een seconde langzamer dan het Nederlandse record van 44,48 dat hij vorig jaar liep. Bij de WK atletiek in Eugene werd hij uitgeschakeld in de halve finale.   De WK kwamen  te vroeg voor zijn pupil nadat hij eerder dit jaar geblesseerd raakte, zei coach Meuwly al voorafgaand aan dat toernooi.   Hij gaf aan dat voor Bonevacia de EK belangrijker zouden zijn. „Daar kan hij een medaille pakken.” Vlak Bonevacia niet uit voor de Europese titel, zegt Van Diepen, die diens  specialiteit roemt om te pieken op het juiste moment. „In 2017 versloeg ik hem bijna op de  NK. Een paar weken later rende hij me op de  EK indoor voorbij en won hij brons.”   Meuwly merkt  aan het gedrag van Bonevacia dat hij  beter aan het worden is. „Liemarvin is zo gedreven door competitie, dat je zijn focus in aanloop naar een grote wedstrijd elke week ziet toenemen. Hoe dichterbij we komen, hoe serieuzer hij wordt. Als Liemarvin stil is, is hij op z’n best.”||https://www.nrc.nl//nieuws/2022/07/20/praatjesmaker-bonevacia-rendeert-het-beste-in-stilte-a4136941
2022-07-21||Vrachtwagenchauffeur verdacht van veroorzaken dodelijk ongeluk bij snelwegblokkade||Het Openbaar Ministerie verdenkt twee mannen van 55 jaar van het veroorzaken van een dodelijk ongeluk bij een snelwegblokkade afgelopen vrijdag. Dat meldt het OM woensdagmiddag. Bij het ongeval op vrijdag 15 juli op de A28 bij Beilen overleed een 56-jarige motorrijder uit Amersfoort.  Een van de mannen is een vrachtwagenchauffeur afkomstig uit het Noord-Brabantse dorp Mill. Hij zette op de dag van het ongeluk rond 15.00 uur zijn vrachtwagen stil op de snelweg, waardoor achter hem een file vormde. Vervolgens ontstond in de file een ongeluk waar de tweede verdachte, een 55-jarige chauffeur van een bestelbus, en de motorrijder bij betrokken waren. De motorrijder overleefde het ongeluk niet.   Op 15 juli riep de boerenprotestgroep Agractie met het initiatief Knoop in je Zakdoek mensen op om die vrijdag om 15.00 uur „Nederland vijftien minuten plat te leggen”. Mensen werden onder andere gevraagd hun (vracht)auto’s stil te zetten en te claxonneren. Het OM meldt dat het onderzoek naar het dodelijk ongeval nog loopt en kan niet bevestigen of de chauffeur zijn vrachtwagen stilzette voor de actie. ||https://www.nrc.nl//nieuws/2022/07/20/vrachtwagenchauffeur-verdacht-van-veroorzaken-dodelijk-ongeluk-bij-snelwegblokkade-a4136938
2022-07-21||Muzikant  Moor Mother: ‘Dit is de laatste mooie muziek die mensen voorlopig van me zullen horen’||De muziek van de Amerikaanse Moor Mother streelt, schrijnt en slaat. Moor Mother smeedt allerlei invloeden samen tot een keten van verwijzingen, hypnotiserende aanroepingen en swing, als een sjamanistisch werkstuk. Op het onlangs verschenen album Jazz Codes gebruikt Moor Mother stijlcitaten uit jazz, blues, hiphop. En elke noot klinkt menselijk, alsof ze hem eigenhandig leven in heeft geblazen. Moor Mother is het pseudoniem van Camae Ayewa, zanger, dichter en muzikant uit Philadelphia. Hoe oud ze is is onbekend („Ik geloof niet in leeftijd”), maar Ayewa maakte haar debuut in 2016, met Fetish Bones. Hierna volgden nieuwe projecten zoals jazz-improvisatie (met het gezelschap Irreversible Entanglements) en Black Quantum Futurism (met haar vriendin, de dichter/activist Rasheedah Phillips, en het dissonante duo 700 Bliss).  In haar muziek klinkt Ayewa’s stem rustgevend, maar ze werkt en leeft als een werveling. Op deze zomerse avond zit ze op het terras bij het Bimhuis, Amsterdam, waar ze straks zal optreden met Irreversible Entanglements. Naast haar zit Phillips, die soms een opmerking maakt over Ayewa en dan weer verder leest. De twee zijn constant onderweg. Een dag eerder speelden ze op de kunstmanifestatie Documenta in Kassel, waar drie van hun installaties, waaronder een ‘waterklok’, te zien zijn. Hun werk legt ‘nieuwe denkbeeldige verbindingen tussen tijd en ruimte, waarbij ze zich losmaken van de beperkingen van lineaire tijdsbegrippen’, zegt de begeleidende tekst. Als Black Quantum Futurism maken ze niet alleen muziek en kunst: voor hun aandacht voor kwantumfysica ontving het duo vorig jaar de Collide Residency Award van de Europese organisatie voor kernonderzoek CERN. CERN gaf hun de gelegenheid om samen met wetenschappers drie maanden onderzoek te doen naar ‘tijd’ en een kunstwerk over het onderwerp te creëren. Over de research zegt Phillips dat ze nog een keer terug moeten. „Er is veel te doen.” Ayewa is altijd muziek aan het maken; behalve Jazz Codes is een volgend album ook al klaar. Wat voor kind was de kleine Ayewa, was ze toen al dynamisch? „Ik was heel stil, ik huilde snel”, zegt ze. „Ik wilde altijd bij mijn moeder zijn. Thuis was veel muziek maar ik was een dromer. Ik droomde over mezelf als Olympisch sporter.” Later zou Ayewa op hoog niveau basketballen. Inmiddels lijkt ze eerder stoer dan ‘soft’. „Nee hoor, ik ben nog steeds ‘soft’. Vraag maar aan mijn partner.” Rasheedah kijkt op: „Soft of stoer? Soft.” Jazz Codes is een liefdesbrief, zegt Ayewa, aan voorbeelden uit haar jeugd zoals Billie Holiday, Albert Ayler en Nina Simone, muzikanten die haar „inspireerden en overeind zetten en me onder hun hoede namen”. De nieuwe warmbloedige composities met hun glooiende stemmingen zijn „a-typisch” voor haar, zegt ze. Wij als publiek kunnen er maar beter niet aan wennen. „Dit is de laatste mooie muziek die mensen voorlopig van me zullen horen”, zegt ze lachend. „Hierna wordt het zwaar en maf.” De volgende collectie nummers gaat over de Britse geschiedenis. Uit alles wat Ayewa doet, of het nu musiceren is, kunst maken, dichten, toneel schrijven of onderwijzen, spreekt activisme. Haar definitie van deze levenshouding is breed: „Mijn bezigheden draaien om het weergeven van de pijn en problemen die mensen doormaken bij het zoeken naar hun levensweg. Mijn werk biedt de getuigenis van hun ervaringen.” Ayewa zingt over onderwerpen als de gevolgen van slavernij (‘the guts of slavery’), over borstkanker, over somberheid (‘When I’m hurting, I look outside, and everyone else is hurting too’). Hoe selecteert ze de onderwerpen om over te schrijven? „Er zijn een paar kernonrechtvaardigheden waar ik me om bekommer. Mijn naam is Moor Mother dus ik hou me bezig met moeders. Alles wat moeders betreft, heeft mijn aandacht. Ik schrijf over waar moeders mee te maken hebben: te weinig eten, slechte huizen, geen eigen land. De zorg om hun kinderen. Geweld. Racisme.”  Ze schrijft voornamelijk vanuit het oogpunt van de moeder. „En soms vanuit dat van de kinderen. Ik verplaats me in hun leven. Ik zoek naar de echte verhalen. Dan voel ik me een reporter, ik verzin niks. Ik beschrijf wat ik zie gebeuren. De ware verhalen. Daarvan zijn er genoeg te vinden.” Al zijn de onderwerpen schrijnend, Ayewa schrijft nooit vanuit woede of verontwaardiging. „Woede is niet vruchtbaar. Ik kan alleen maar schrijven als ik gelukkig ben.” Om zich goed te voelen maakt ze wandelingen en plukt bloemen. „Of ik kijk basketbal op tv. Als ik me somber voel of verdrietig kijk ik naar een basketbalwedstrijd en dan voel ik me beter. Ik ben gek van LeBron James. Dus ik zie alle wedstrijden van de LA Lakers.” Haar vriendin kijkt op. „Behalve gelukkig wordt ze ook emotioneel. Ze schreeuwt naar het scherm.” Ayewa: „Ook als de Lakers verliezen voel ik me na afloop beter. Want basketbal staat symbool voor persoonlijke strijd. Daarom hou ik zo van LeBron. Hij groeide op met alleen zijn moeder, hij heeft moeten knokken. Maar nu heeft hij iets bereikt. Hij veranderde niet alleen zijn eigen leven maar ook dat van zijn gemeenschap. Hem zien geeft een geluksgevoel.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/20/muzikant-moor-mother-dit-is-de-laatste-mooie-muziek-die-mensen-voorlopig-van-me-zullen-horen-a4136936
2022-07-21||Oekraïne vraagt schuldeisers om uitstel van betalingen||Oekraïne is van plan de terugbetaling van rente en schuldaflossingen met 24 maanden uit te stellen vanaf 1 augustus. Dat meldt de Oekraïense regering woensdag. Het uitstel scheelt volgens persbureau Bloomberg zo’n 3 miljard dollar aan aflossingen in twee jaar.  Het Oekraïense ministerie van Financiën heeft de opdracht gekregen om voor 15 augustus een akkoord te bereiken met internationale schuldeisers over uitstel van betalingen. Het land kampt sinds de oorlog met geldproblemen, terwijl in september een aflossing en rentebetaling van 1,4 miljard dollar op de agenda staat. Daarom hoopt Oekraïne voor die tijd een akkoord te bereiken met obligatiehouders.  Oekraïne belooft schuldeisers in de decreten ondanks het uitstel van betalingen haar verplichtingen na te komen.  ||https://www.nrc.nl//nieuws/2022/07/20/oekraine-vraagt-schuldeisers-om-uitstel-van-betalingen-a4136932
2022-07-21||De reinigende werking van een  heroïsche huilbui||Ik zag een verdrietige film. En ik ging huilen. Een paar uur later stond VVD-fractievoorzitter Sophie Hermans in het Tweede Kamer een brok in de keel weg te slikken en met haar ogen te knipperen. Van een tranenwaterval kwam het bij haar anders dan bij mij nét niet, maar ik dacht, wat is dit opeens voor een tranendal? Van alle diersoorten huilt alleen de mens, en wetenschappers weten nog altijd niet precies hoe dat komt. Wel is aangetoond dat mensen tranen storten, hetzij om een catharsiseffect teweeg te breng, hetzij om te laten blijken dat ze zich in een staat van ontreddering bevinden, dus om hulp te zoeken. Een ding is zeker: te oordelen naar al dat huilen is de wereld van de mens in tegenstelling tot die van de dieren een „tranendal” of een „jammerdal”, in ieder geval een „oord van smart en verdriet” of een „aarde met al haar ellende, in tegenstelling met den hemel, het oord der gelukzaligheid”, zoals F.A. Stoett het stelt in Nederlandsche spreekwoorden, spreekwijzen, uitdrukkingen en gezegden. Maar hoe zit het dan met de cowboys? Want zulke ‘echte mannen’ huilen niet, volgens het Engelse gezegde. Dat is opvallend, omdat cowboys in werkelijkheid niets anders doen dan huilen, omdat ze zich als geen ander in een tranendal bevinden, dat wil zeggen in het melodramatische verhaalgegeven. Misschien huilen ze in hun binnenste, zoals Alan Ladd in dé huilscène van de westerns, die in Shane (1953), waarin het joch afscheid moet nemen van revolverheld Shane en hij met tranen in de ogen roept: „Shane, kom terug!”  Misschien verrichtte PVV-leider Geert Wilders juist een goede daad door Sophie Hermans (VVD) in de Tweede Kamer te laten huilen Zelfs cowboys uit de Oudheid huilen niet, zo valt te lezen in De vorming van Kyros de Grote van de Griekse geschiedschrijver Xenofon (ca. 427 — 355 voor het begin van de jaartelling), in boek twee als de Perzen zich opmaken voor oorlog en ze praten over wel of niet huilen. Een stuurse soldaat, Aglaïtadas, bepleit dat eerste: „wie zijn vrienden aan het lachen maakt presteert iets veel onbenulligers dan wie hen laat huilen […] zo brengen vaders hun zoons zelfbeheersing bij door hen te laten huilen en dat doen ook leraren die kinderen goed lesgeven, en ook de wetten brengen burgers tot rechtvaardigheid door hen te laten huilen”. Zo bezien heeft PVV-leider Geert Wilders juist een goede daad verricht door Hermans in de Tweede Kamer te laten huilen. Bovendien, de politiek is bij uitstek een tranendal, dikwijls de setting van het soort drama dat thuishoort in een Griekse tragedie, compleet met catharsis. Van een tranendal moeten Xenofons Perzen evenwel niets  hebben terwijl ze zich opmaken voor oorlog. Hoe Aglaïtadas ook z’n best doet in zijn pleidooi voor het huilen, zijn makkers vinden hem maar een ‘droogstoppel’. Ze blijven erbij dat een echte soldaat geen baat heeft bij tranen en dat lachen veel beter is voor lichaam en geest. Maar aan het echte huilen kun je, cowboy, Griek of Pers, niets doen. Dat bleek toen ik die verdrietige film zag. Stervende vader moet zorgen voor z’n zoontje. In het tranendal kon ik geen kant op. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/20/de-reinigende-werking-van-een-heroische-huilbui-a4136935
2022-07-21||Hij behield zijn leven lang de reputatie van de schlemiel die The Beatles had laten schieten||Manager Brian Epstein was de wanhoop nabij toen platenmaatschappijen Columbia, HMV, Pye en Philips stuk voor stuk ‘nee’ hadden gezegd tegen zijn nog contractloze protegés The Beatles. Alleen talentenjager Mike Smith van Decca was in december 1961 bereid om naar Liverpool te reizen waar hij John, Paul, George en Pete  (Best, toen nog de drummer) zag optreden in The Cavern Club. Smith was onder de indruk en nodigde de band uit om op 1 januari 1962 naar Londen te komen voor een proefopname in de Deccastudio.  Nieuwjaar was nog geen nationale vrije dag. Op Oudejaarsavond propte tourmanager Neil Aspinall de apparatuur en bandleden in een busje voor de barre tocht door ijzel en sneeuw van Liverpool naar Londen. Meer dan tien uur deden ze erover. Eenmaal aangekomen waren The Beatles moe en geïrriteerd. Smith kwam ruim een uur te laat, direct van een nachtelijke nieuwjaarsparty. Meteen signaleerde hij een probleem: de afgeragde versterkers die de ruige clubs van Hamburg hadden overleefd mochten niet mee naar binnen. Ze werden vervangen door betrouwbare, steriele studioapparatuur.  Binnen een uur speelden The Beatles vijftien nummers, allemaal in één take. Epstein wilde hun veelzijdigheid benadrukken en liet ze naast rock-’n-rollnummers als ‘Memphis, Tennessee’ ook de showdeunen ‘Besame Mucho’ en ‘The Sheik of Araby’ vertolken. Drie vroege composities van Lennon & McCartney werden gespeeld: ‘Like Dreamers Do’, ‘Hello Little Girl’ en ‘Love of the Loved’. De tweesporenmonotape werd opgeborgen en Mike Smith beloofde dat hij Epstein zou laten weten wat de auditie had opgeleverd.  Ongeveer een maand later ontving de manager een brief van Decca. De directie had besloten dat The Beatles werden afgewezen: gitaargroepen waren hopeloos uit en „The Beatles hebben geen toekomst in de showbusiness”. In zijn autobiografie A Cellarful of Noise schreef Epstein de afwijzing toe aan Decca’s Artists & Repertoire directeur Dick Rowe. Die bleef ten stelligste ontkennen dat hij iets dergelijks gezegd of geschreven had. Zijn argument: de gitaargroep Brian Poole & the Tremeloes werd wél getekend, toen ze vlak na The Beatles auditie hadden gedaan. Rowe, die niet veel later The Rolling Stones bij Decca tekende, behield zijn leven lang de reputatie van de schlemiel die The Beatles had laten schieten. In de Beatles-parodie The Rutles werd zijn personage gespeeld door Dan Aykroyd. Interviewer Eric Idle vraagt hem in de door George Harrison gefinancierde film: „Hoe voelt het om zo’n asshole te zijn?”  George Martin, tot dan toe vooral een producer van klassieke en comedyplaten, hoorde de Deccatape. Hij contracteerde The Beatles voor Parlophone, een onderafdeling van EMI. In september 1962 nam hij ‘Love Me Do’ met ze op, zonder The Beatles’ nieuwe drummer Ringo Starr omdat die in eerste instantie ‘niet goed genoeg’ werd bevonden. Sessiedrummer Andy White verving hem; een chagrijnige Ringo speelde alleen tamboerijn. Na het Decca-echec werd ook het talent van Ringo Starr versmaad. Als lid van de Fab Four bewees hij zich bij latere opnamesessies als een van de beste popdrummers ter wereld. Beatlemania liet niet lang op zich wachten: in april 1963 scoorden ze hun eerste van een lange reeks nummer-1-hits.  
Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews
	||https://www.nrc.nl//nieuws/2022/07/20/the-beatles-hebben-geen-toekomst-in-de-showbusiness-a4136934
2022-07-21||ASML kan de vraag naar chipmachines amper bijbenen, en dat merken ze in ‘small town’ Wilton||„Bill is er weer”, zegt Joost Ploegmakers, hoofd productie van de ASML-vestiging in Wilton, Connecticut. Hij wijst naar buiten. Een kardinaal, een knalrood vogeltje, wipt driftig heen en weer bij het raam van zijn kantoor. De natuur is nooit ver weg in dit Amerikaanse stadje, verscholen in de bossen van New England. In Wilton wonen volgens de laatste telling 18.503 mensen. En Bill. „Dit vogeltje komt bijna elke dag langs – ik denk om te vechten met zijn spiegelbeeld in het raam. Ik heb ’m vernoemd naar mijn voorganger, Bill Amalfitano.” Dat Wilton welvarend is – met een gemiddeld inkomen van 80.000 dollar per inwoner een van de rijkere gemeentes in de staat – is mede te danken aan de grootste werkgever: de Nederlandse chipmachinefabrikant ASML. Midden in de bebouwde kom van deze small town, aan weerszijden van de hoofdweg Route 7, werken 2.500 mensen aan geavanceerde onderdelen en sensoren die in het Brabantse Veldhoven in lithografiemachines worden gemonteerd.  Vanuit Nederland worden deze machines vervolgens de wereld ingestuurd om in een grote fabriek van Intel, TSMC, Samsung of SK Hynix chips te gaan produceren. Lithografiemachines projecteren patronen van chips op ronde platen met halfgeleidend materiaal. Laagje voor laagje worden zo de chips opgebouwd. Elke chip bevat een verzameling van miljarden transistoren die samen je telefoon, computer of auto aansturen. ASML is de marktleider in deze ingewikkelde techniek, met een aandeel meer dan 80 procent. ASML rekent erop dat zijn omzetgroei dit jaar lager uitvalt: geen 20 procent, zoals eerder aangekondigd, maar 10 procent. Dat maakte het bedrijf uit Veldhoven woensdag bekend bij de resultaten over het tweede kwartaal. Door problemen met de levering van onderdelen en opstoppingen in de productieketen krijgt ASML de bestelde lithografiemachines niet op tijd de deur uit.  ASML draaide in het tweede kwartaal een omzet van 5,4 miljard euro (een stijging van 53 procent vergeleken met een jaar eerder) en maakte 1,4 miljard winst. De afgelopen drie maanden bestelden chipfabrikanten voor 8,5 miljard euro aan nieuwe systemen. Voor heel 2022 rekent ASML nu op 20,5 miljard euro omzet. Het is maandagmiddag, begin mei, als Joost Ploegmakers zich klaarmaakt voor een besloten ‘all-hands meeting’; een gesprek met het voltallige personeel. Hij werkt nu anderhalf jaar aan de oostkust. Zijn boodschap aan de medewerkers: Wilton moet het moordende tempo van Veldhoven bijbenen. Niet dat dit een nieuwe boodschap is, vertellen enkele medewerkers naderhand: „We werken hier al zo lang onder hoge druk dat het begint te wennen.” De vraag naar lithografiemachines, cruciaal in het productieproces van chips, is zo groot dat ASML er niet genoeg gemaakt krijgt. Het chiptekort, dat al twee jaar aanhoudt, is nog niet opgelost en ook op lange termijn rekent de chipindustrie op meer vraag naar rekenkracht, digitale opslag en communicatiechips. De VS en Europa willen eigen chipfabrieken, om minder afhankelijk te zijn van Aziatische fabrikanten. Dat levert nog meer opdrachten op voor ASML (jaaromzet: 18,6 miljard euro).  Wilton moet meegroeien. Eind mei kondigde ASML aan 200 miljoen dollar extra te investeren in zijn vestiging in Wilton. ASML-topman Peter Wennink maakte dat samen met het Amerikaanse ministerie van Handel bekend.  ASML probeert nieuwe mensen aan te trekken naar de grens van Connecticut en New York. Amerikaanse techneuten zijn doorgaans bereid te verhuizen, zegt Joost Ploegmakers, „ook naar Wilton.” Productiemedewerkers worden dicht bij huis gezocht, met billboards langs de weg. „Niet alle hightechbanen zijn buiten handbereik”, luidt de ASML-slogan.  Ook als je je highschool-diploma hebt, kun je al aan de slag bij ASML. Leuker dan een baantje bij de plaatselijke Walmart, volgens een andere ASML-slogan: „Word onderdeel van een bedrijf dat overal onderdeel van is”.   ASML kondigde eind mei aan 200 miljoen dollar extra te investeren in zijn vestiging in Wilton.   Foto ASML Voor het montagewerk aan onderdelen van de lithografiesystemen is een wetenschappelijke opleiding niet per se noodzakelijk. Dat geldt wel voor de ontwikkelafdeling, waar 1.100 mensen aan nieuwe producten voor chipmachines werken. Waar haal je die geschoolde  mensen vandaan, vraagt ASML-medewerkster Claire Chen zich af. Zij is verantwoordelijk voor de ontwikkelafdeling en moet haar onderzoeksgroep – veertien mensen – de komende twee jaar verdrievoudigen om mee te kunnen in het tempo dat ASML vereist. „Er is voorlopig geen limiet aan het aantal mensen dat we mogen aannemen”, zegt ze.  Zelf is Chen afgestudeerd aan MIT, het technologie-instituut in Boston. Ze sponsort daar projecten om te laten zien wat ASML aan techniek en uitdagingen in huis heeft. „Het chiptekort heeft wel geholpen om ASML op de radar te krijgen bij studenten.” Wat uitbreiden in Wilton extra complex maakt, is dat de fabriek produceert voor meerdere ASML-divisies. En die vragen allemaal om meer.  De onderdelen uit Wilton belanden in lithografiemachines, die werken met deep ultraviolet licht, ook wel DUV. Dat zijn de meest gebruikte lithografieapparaten in de chipindustrie. Daarnaast wordt hier techniek gemaakt voor lithografiemachines met extreem ultraviolet licht, EUV. Van die apparaten – 160 miljoen euro per stuk – maakt ASML er dit jaar 55. Wilton maakt zich ook klaar voor de volgende stap: EUV-systemen met  grotere lenzen (High-NA). Deze machines kunnen nog fijnmaziger chips produceren. Van deze apparaten, die 400 miljoen euro per stuk kosten, wil ASML er vanaf 2024 twintig per jaar leveren. De ASML-vestiging in Wilton was oorspronkelijk van Perkin-Elmer,  een Amerikaans bedrijf dat rond de Tweede Wereldoorlog al werkte aan geavanceerde lenzen. Eind jaren zestig vroeg het ministerie van Defensie Perkin-Elmer om lithografiemachines te ontwerpen, voor de productie van chips voor militaire toepassingen. In  lithografiemachines zijn lenzen belangrijk, omdat ze het licht nauwkeurig moeten kunnen projecteren.  Het bedrijf bleef lenzen maken; onder meer voor de Hubble-ruimtetelescoop, die in 1990 werd gelanceerd om foto’s van verre sterrenstelsels te nemen. Perkin-Elmer kon de ontwikkelingen in lithografie echter niet bijhouden. In de jaren negentig werd het bedrijf overgenomen door de Amerikaanse Silicon Valley Group (SVG). In 2001 betaalde ASML op zijn beurt 1,6 miljard dollar voor SVG. ASML had  zijn zinnen gezet op een grote klant van SVG, Intel, en wilde toegang tot specialistische kennis en patenten van sensoren en optische systemen.  SVG was de laatste Amerikaanse fabrikant van lithografiemachines. Inmiddels is de chipwereld afhankelijk van Nederlandse hightech – tot frustratie van de Amerikaanse overheid. Die probeert te voorkomen dat ASML geavanceerde lithografiemachines levert aan China. De regering-Biden wil de eigen chipindustrie stimuleren om minder afhankelijk te zijn van Azië. Een subsidiepakket van 52 miljard dollar ligt klaar. Maar de hiervoor bedoelde CHIPS Act is nog steeds niet door het Amerikaanse Congres goedgekeurd. Chipfabrikant Intel, die grote fabrieken in Ohio wil bouwen, zit met ongeduld op de subsidie te wachten. De lithografiemachines zijn al besteld – bij ASML. In de twintig jaar sinds ASML in Wilton neerstreek, is veel veranderd. De typisch Amerikaanse cubicles op het kantoor zijn vervangen door open bureaus en de werkcultuur is minder hiërarchisch geworden, en directer. „Dat was heel verfrissend”, vertelt Christopher – „zeg maar Chip” –  Mason. Hij is een oud-gediende van Perkin-Elmer die alle overnames meemaakte. „Het duurde wel een paar jaar voordat ik merkte dat de werkwijze van ‘Veldhoven’ beter was.”  Perkin-Elmer bouwde vroeger wat de klant wilde, in een zo klein mogelijke behuizing om ruimte te besparen. ASML permitteerde zich meer ruimte om een betere oplossing te bedenken. „Maar er is ook meer discipline nodig om al die losse onderdelen van ASML’s lithografiesysteem  op elkaar aan te sluiten.”   Inmiddels is Chip ‘ASML Fellow’ – een eretitel voor de uitvinders bij het bedrijf – en ziet hij veel nieuwe, jonge collega’s op de werkvloer. „Het enthousiasme van vroeger is helemaal terug. De werkdruk is hoog, maar dat is beter dan de grote pieken en dalen die we in het begin van de chipindustrie ondergingen. Dat zorgde destijds voor veel onzekerheid”, aldus Mason.     Foto ASML Voor ASML, dat wereldwijd  35.000 medewerkers telt, is Wilton de grootste vestiging in de VS. Met de groeispurt van het Nederlandse bedrijf verandert ook het slaperige stadje in een levendige hightechhub. Het is een kopie van de groeispurt in Noord-Brabant, rondom de uitdijende campus van ASML in Veldhoven. Met één verschil: in Wilton is nog ruimte genoeg. „Ik kan niet genoeg benadrukken hoe blij we zijn met ASML”, zegt Lynne Vanderslice, de First Selectwoman, een New Englandse variant op de burgemeester. „Noem me maar de ceo van de stad. Ik woon hier al meer dan dertig jaar en de laatste tijd zie ik onze gemeente opbloeien als nooit tevoren – dankzij de werknemers van ASML die winkelen in onze winkels en eten in onze restaurants.” Maar de First Selectwoman is eerlijk: De meeste mensen, ook ik, hadden nog nooit van ASML gehoord. Ik werkte een paar jaar geleden voor een vrijwilligersorganisatie die kinderen uit steden onderdak bood, en kreeg een telefoontje van ASML dat een donatie wilde doen. Ik dacht toen: Wie is ASML?” „Dat ASML groeiplannen voor Wilton had, wisten we al langer”, zegt Michael Wrinn, verantwoordelijk voor de planning van bouwprojecten in het stadje. „Maar we wisten niet dat ze er zo’n vaart achter zouden zetten. We zijn nu bezig met een project voor 174 woningen om nieuwe medewerkers te huisvesten, en er is nog een stuk grond vrijgemaakt voor extra appartementen en herenhuizen.” Dat de druk op de plaatselijke woningmarkt groeit, komt niet alleen door ASML, vertelt Wrinn. „Veel kantoorwerkers uit New York zijn tijdens de pandemie vanuit de stad naar het platteland verhuisd.” Voor jongere mensen is er niet veel te doen in Wilton, zij wonen het liefst in steden als Norwalk en het nabijgelegen stadje Stamford. „Daar is tenminste iets van een uitgaansleven”, zegt Lynne Vanderslice. „Dit is een familiestadje, voor mensen die van de buitenlucht en de natuur houden.” Wat Wilton betreft, kan ASML doorgroeien in kantoren die leeg zijn blijven staan na de pandemie. Zo blijft het stadje een financiële domper bespaard, zegt de First Selectwoman. „Onze belastinginkomsten zouden anders dalen door de leegstand.” ASML betaalt Wilton per jaar 2,5 miljoen dollar onroerendgoedbelasting,  2 procent van de gemeentelijke begroting. Vanderslice: „Dat betekent extra geld voor sportvelden en andere voorzieningen. Daar profiteren we allemaal van.” De verkeersdrukte in het stadje is  nog draaglijk, omdat  de kruispunten bij de ASML-vestiging zijn verbeterd.  Wilton wil daarnaast de busverbindingen met omliggende steden  intensiveren. Ook leggen vijf steden en dorpen samen de Norwalk River Valley Trail aan: vijftig kilometer fietspad door de uitgestrekte bossen van New England, met een afslag naar ASML. Grote kans dat je onderweg een kardinaal tegenkomt.  ASML ontwerpt de techniek van lithografiemachines, maar laat verreweg de meeste onderdelen maken door andere leveranciers. De systemen worden in Veldhoven geassembleerd.  ASML heeft ook enkele eigen fabrieken die onderdelen maken, zoals die in Wilton. Hier maken ze sensoren en de zogeheten ‘topmodule’. Dat onderdeel van het systeem herbergt het masker, ofwel de blauwdruk van de chips. Het laserlicht van de lithografiemachine valt door dat masker op de wafer, de ronde plaat met halfgeleidend materiaal. Om het licht op de juiste plek te laten vallen, schieten de maskers razendsnel heen en weer. Sneller dan een straaljager, in een machine die jarenlang non-stop moet kunnen werken. Dat stelt hoge eisen aan de betrouwbaarheid. Voordat je als bezoeker in de stofvrije ‘cleanroom’ in Wilton rondgeleid kan worden, moet je je in een gedesinfecteerd maanmannetjespak hijsen. Elk stofdeeltje is in dit stadium van de hypergevoelige chipproductie – nog voordat de topmodule wordt gemonteerd in de uiteindelijke machine – al te veel. De fabriek is inmiddels ook aangepast voor ASML’s nieuwe generatie High NA-systemen. Die zijn bijna drie keer zo groot als de EUV-apparaten die nu in gebruik zijn.||https://www.nrc.nl//nieuws/2022/07/20/asml-kan-de-vraag-naar-chips-amper-bijbenen-en-dat-merken-ze-in-small-town-wilton-a4136931
2022-07-21||Kunstenaar Roee Rosen overschrijdt de grenzen van het goede en het mooie||De Israëlische kunstenaar Roee Rosen (1963) stelt dat zijn werk voortkomt uit zelfontkenning en zelfverraad, waarbij hij het „ethisch oncomfortabele en het esthetisch ontwrichtende” nastreeft. Hoe dat er in de praktijk uitziet blijkt bijvoorbeeld uit een werk van hem uit de jaren negentig, Leven en sterven als Eva Braun – Hitlers geliefde in de Führerbunker en in het hiernamaals. Een geïllustreerd voorstel voor een virtual reality-scenario dat niet verfilmd moet worden. Het kunstwerk bestaat uit tekeningen en een tekst die de bezoeker verleidt zich te identificeren met Eva Braun. Oftewel: zelf Eva Braun worden. Braun denkt na haar dood naar de hel te gaan, maar dat blijkt niet het geval te zijn. „De hel is fake”, lezen we, in plaats daarvan verschijnt de reusachtige Koreaanse masseur Hirrohisho die Eva Braun aangenaam masseert. Deze lezer vroeg zich meteen af of Eva Braun inderdaad de genoegens heeft mogen smaken van een Koreaanse masseur. Tenslotte had Heinrich Himmler (1900-1945) een persoonlijke masseur, Felix Kersten, deze Kersten was in de leer geweest bij een beroemde Chinese arts, Dr. Ko. Echter nergens vond ik iets over een Koreaanse masseur van Eva Braun, al dan niet genaamd Hirrohisho. De zoektocht naar de werkelijkheid achter Hirrohisho was het waarlijk ethisch oncomfortabele en esthetisch ontwrichtende van Roee’s kunstwerk. Het besef dat er in het hiernamaals, of we nu Eva Braun zijn of niet, een Koreaanse masseur op ons wacht die ons kietelt, had iets unheimlich of uncanny, zoals het ethisch oncomfortabele en esthetisch ontwrichtende ook wordt genoemd. Rechtvaardigheid blijkt, zelfs in theorie – als we het hiernamaals als een onbewezen theorie mogen beschouwen – een grap. De deconstructie van het lichaam is niet alleen een immorele bezigheid De toeschouwer verleiden zelf op zoek te gaan naar waarheid is een strategie die Rosen vaker gebruikt. Een ander kunstwerk van hem heet Sweet Sweat Justine Frank, een biografie van een fictieve kunstenares, de Belgisch-Joodse Justine Frank (1900-1943) die slecht Jiddisch sprak en onder het pseudoniem Gregoir Coque haar pornografische roman Zoet zweet publiceerde, twee jaar voor Georges Bataille (1897-1962) zijn beroemde pornografische tekst Geschiedenis van het oog publiceerde. Overigens was Frank bevriend met Bataille en met de Belgische surrealistische dichter Camille Goemans (1900-1960), die net als Bataille echt bestaan heeft. Juist doordat de biografie vol zit met verwijzingen naar echte kunstenaars en schrijvers, wordt de niet bestaande Justine Frank steeds echter — en veel van haar zogenaamde tijdgenoten steeds fictiever.  Je zou dit project kunnen vergelijken met het oeuvre van Patrick Modiano (1945); het verleden is fundamenteel onkenbaar, mensen verdwijnen, daarmee ook hun geheimen en de banale details die samen hun leven vormden. Modiano laat keer op keer zien dat er geen werkelijk verschil is tussen een geheim en een banaal detail, mits degene om wie het gaat is verdwenen. Uiteindelijk blijft er van mensen niets anders over dan een fantasie over hun verleden, en zelfs dat niet altijd. Zeker in zijn latere boeken overheerst bij Modiano de gelatenheid van de weemoed, terwijl Rosen een agressieve speelsheid aan de dag legt. Het smakeloze is zijn obsessie. Niet om eraan te ontsnappen, maar om het bloot te leggen.  Een ander kunstwerk van Rosen, Hilarious,  bestaat uit een tekst en een video-opname van een stand-upcomedian. De grappen blijken helemaal geen grappen te zijn, of beter gezegd, ze hebben alleen de vorm van een grap („wat is grappiger, geld of anale seks?”) en dwingen de kijker of lezer daardoor zich af te vragen: wat is eigenlijk een grap?  Verwijzend naar de filosoof Gilles Deleuze (1925-1995) meent ook Rosen dat het komische de wet ontwricht. Maar voor deze stelling een wet is geworden moet die door het komische ook weer worden ontwricht. Rosen zelf stelt dat er wetten zijn die gebaseerd zijn op hun eigen ontkenning, zoals bijvoorbeeld de ‘wetten’ in een totalitaire samenleving of in een samenleving waar niet alle burgers gelijk zijn voor de wet. Hilarious kan als een dodelijk commentaar op het genre van de stand-upcomedy worden gezien, maar het trekt ook de gemeenplaats dat humor ontregelend zou zijn in twijfel. Humor is veelal conformistisch. Het ontregelende, zou je kunnen zeggen, begint aan een tweede leven als conformisme zodra het mainstream is geworden. Het ontregelende moet zich daarom steeds weer opnieuw uitvinden. Volgens de Duitse regisseur en curator Marcel Schwierin heeft Rosen het in zijn werk over „de deconstructie van het menselijk lichaam in verschillende historische en geopolitieke variaties”. Deconstructie kan hier worden begrepen als vernietiging, maar deconstructie is ook het scheiden van de verschillende lichaamsdelen. De beul die martelt, deconstrueert, een chirurg deconstrueert eveneens een lichaam, waaruit blijkt dat de deconstructie van het lichaam niet alleen een immorele bezigheid is. In een essay, geen kunstwerk maar een echt essay (voor zover die twee van elkaar te onderscheiden zijn), getiteld Over de relatie tussen schaamhaar en de Holocaust in de filmkunst, uit 2003, stelt Rosen dat Hollywood tot de film Basic Instinct van Paul Verhoeven (1938) uit 1992 geen schaamhaar toonde — en zelfs in die film ging het eerder om de illusie van schaamhaar. Echter, in Schindler’s List van Steven Spielberg (1946) uit 1993 was schaamhaar te zien. Volgens Rosen dient het Hollywoodiaanse lichaam als fantasie en object van begeerte te worden „bevrijd van de dierlijke werkelijkheid van harigheid”. Spielbergs film wilde een historische werkelijkheid benaderen (realisme) en door het schaamhaar zo volop te tonen (een overtreding van de wet van Hollywood) benadrukte hij dat de Holocaust geen fictie is. Dit alles kon gebeuren in een Hollywoodproductie omdat de lichamen waarop de dierlijke harigheid te zien is toch ieder moment vernietigd zouden worden (gaskamers, historische werkelijkheid) waardoor de kijker zich geen zorgen meer hoeft te maken over de vraag of deze lichamen wel of geen begeerte opwekken, of dat ze gerekend moeten worden tot het vieze (want, harige). Rosen heeft zich ook in andere essays en interviews kritisch uitgelaten over de manier waarop vooral Duitsland en Israël omgaan met het verleden, meer in het bijzonder de Holocaust — een term die hij zelf verwerpt. Holocaust is een religieuze term uit het Oudgrieks dat letterlijk brandoffer betekent. Volgens Rosen is het gebruik van die term een ‘symptoom’ van de manier waarop de herinnering wordt ingezet voor ideologische doeleinden. De vraag hoe een collectief zich het verleden moet herinneren zonder enige ideologische invloed laat hij onbeantwoord. Met name de identificatie met het slachtoffer vindt hij in een Israëlische context, maar niet alleen in die context, problematisch. Eigenlijk neemt Rosen aanstoot aan alle herinneringscultuur waar welke staat of industrie dan ook zich over ontfermt. Daarin staat hij niet alleen. Zo heeft de Australische historicus  A. Dirk Moses (1967) de herinneringscultuur in Duitsland recentelijk „een staatsideologie” genoemd en heeft hij gesteld dat die herinneringscultuur, om het even grof te zeggen, bedoeld is om het koloniale verleden aan het zicht te onttrekken. Ook behandelt Moses de innige band tussen Duitsland en Israël als een bijproduct van die herinneringscultuur. Anders gezegd, in de competitie tussen het koloniale verleden en de Holocaust zou de Holocaust zich ten onrechte naar de eerste plaats hebben gewerkt.  Ontregelende humor begint aan een tweede leven als conformisme zodra het mainstream is geworden Deze stelling heeft in Duitsland tot hevige debatten geleid, waarvan nauwelijks iets tot in Nederland is doorgedrongen — wat niet wil zeggen dat het idee in Duitsland is gebleven. Ideeën hebben hun eigen manier van reizen. Toen onlangs een columniste in het Algemeen Dagblad stelde dat de Holocaust ‘verbleekte’ bij het slavernijverleden was dat een wat vulgaire voortzetting van het academische debat dat Moses was begonnen. Rosen speelt schaak met de werkelijkheid, het is die instelling die mij in hem aantrekt. Het oordeel over de ethiek van de zetten van je tegenstander doet niet ter zake; je beïnvloedt het bord, oftewel de werkelijkheid, door zelf zetten te doen. Deze metafoor veronderstelt wel dat er spelregels zijn waaraan alle partijen zich min of meer houden. Wij weten nu juist dat de werkelijkheid vaak het meest ingrijpend verandert als er spelers zijn die zich niet aan de regels houden. Zeker vanaf de romantiek geldt dat ook voor kunstenaars en schrijvers. Vernieuwing, wat dat ook moge zijn, is een poging regels (wetten) succesvol te overschrijden, of op zijn minst de illusie te wekken dat die regels overschreden zijn. Daarmee is eigenlijk alle kunst en literatuur grensoverschrijdend, wat natuurlijk niet betekent dat de kunstenaar in het dagelijks leven ook grensoverschrijdend zou moeten zijn; hooguit kun je je afvragen, zie de grap, waarover we het precies hebben als we over het grensoverschrijdende praten. Met zijn voorliefde voor de maximalisering van de transgressie (het extreme, het smakeloze), en zijn instelling dat de deconstructie van het menselijke lichaam niet kan worden overgelaten aan beulen, Hollywoodproducenten, artsen en gevangenisbewakers, was het te verwachten dat Rosen uit zou komen bij Franz Kafka en natuurlijk bij zijn De gedaanteverwisseling. Het is de moeite waard de novelle, waarin handelsreiziger Gregor Samsa ontwaakt als ‘reusachtig ondier’ (in de vertaling van Willem van Toorn), te herlezen of te lezen, al was het maar om te beseffen welk belang Kafka heeft gehad voor de literatuur. Menig 19de-eeuwse roman heeft zich, vaak ook op ingenieuze wijze, toegelegd op het larmoyante (Anne Karenina, Madame Bovary). Maar Kafka deconstrueert het larmoyante, al ontkomt hij er zelf niet altijd aan, bijvoorbeeld in zijn Brief aan de vader. Als de wereld een grap is, wat wil zeggen dat de wereld de ontkenning van de wet is, dan is er geen plek voor het larmoyante dat immers veinst dat een dergelijke grap niet bestaat. Kafka’s kracht blijkt uit de manier waarop het gezin van Samsa omgaat met het feit dat hun zoon en broer is veranderd in een ondier, daarbij vergeleken is de harigheid van het menselijke lichaam inderdaad een milde aangelegenheid. Rosen maakte van De gedaanteverwisseling een musical, een film voor kinderen getiteld Kafka for Kids.  Alleen al deze vorm is unheimlich, de metamorfose van Samsa wordt uitgelegd aan kinderen in de bekende stijl van menig televisieproductie voor kinderen, anders gezegd in de vervolmaking van deze stijl. Rosens esthetische keuzes maken van Kafka for Kids iets zo aangenaams, iets zo subliems, dat de bittere werkelijkheid van Kafka’s novelle (een jonge handelsreiziger gaat ten onder aan zijn transformatie, zijn gezinsleden bespoedigen de ondergang) wordt weggewerkt achter muziek, kleuren, – Kafka for Kids had ook Kafka in het roze en het groen kunnen heten – spitsvondigheden, en acteurs die in tafels en schilderijen verstopt worden. Mensen worden kevers, maar daar staat tegenover dat lampen weer mensen worden. Een volwassen actrice (Hani Furstenberg) speelt het meisje aan wie het verhaal van Kafka wordt verteld. Een deel van het verhaal wordt gezongen, en het ongedierte zelf zien wij, net als de rest van het gezin Samsa, getekend terug. Dat gaat in tegen de wens van Kafka, die niet wilde dat het ongedierte getekend zou worden. Op 25 oktober 1915 schreef Kafka aan zijn uitgever (Kurt Wolff Verlag) dat er geen tekening van het insect op de omslag mocht komen („Das nicht, bitte das nicht!”). Rosen thematiseert deze overtreding van Kafka’s wet door advies te vragen aan Kafka’s schoen, die een Kafka-expert zou zijn. Daarna wordt een lied gezongen over de kwestie, waarin ‘shoe’ rijmt op ‘Jew’. Halverwege wordt het programma voor kinderen (Kafka for Kids) onderbroken en de actrice die net nog een kind speelde, wat Kafka for Kids overigens iets pornografisch geeft, is nu een juridisch expert die zich bezighoudt met een werkelijke casus. De vraag is: wat is een kind? Het 12-jarige, Palestijnse meisje D werd in 2016 gearresteerd omdat ze een Israëlische nederzetting zou zijn genaderd met een mes onder haar jas. Ze wordt veroordeeld tot gevangenisstraf en belandt in een gevangenis voor volwassen vrouwen. De wereld die gebouwd is op de ontkenning van de wet, en dus een grap is geworden, blijkt een reële werkelijkheid, ook buiten de context van het kunstwerk. Dat is het ethisch oncomfortabele en esthetisch ontwrichtende van Kafka for Kids. Kunstmuseum Luzern toont vanaf  26/11    de tentoonstelling Roee Rosen: Kafka for Kids and Other Troubling Tales. Meer info: roeerosen.com  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/20/de-bitterzoete-ontwrichter-roee-rosen-wil-de-deconstructie-van-het-lichaam-niet-overlaten-aan-beulen-en-hollywoodproducenten-a4136930
2022-07-21||VN: vlucht Pratasevitsj en Sapega landde door valse bommelding Wit-Rusland||De Wit-Russische overheid deed een valse bommelding waardoor een Ryanair-vliegtuig dat vanuit Griekenland naar Litouwen vloog, moest landen in de Wit-Russische hoofdstad Minsk. Dat concludeert het VN-luchtvaartagentschap International Civil Aviation Organization dinsdag na onderzoek. Dat er sprake was van een valse bommelding door Wit-Rusland werd al vermoed, maar is nu officieel bevestigd.  Nadat het vliegtuig in mei vorig jaar een gedwongen landing maakte, werden de 27-jarige Wit-Russische journalist en activist Roman Pratasevitsj en de 24-jarige Russische rechtenstudent Sofia Sapega, zijn vriendin, gearresteerd. De twee waren na een vakantie in Griekenland onderweg naar hun woonplaats Vilnius in Litouwen. Pratasevitsj werkte destijds voor de Wit-Russische oppositieleider Svetlana Tichanovskaja. Aan boord van het vliegtuig is nooit een bom gevonden.  Volgens het VN-agentschap heeft de Wit-Russische overheid met deze actie het Verdrag van Chicago geschonden, dat toeziet op veiligheid in de luchtvaart. Het agentschap vraagt secretaris-generaal van de VN António Guterres maatregelen te overwegen. Als gevolg van het incident sloot de Europese Unie eerder al onder meer haar luchtruim voor de Wit-Russische vliegtuigmaatschappij Belavia.  Sapega werd in mei veroordeeld tot zes jaar cel door de Wit-Russische rechtbank, die haar verwijt te hebben „aangezet tot haat”. De rechtenstudent plaatste op haar Telegramkanaal onder meer persoonsgegevens van militairen die de antiregeringsprotesten in Wit-Rusland in 2020 hielpen neerslaan. Pratasevitsj is nog niet veroordeeld en werd vorig jaar onder huisarrest geplaatst. ||https://www.nrc.nl//nieuws/2022/07/20/vn-vlucht-pratasevitsj-en-sapega-landde-door-neppe-bommelding-wit-rusland-a4136928
2022-07-21||Fel bekritiseerde oud-premier Wickremesinghe nieuwe president Sri Lanka||Het Sri Lankaanse parlement heeft voormalig premier Ranil Wickremesinghe als nieuwe president aangesteld. Dat melden internationale persbureaus woensdag. Wickremesinghe was onder de vorige president, die hevig onder vuur lag van de bevolking, premier van het Zuid-Aziatische land. Ook de nieuwe president is niet bij alle kiezers even populair: vorige week bestormden betogers zijn kantoor uit wrevel over het economische regeringsbeleid.  Desondanks keurde een parlementsmeerderheid zijn kandidatuur goed. Wickremesinghe kreeg 134 stemmen in het 225 zetels tellende parlement. De belangrijkste oppositiekandidaat kreeg 82 stemmen. „Ik dank het parlement voor deze eer”, zei de 73-jarige nieuwe president volgens persbureau Reuters. Wickremesinghe heeft veel politieke ervaring: voor zijn presidentschap diende hij zes termijnen als premier van Sri Lanka.  Wickremesinghe zou president blijven tot 2024. Dan organiseert het land nieuwe presidentsverkiezingen. De nieuwe Sri Lankaanse leider stelde dat het land „een moeilijke tijd tegemoet gaat”, daarmee doelend op de economische malaise, waar veel demonstranten de regering voor verantwoordelijk houden. In Sri Lanka zijn grote tekorten aan benodigdheden als brandstof, voedsel en medicatie. De afgelopen maanden gingen betogers regelmatig de straat op.  Vorige week werd Wickremesinghe als interim-president van het land aangesteld. Wickremesinghe nam de honneurs waar omdat zijn voorganger Gotabaya Rajapaksa het land ontvluchtte. Rajapaksa vertrok naar Malé, de hoofdstad van de Malediven, nadat zijn ambtswoning was bestormd door antiregeringsbetogers. Ook zijn broer Basil Rajapaksa — tevens minister van Financiën — is Sri Lanka ontvlucht.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/20/fel-bekritiseerde-oud-premier-wickremesinghe-nieuwe-president-sri-lanka-a4136926
2022-07-21||Groei ASML remt af door leveringsproblemen|| Chipmachinefabrikant ASML rekent erop dat zijn omzetgroei dit jaar lager uitvalt: geen 20 procent, zoals eerder aangekondigd, maar 10 procent. Door problemen met de levering van onderdelen en opstoppingen in de productieketen krijgt ASML de bestelde lithografiemachines niet op tijd de deur uit. ASML is afhankelijk van een grote en complexe keten van toeleveranciers, die elk kampen met hun eigen productieproblemen en personeelsgebrek. Iedereen moet meegroeien in de tempoversnelling van ASML, maar dat gaat niet zonder horten en stoten. Het bedrijf uit Veldhoven maakte woensdag de resultaten over het tweede kwartaal bekend: 5,4 miljard euro omzet (een stijging van 53 procent vergeleken met een jaar eerder) en 1,4 miljard winst.  De vraag naar nieuwe lithografiemachines is hoger dan ooit, vertelde -ASML-topman Peter Wennink woensdagochtend bij een toelichting op de cijfers: „Meer dan we kunnen maken.” Afgelopen kwartaal bestelden chipfabrikanten voor 8,5 miljard euro aan nieuwe systemen. Voor 2022 rekent ASML nu op 20,5 miljard euro omzet. Daarbij zit 2,8 miljard euro aan ‘uitgestelde’ omzet. Om tijd te winnen bezorgt ASML lithografiemachines al in een vroeger stadium bij klanten, nog voordat de systemen volledig getest zijn. Maar een verkochte machine telt pas mee in de boekhouding als die getest en wel in de chipfabriek staat. Het geld voor een aantal machines die al gebouwd zijn komt pas in 2023 binnen. Lithografiemachines van ASML zijn nodig voor de productie van chips. Sinds de coronacrisis is sprake van een chiptekort, dat met name in de auto-industrie goed voelbaar is. De economische onzekerheid en angst voor een recessie zorgen wel voor afnemende vraag naar consumentenproducten waar chips in zitten, zoals laptops en smartphones. Met name de pc-markt kelderde hard na de verkooppiek tijdens de coronacrisis. ASML heeft enigszins last van inflatie – die tast de winstmarge wat aan – maar Wennink verwacht niet dat het bedrijf veel last zal hebben van een eventuele recessie. De vraag naar chips op lange termijn blijft stijgen, stelt de topman: de chipfabrikanten plannen ver vooruit bij de aanschaf van lithografiemachines. ASML’s sommetje voor de lange termijn: een jaarlijkse omzetgroei van 11 procent tot 2030.||https://www.nrc.nl//nieuws/2022/07/20/groei-asml-remt-af-door-leveringsproblemen-a4136927
2022-07-21||Oud-presentator Frank Masmeijer vrijgelaten na gratie van de Koning||De voor drugssmokkel veroordeelde voormalig NCRV-presentator Frank Masmeijer (60) is eind vorige maand vrijgelaten nadat koning Willem-Alexander hem gratie zou hebben verleend. Dat bevestigt een woordvoerder van de Rijksvoorlichtingsdienst na berichtgeving in De Telegraaf. Masmeijer moest nog zeker anderhalf jaar straf in de gevangenis in Nieuwegein uitzitten, maar werd tot zijn eigen verbazing plotseling vrijgelaten.  De Koning deed dit op verzoek van een speciaal aangestelde rechter en van minister Franc Weerwind (Rechtsbescherming, D66). Volgens De Telegraaf staat hun handtekening op het document waarin het besluit van de Koning vermeld staat, dat in handen is van Privé. Wat er aan het verzoek is voorafgegaan, is niet duidelijk.   Advocaten Geert-Jan Knoops en Carry Knoops zeggen tegen De Telegraaf „verrast” te zijn door het nieuws. Ze zeggen de laatste tijd geen contact meer met hun cliënt te hebben gehad en waren niet betrokken bij het verzoek tot gratieverlening. Dat Masmeijer op deze manier is vrijgekomen is volgens hen uitzonderlijk. „Normaal gesproken gaat het om buitengewoon klemmende redenen, zoals ziekte of een gezin dat eraan onderdoor gaat dat ‘vader’ vastzit,” zegt Geert-Jan Knoops.  De voormalige tv-presentator werd in 2019 in België veroordeeld tot een celstraf van negen jaar voor zijn rol bij de smokkel van 467 kilo cocaïne. Masmeijer ontkende aanvankelijk betrokken te zijn geweest bij de smokkel, maar gaf later toe een „beperkte rol” te hebben gespeeld. Toen hij na de eerste uitspraak van de rechter in 2017 in hoger beroep ging, viel de straf hoger uit dan de eis van de aanklagers; acht jaar cel en een boete van 40.000 euro. Masmeijer mocht zijn straf onder bepaalde voorwaarden in Nederland uitzitten.  Masmeijer was vooral bekend van tv-programma’s als de Holidayshow en Dinges eind jaren tachtig en begin jaren negentig. Naast televisiepresentator was hij ook horeca-ondernemer in België. In een eerder interview met het AD zei Masmeijer dat hij graag weer een carrière op tv zou willen. ||https://www.nrc.nl//nieuws/2022/07/20/oud-presentator-frank-masmeijer-vrijgelaten-na-gratie-van-de-koning-a4136923
2022-07-21||Ontvanger onterechte uitkering hoeft deze na vijf jaar niet meer terug te betalen||Het kabinet gaat voortaan soepeler om met mogelijk onterecht verkregen uitkeringen. Volgens nieuw aangekondigde regels hoeven ontvangers van de AOW, WW of bijstand de uitkeringen na vijf jaar niet meer terug te betalen als deze te hoog of onterecht waren uitgekeerd, terwijl de termijn voorheen twintig jaar was. Ministers Karien van Gennip (Sociale Zaken, CDA) en Carola Schouten (Armoedebeleid, ChristenUnie) willen uitgaan van vertrouwen: ze hanteren het uitgangspunt „dat de meeste mensen het goede willen doen”, zo schreven ze maandag aan de Tweede Kamer.  Het nieuwe beleid leidt ertoe dat instanties bij overtredingen niet direct beboeten, maar ook eerst voor een waarschuwing kunnen kiezen. Over het huidige uitkeringsregime schrijven de ministers dat de burger „voor een langere periode moet kunnen aantonen recht te hebben op een uitkering”. Ze willen die last „nu beter verdelen tussen overheid en burger”. Daarom komen de eerste vijf jaar van een te hoog uitgekeerde bijstand voortaan „voor rekening en risico van de overheid”.  Van Gennip en Schouten constateren dat binnen de huidige regels mensen „soms een overtreding begaan omdat ze niet bij machte zijn iets anders te doen”. Als voorbeeld noemen ze een te laat doorgegeven verandering in de gezinssamenstelling door bijvoorbeeld een overlijden. Bij zo’n situatie moeten de instanties voortaan uitgaan van „de aanname dat iemand geen moedwillig misbruik maakt” van een uitkering.  Pas bij aanwijzingen voor een bewuste overtreding, moeten de instanties dit verder onderzoeken. Het moet volgens de ministers immers mogelijk blijven „daadwerkelijk misbruik effectief te bestrijden en sanctioneren”.  Ook kondigen Van Gennip en Schouten een aanpassing in het schuldenbeleid aan. Uitkeringsinstanties UWV en SVB kunnen voortaan geen beroep meer doen op materieel vermogen als een huis of auto „bij geldschulden die kleiner zijn dan 36 maal de aflossingscapaciteit”. Het kabinet wil werken naar een beleid waarbij een betalingsregeling „eindig is”, zodat mensen aan het einde van hun schuld „met een schone lei kunnen beginnen”.  Het kabinet werkt al langer aan een soepeler sociaal-economisch beleid, mede in reactie op de Toeslagenaffaire, waar de vorige regering over is gevallen. Onlangs kondigde minister Schouten aan dat uitkeringsgerechtigden die fouten hebben begaan of boodschappen krijgen, niet langer worden beboet of gekort op hun uitkering. Ze wil toe naar een handhavingssysteem met meer ruimte „voor de menselijke maat en uitvoerbaarheid”. Uit onderzoek zou volgens de minister blijken dat mensen die een overtreding hebben begaan, te snel als fraudeur zijn bestempeld. ||https://www.nrc.nl//nieuws/2022/07/20/ontvanger-onterechte-uitkering-hoeft-deze-na-vijf-jaar-niet-meer-terug-te-betalen-a4136924
2022-07-21||Filmmaker wil het ongemak, de pijn, schaamte en schuldgevoel bij een miskraam laten zien||Iedereen die ooit (gewenst) in verwachting is geweest, herkent de bezorgdheid die zich direct na de eerste vreugde aandient. Gaat dit wel goed? Het simpele antwoord is: meestal wel. Maar soms ook niet. Een op de zeven zwangerschappen eindigt vroegtijdig, per jaar zijn het er wereldwijd zo’n 23 miljoen, elf procent van de vrouwen overkomt het één keer, twee procent twee keer. Dan kun je denken: het komt zó vaak voor, niet piepen en probeer het  nog een keer. Of je denkt zoals Tahyna MacManus, een Australische filmmaker: het komt zó vaak voor, wat raar dat er zo weinig aandacht is voor het verdriet om het verlies. Hoeveel tranen er geplengd mogen worden, lijkt  samen te hangen met hoe ver de zwangerschap gevorderd is. Tot twaalf weken spreek je over een ‘vroege miskraam’, tot twintig weken is het een miskraam, na twintig weken heet het een doodgeboorte.  Maar wat erg, erger, ergst is, valt niet voor een ander te bepalen. Deze filmmaakster besloot na haar eerste, vroege miskraam, haar tweede vast te leggen met de camera, zien we in Misverstanden over miskramen (KRO-NCRV). Haar echtgenoot filmt haar in het ziekenhuis, helemaal van harte gaat dat niet, want hij vraagt: „Waarom wil je dit filmen?”. Nou, omdat ze verslag wil doen van het fysieke ongemak, de pijn, het bloedverlies waar geen eind aan lijkt te komen. Maar vooral wil ze vertellen over haar schaamte en schuldgevoel dat ze niet in staat is een zwangerschap te volbrengen. Haar echtgenoot mag zijn rouw ook delen. „We verloren weer een kindje.” Hier moet ik wel vermelden dat de twee daarna een dochter kregen, en na weer een vroege miskraam, een zoon. Twee gezonde kinderen, maar, zeggen ze: „Het hadden er vijf kunnen zijn.”  Wat zal ik hier eens over zeggen zonder op iemands ziel te trappen? Ik snap dat je hier een film over wil maken, het is een belangrijk onderwerp, maar of het zo moet? Haar aanpak levert eerder wrevel op dan mededogen. Ja, ze heeft verlies ervaren, maar wat ze vooral verloor was  hoop en verwachting over een toekomstig mensenleven. Misschien had ik liever iets minder tranen van Tahyna willen zien en iets meer van de andere vrouwen in haar film en hun ervaringen. Heel anders, maar  ook ergens tussen (wan)hoop en verwachting, probeerde Fons de Poel dinsdagavond iets te maken van de geprogrammeerde, 52 minuten durende live-uitzending over de Vierdaagse van Nijmegen die niet doorging. Wéér niet. Na twee jaar afgelasting wegens corona zou deze week dan eindelijk het ‘wandelvirus’ weer mogen opleven. Maar het was te warm. Fons de Poel bouwde nog wat spanning op over nieuws van de dag ervoor toen de burgemeester en de marsleider besloten dat er de eerste dag niet gelopen wordt. Het besluit, overdrijft De Poel, voelt als een „opluchting na een zware bevalling”.  Het wordt dus een klein uurtje improviseren. Met een kaart van de wandelroute erbij vertelt De Poel  wat hij had zullen vertellen als... Er is een cameraploeg naar Elst gestuurd waar de tocht langs had zullen komen. De vlaggen hangen er halfstok. Verslaggever Sosha Duysker vraagt mensen hoe ze zich voelen nu het festijn weer niet doorgaat. „Leeg.” Zonder Vierdaagse is het „leven niet compleet”.  Verslaggever Tim Hogenbosch ploegt langs rivier de Waal waar mensen verkoeling zoeken in het water en onder parasols, om ze te vragen hoe ze deze „snikhete dag” doorkomen. In het water. Onder parasols. Hij probeert nog een eitje te bakken op de kokend hete Waalbrug. Lukt niet. Zo warm was het nou ook weer niet.     Het programma wordt gered door de mensen die tegen alle adviezen in tóch  gaan wandelen. Vier dagen is vier dagen. En vertrektijd vier uur ’s nachts is vertrektijd vier uur ’s nachts. Met de alcohol nog in de benen aanvaardt een vriendengroep de tocht. Als dat geen blaren worden. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/20/zo-warm-was-het-ook-weer-niet-een-eitje-bakken-op-de-kokendhete-waalbrug-lukte-niet-a4136925
2022-07-21||Huis VS akkoord met wet voor bescherming opengesteld huwelijk||Een meerderheid van het Amerikaanse Huis van Afgevaardigden heeft woensdag ingestemd met een wet die het opengesteld huwelijk beter moet beschermen. De Respect for Marriage Act beschermt de openstelling van het burgerlijk huwelijk, waardoor personen van gelijk geslacht, of personen met verschillende huidskleuren in de VS met elkaar mogen trouwen. De wet werd aangenomen met 267 stemmen voor en 157 tegen. De wet moet nog langs de Senaat. Het is nog niet duidelijk wanneer dat gaat gebeuren.  Het wetsvoorstel werd door de Democraten ingediend nadat vorige maand het federale recht op abortus werd teruggedraaid door de conservatieve meerderheid in het Hooggerechtshof. Rechter Clarence Thomas schreef daarna in een verdere onderbouwing van het vonnis dat ook andere uitspraken van het hof heroverwogen moesten worden. Zo pleitte hij onder andere voor het opnieuw beoordelen van het recht op toegang tot anticonceptie en het homohuwelijk. Sindsdien waren er zorgen onder Democraten dat het Hooggerechtshof daar een streep door zou gaan zetten.  De Respect for Marriage Act zou de in 1996 aangenomen Defense of Marriage Act vervangen. De laatstgenoemde wet definieert het huwelijk als een verbintenis tussen een man en een vrouw. Hoewel opmerkelijk veel Republikeinen (47 afgevaardigden) met de Democraten meestemden, waardoor er een ruime meerderheid was, is het niet zeker of het wetsvoorstel door de Senaat zal komen. De huidige verdeling van de Senaat – 50 Republikeinse zetels tegenover 48 Democratische – maakt de kans klein. Net als het recht op abortus, is het recht op het homohuwelijk niet in de wet verankerd. In 2015 stemden vijf van de negen rechters in met de legalisering van het homohuwelijk. In theorie zou het Hooggerechtshof deze uitspraak ook weer terug kunnen draaien, omdat het niet wettelijk is vastgelegd. Met de Respect for Marriage Act hopen Democraten dit te voorkomen.  Ook het recht op abortus werd in 1973 door het Hooggerechtshof gelegaliseerd, maar vervolgens nooit door wetgeving beschermd. Dit maakte het mogelijk voor het hof om de uitspraak afgelopen maand terug te draaien en van abortus weer een zaak van individuele staten te maken, waardoor het nu in een groot deel van het land (deels) illegaal wordt. ||https://www.nrc.nl//nieuws/2022/07/20/huis-vs-akkoord-met-wet-voor-bescherming-opengesteld-huwelijk-a4136922
2022-07-21||Wat betekent de Italiaanse politieke crisis voor Europa?|| De populaire Italiaanse premier Mario Draghi, factor van stabiliteit in Italië én Europa, heeft zijn ontslag aangeboden. Het brengt Italië in een diepe politieke crisis. De president weigerde zijn ontslag en stuurde Draghi naar huis met de opdracht om te kijken wat er te redden valt. Correspondent Ine Roox legt uit wat er speelt en kijkt vooruit: wat is er te verwachten van Draghi’s toespraak vandaag in het parlement?||https://www.nrc.nl//nieuws/2022/07/20/wat-betekent-de-italiaanse-politieke-crisis-voor-europa-a4136921
2022-07-21||Column | Flikken Lloret||Het nieuwtje verdampte snel tijdens de voorpremière van het weer in 2050, maar Nederlanders hebben een onbetaald vakantieklusje gekregen. Politie en OM verzoeken ons mee te helpen zoeken naar acht voortvluchtige criminelen, die er al dan niet nog hetzelfde uitzien als op de foto die ze ons tonen en al dan niet nog hetzelfde heten.  Bij de vertrekgates op Schiphol, in Eindhoven en Rotterdam worden de acht  tot eind deze maand getoond en de vraag is of vakantiegangers in het buitenland willen opletten of ze een van hen tegenkomen, omdat ze mogelijk bij familie zijn. Precies wat je nodig hebt na die urenlange rijchaos, dacht ik: huiswerk.  „Schat, heb je de tickets? Vaccinatiebewijs in de app? Paspoort? Mogelijk gedateerde naam en uiterlijke beschrijving van die tot levenslang veroordeelde moordenaar? Je sudokuboekje?”  Nou zie ik al niet helemaal in hoe dit gaat werken, want ik acht de kans klein dat een van die mannen toevallig degene is die de shotjes tequila inschenkt in de strandbar of de gids is tijdens een wandeling door een of ander nationaal park. Maar ik zat vooral met een andere vraag: hoe wanhopig moeten ze bij de politie en het OM zijn als ze hun vertrouwen in de handen leggen van Nederlandse vakantiegangers. Bij Nederlandse vakantiegangers denk ik toch altijd meer aan Zon, Zuipen, Ziekenhuis dan Flikken Lloret de Mar. Wij zíjn in het buitenland eerder de criminelen, getuige de schietpartij in een beachclub in Marbella deze week. Daar verwondde een Nederlandse man vijf mensen na, volgens de Spaanse politie, een uit de hand gelopen ruzie. Het AD sprak met een van de getuigen, influencer en Love Island-deelnemer Kelly van der Minne. Zij had doodsbang op de grond gelegen, natuurlijk, maar wist ook te melden dat ze met haar gezelschap 3.000 euro had betaald voor een tafeltje in het vipgedeelte en dat er ámper personeel was en ze daardoor ontzéttend lang moest wachten op drankjes. Twee traumatische gebeurtenissen dus.  Ik las eveneens bij de krant dat de beachclub in 2020 een tijdje dicht was geweest, omdat bezoekers zich niet aan de coronamaatregelen hielden. Dat verklaarde ook meteen waarom de plek populair was bij Nederlanders.  Dit verhaal bracht alle elementen van mijn beeld van Nederlanders op vakantie in al hun pessimistische glorie samen en díé mensen moesten nu voor detective spelen. Als ik een van die criminelen was, zou ik sowieso al niet naar een plek gaan waar veel Nederlanders komen. Je gaat niet op de vlucht om vervolgens te moeten zien hoe  iemand ’s ochtends voor het ontbijt in het hotel je zwembadbedje met een handdoek claimt. ||https://www.nrc.nl//nieuws/2022/07/20/flikken-lloret-a4136878
2022-07-21||Column | Gas maakt de breuklijnen tussen EU-landen scherp zichtbaar||In een oorlogseconomie bepaalt niet langer het prijsmechanisme de verdeling van schaarste maar macht, territorium en politieke wil. In de Covid-crisis maakten we mee hoe. Voorjaar 2020 was er geen ‘markt’ meer voor mondkapjes, zuurstofapparaten of het te ontwikkelen vaccin. Het was een jungle, een strijd van allen tegen allen, met nationalisaties, medische verdeel-en-heerspolitiek door China en de VS en bittere ruzies tussen EU-landen. Nu naakt een oorlogseconomie inzake energie. De Europese Commissie komt deze woensdag met plannen ter rantsoenering van het gasverbruik in de EU. Zo wil ze chaos later dit jaar voorkomen, bijvoorbeeld als Rusland de gaskraan volledig zou dichtdraaien. Voorlopig blijft het bij een vrijwillige besparing, maar in geval van ernstige schaarste deze winter kan het een verplichting worden. De eenheid die Europa sinds de Russische invasie tentoonspreidt, zal hier pas waarlijk worden beproefd. Via de gasrekening  komt de oorlog de huiskamers binnen. Zie Italië, waar premier Draghi dreigt met opstappen wanneer niet zijn hele coalitie (inclusief de pro-Russische vleugel van de Vijfsterrenbeweging) een prijscompensatiepakket steunt. Ook maakt gas de breuklijnen tussen EU-landen scherp zichtbaar.  Juridisch rust het rantsoenplan op de bepaling dat de Unie „in een geest van solidariteit” maatregelen kan treffen, „indien zich bij de voorziening van bepaalde producten, in het bijzonder op energiegebied, ernstige moeilijkheden voordoen” (art. 122(1) VWEU). Voor zo’n besluit volstaat een meerderheid van lidstaten. Een euroreddingsscherm (2010) en het coronaherstelfonds (2020) werden op een ander zinnetje uit dit artikel geschraagd. Maar wie helpt wie in de slag om het gas? Een solidariteitsbepaling is één ding, de politieke vertaling een ander. Welke krachten, emoties en herinneringen komen er los? Duitsland, dat onder Olaf Scholz manmoedig probeert te wennen aan de geopolitieke Zeitenwende van Poetins invasie, beseft nog niet tot welke heksenketel de gevraagde solidariteit kan leiden. Nederland, door de Gasunie gerustgesteld, evenmin. Kijk naar Spanje. Dat land is voor nul procent afhankelijk van Gazprom. Het betrekt zijn gas per pijplijn uit Noord-Afrika en via LNG-terminals uit de Verenigde Staten. Dus waarom zou Spanje de rest van de EU bijstaan? En dan nog wel Duitsland, dat zelf tijdens de eurocrisis Zuid-Europa alleen onder zeer strenge voorwaarden te hulp wilde schieten?  Zouden Spanje, Italië en Griekenland nu terugeisen dat Berlijn zich aan een vernederend „bezuinigingsprogramma” onderwerpt, op energiegebied ditmaal, met inspecties erbij? Ook in Oost-Europa stuit het idee van Europese solidariteit op weinig enthousiasme. Een politicus van de Poolse regeringspartij PiS zei tegen Der Spiegel:  „Waar waren de energiesolidariteit en energiezekerheid van Europa, toen de Duitsers tegen de wil van Polen en vele anderen Nord Stream I bouwden?” In vorige continentale crises zag Duitsland telkens zijn sterke zelfbeeld bevestigd: redder in de eurostorm, haven voor Syrische vluchtelingen, hoeder van EU-eenheid tegen Brexit-Londen of  uitvinder van het Covid-vaccin. De Russische invasie daarentegen brengt Duitse zwaktes en strategische naïviteit aan het licht.  Bondskanselier Scholz wil de steven wenden. In de FAZ bepleit hij deze week een „geopolitieke Europese Unie”, met concrete voorstellen inzake migratie, defensie en technologie op komst. Ook herhaalt hij dat de EU omwille van de slagvaardigheid af moet van het buitenlandspolitieke veto. Onduidelijk blijft echter of Scholz meerekent dat meerderheidsbesluiten ook tegen Duitslands zin kunnen uitpakken. Bijvoorbeeld: Nord Stream I per direct dicht, of  Spanje en Portugal kunnen met 5 procent gasbezuiniging volstaan, de rest doet 10 procent en Duitsland 15. Nederland, in veel voorbije crises zij aan zij met Berlijn, koestert in dit geval eigen illusies. De Gasunie liet weten dat we voor deze winter goed zitten. Mooi. Maar de politieke zwakke plek zit elders: Groningen. De druk van buiten zal toenemen om dit gasveld open te houden (dit geluid klinkt tot  in The Economist). Doen we niet, want aardbevingsgevaar.  Maar wat als de spanningen oplopen, industrieën stilvallen, gas-‘triage’ aan de orde van de dag is, een EU-wijde recessie dreigt; weegt dat op tegen bevinkjes waarbij, anders dan in Italië, nog nooit een dode is gevallen, laat staan honderden? Puur hypothetische vraag, natuurlijk. Zo’n offer – de kans voor Nederland om redder in nood te zijn! – vergt politieke wil en een Europese lotsverbondenheid die ook Poetin nog niet heeft bewerkstelligd. Anderzijds, de reeks immense verrassingen die 24 februari begon is nog niet ten einde. 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/07/20/gasschaarste-stelt-eu-solidariteit-op-de-proef-a4136889
2022-07-21||Column | Stereotiep barbiehoofd||Er is een witte bultrug dood. Aangespoeld op het Australische strand. Even vreesden dierenvrienden dat het publiekslieveling Migaloo betrof, de enige albinowalvis die tot dusver bekend was. Maar deze vrouwtjeswalvis bleek slechts een look-a-like. Roemloos geleefd, naamloos gestorven. Misschien was ze niet eens écht wit, klonk het al snel. De huid onder de zeepokken op haar lijf was verrassend donker. De rest was wellicht witgewassen door het zoute water. Terwijl de walvis lag te ontbinden, was ik bezig met het najagen van mijn eigen white whale. Een zoektocht naar een onvindbare Barbie met het gezicht van biologe Jane Goodall. Vorige week had fabrikant Mattel de chimpansee-onderzoekster als Barbie gelanceerd, in de reeks ‘Inspiring Women’. Minstens 75 procent gerecycled plastic, met kaki-pakje, nep-verrekijker en nep-chimpansee. Volgens een promofilmpje van de 88-jarige primatologe „de pop die ze altijd wilde hebben”.  De Barbie-Jane in het filmpje was beduidend jonger.  De enorme ogen straalden in een stereotiep barbiehoofd, dat – zo ontdekte een YouTuber recent – door gezichtsherkenningssoftware probleemloos wordt herkend als ‘menselijk’. (Wrang genoeg heeft zulke software vaak moeite om mensen met een donkere huidskleur te herkennen, bleek vorige week uit het verhaal van de studente die zichzelf met een lamp moest beschijnen alvorens software van de universiteit haar opmerkte.) Ik dacht terug aan mijn eigen ontmoeting met Goodall. Net na mijn afstuderen mocht ik haar interviewen – mijn eerste interview met een beroemdheid. Ik wist dat ze  altijd een pluchen aapje bij zich had, en dus bracht ik als ijsbreker mijn versleten knuffel Japie mee. Ik, opgetogen: „Dit is mijn knuffelaap.” Goodall, streng: „Dat is geen aapje, hij heeft geen staart.” „Een mensaap”, zei ik snel.  Goodall fronste. „Ik zou zeggen: een lelijke teddybeer.” Mijn jeugdheldin die mijn knuffel beledigde, het kwam destijds hard aan. Maar het werd tijd om het verleden te begraven. En hoe kon dat beter dan met deze Goodall-approved primatologenpop? Alleen: de pop bleek net zo mythisch als de witte walvis. Nergens te vinden. Te gewild, dacht ik, maar later hoorde ik dat ze slechts  in de VS te verkrijgen was,  in beperkte oplage.  Wil Mattel écht inspireren, of is de gerecyclede Jane een marketingstunt? In het verleden kreeg de fabrikant de kritiek vrouwen te ‘whitewashen’ door ze in barbievorm een lichtere huidskleur te geven. Wie sceptisch kijkt, kan de Goodall-pop als greenwashing zien, voor een duurzamer imago. Straks komt er nog een limited edition van de Barbie Jeep: de Greta Thunberg-SUV. Of een Barbie Tovergletsjer, die door klimaatverandering nóg sneller verdwijnt dan de instortende gletsjer die laatst in Kirgizië is gefilmd. En natuurlijk Barbie als bultrugbabe, op de rug van Migaloo. Witter dan  wit.||https://www.nrc.nl//nieuws/2022/07/20/stereotiep-barbiehoofd-a4136917
2022-07-21||‘Voor het eerst in zeven jaar minder gestunt met vlees’||Supermarkten stuntten voor het eerst sinds zeven jaar minder met vlees. Waar de supermarktfolders in de eerste helft van vorig jaar nog met een recordaantal acties strooiden – ruim 10.000 – is dat aantal in de eerste zes maanden van dit jaar met 13 procent gedaald naar het niveau van twee jaar eerder. Die conclusie trekt dierenwelzijnsorganisatie Wakker Dier in zijn Foldermonitor. Vooral Albert Heijn, Hoogvliet, Dirk en Spar schroefden het aantal kortingsacties op vlees terug. Plus en Aldi vormden de uitzondering: de twee supermarkten stuntten in 2022 juist méér met vlees dan vorig jaar. Supermarkten compenseren de daling in het aantal vleesaanbiedingen niet met meer kortingen op vleesvervangers. Wakker Dier ziet dat als passief gedrag: de keuze om over te stappen wordt bij de klant neergelegd. Diezelfde conclusie trok ook ideëel onderzoeksbureau Questionmark vorig jaar. Supermarkten praten weliswaar graag over diervriendelijk vlees, maar laten de keuze voornamelijk aan de consument, zo stelde  Questionmark vorig jaar. Volgens Wakker Dier worden consumenten in de folders nog altijd drie keer minder verleid door kortingen op vleesvervangers dan op écht vlees. (NRC).||https://www.nrc.nl//nieuws/2022/07/20/supermarktaanbiedingen-voor-het-eerst-in-zeven-jaar-minder-gestunt-met-vlees-a4136905
2022-07-21||Reclameblokken ‘zo goed als  uitverkocht’||Bedrijven hebben de afgelopen zes maanden fiks meer uitgegeven aan reclame op televisie. Volgens Ster, het instituut dat de reclame bij de publieke omroep verzorgt, is de omzet in het eerste halfjaar met 13 procent opgelopen naar 109,5 miljoen euro. De reclameblokken op de publieke tv waren volgens Ster „zo goed als uitverkocht”. Ster waarschuwt voor prijsstijgingen. „Omdat de tv-reclamezendtijd vermindert en Ster haar onlineruimte niet commercieel kan exploiteren, zijn prijsstijgingen het gevolg”, aldus directeur Frank Volmer.   De Ster moet de  tv-reclamezendtijd verminderen volgens een kabinetsbesluit.  Volgens Volmer stegen prijzen  afgelopen  jaar met een kwart en is 40 procent in 2023 niet uitgesloten „als de situatie niet verandert”, zei hij tegen ANP. (NRC) 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/20/publieke-omroep-reclameblokken-zo-goed-als-uitverkocht-a4136904
2022-07-21||Hervatten gastoevoer Nord Stream onzeker||Het Russische staatsgasbedrijf Gazprom heeft Europese klanten per brief laten weten niet te kunnen garanderen dat het na de routinewerkzaamheden aan de Nord Stream I weer gas kan leveren. Volgens persbureau Reuters, dat de brief heeft ingezien, lijkt het bedrijf daarmee  contractbreuk te gaan plegen, maar beroept Gazprom zich op „uitzonderlijke” omstandigheden — overmacht — om zich juridisch in te dekken. Het door Europa gevreesde gasscenario, waarin er geen gas via Nord Stream I meer stroomt, lijkt daarmee weer een stap dichterbij te komen. Dat Rusland definitief stopt met de gasleveringen door de Nord Stream I, ziet de Europese Commissie inmiddels als het meest realistische scenario, aldus  Eurocommissaris Johannes Hahn. (NRC)||https://www.nrc.nl//nieuws/2022/07/20/gasexport-hervatten-gastoevoer-nord-stream-onzeker-a4136903
2022-07-21||Column | Het Bobby Fischer-dilemma||Bobby Fischer was een groot schaker en een rare, nare man. Toen zijn dood in 2008 tijdens het Tata Steel-schaaktoernooi werd bekendgemaakt, stond de helft van de aanwezigen op om te applaudisseren ter nagedachtenis aan een groot schaker. De andere helft bleef zitten uit weerzin tegen de paranoïde antisemiet.  Sindsdien vraag ik me een paar keer per jaar af wat ik zou doen. Misschien is onze reactie negen van de tien keer afhankelijk van het gedrag van degene naast ons. Tijdens klassieke concerten klap ik altijd mee als degene naast me begint.   De aanleiding van mijn nutteloze gedachtecirkel ligt in het verleden. In 1972 kwamen mijn zusje en ik in onze nachtjaponnen de kamer in, waar mijn vader ademloos voor de televisie zat. „Zwijg, kinderen!”, zei hij en hief zijn hand afwerend op. Na een tijdje vroeg ik fluisterend: „Wie moet er winnen, papa?”  „Fischer schaakt beter”, zuchtte mijn vader”, „maar Spassky is aardiger”. Het probleem in een notendop.  Twee dingen pleiten in het voordeel van Fischer. De match tegen Spassky viel in de Koude Oorlog en werd gezien als een confrontatie tussen het vrije Westen en het perfide communisme. Zo kwam die arme, vaderloze jongen uit Brooklyn op een wel heel hoge stoel terecht.  Fischer was gek. Daar kon hij niets aan doen. De  Amerikaanse sportverslaggever Dick Schaap, die zich als een vader ontfermd had over de jonge Fischer, schreef  goedmoedig: „Bobby heeft twee grote deugden: hij is nooit saai en hij is knettergek. Als ik hem weer zie, zal ik het u melden.”  Ze zouden elkaar nooit meer zien. Schaap overleed in 2001. Fischer was toen allang van het schaaktoneel verdwenen. Hij weigerde zijn titel te verdedigen, maar bleef zichzelf als wereldkampioen beschouwen. Hij belandde in Pasadena in de gevangenis omdat hij per abuis voor een bankrover werd aangezien.  In 2005 ontvluchtte Fischer Amerika wegens belastingschulden. IJsland bood hem het staatsburgerschap aan. De persconferentie die Fischer bij zijn aankomst in Reykjavik gaf, is nog altijd op YouTube te bekijken.   Een jonge journalist stelt een vraag. Fischer kijkt hem loerend aan. „Ben jij de zoon van Dick Schaap? Ben jij een Jood?” „Net als u”, antwoordt de jongeman.   „Jouw vader was ooit een vriend van me. En toen heeft hij, als een echte Joodse slang, over me geschreven dat ik knettergek ben.” „Dat weet ik”, zegt Jeremy Schaap kalm. „En u heeft vandaag nog niets gedaan dat die woorden zou weerleggen.” Er volgt een zinderende stilte. Secondenlang kijken de mannen elkaar aan, tot Schaap wegloopt.  Jeremy werd net als zijn vader een gerenommeerd journalist. Maar beroemder dan alle stukken die hij schreef, werd die lange, lange stilte.  Later zei Schaap: „Ik was na die persconferentie eerder aangeslagen dan kwaad. Ik kwam naar IJsland om de beste schaker aller tijden te spreken, en ontmoette een bange jongen die niet wist hoe hij ooit nog thuis moest komen.” Klappen of niet klappen? Wat zou Jezus doen? Niet klappen, denk ik. Hij zou glimlachen. Met grote, blinkende ogen.  Nicolien Mizee is schrijver en vervangt Frits Abrahams tijdens zijn vakantie.||https://www.nrc.nl//nieuws/2022/07/20/het-bobby-fischer-dilemma-a4136894
2022-07-21||Opinie | Zwijn||Voor de laatste keer trein ik na een lange ambtelijke loopbaan vanuit  Den Haag naar huis. Pensioen. Zal ik dit ritje missen? Twee meisjes zitten tegenover me met oortjes in en luisteren naar muziek. De conducteur roept om: „We moeten even wachten op een rood sein.” Het ene meisje haalt een dop uit haar oor en vraagt: „Wat zegt-ie?” De ander peutert een dop uit haar oor en zegt: „We moeten even wachten op een wild zwijn.”  Ja, dat ga ik missen.  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/20/zwijn-a4136893
2022-07-21||Sudoku van woensdag 20 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/20/sudoku-a4136875
2022-07-21||Sweet &amp; spicy tofuspiesjes||Gochujang vindt u in de Aziatische supermarkt. Zet de tofu (in verpakking) een avond van tevoren in de vriezer. Haal het ’s morgens uit de vriezer en laat het ontdooien. Haal de tofu uit de verpakking en knijp voorzichtig zo veel mogelijk vocht uit de tofu. Probeer het blok niet te breken. Snijd de tofu in 4 of 8 repen. Verhit 3 centimeter zonnebloemolie in een brede diepe pan (zoals een hapjespan) op middelhoog vuur. Leg zodra de olie goed heet is de tofu in de pan en bak ze goudbruin. Beweeg ze niet te veel, anders kan de tofu breken. Laat de tofu als ze aan de pan blijven plakken nog iets langer bakken en trek ze als ze goed bruin zijn voorzichtig los. Laat de tofu uitlekken op een stuk keukenpapier.  Meng alle ingrediënten voor de saus in een kommetje. Verwarm een brede pan op middelhoog vuur en voeg de saus toe. Voeg zodra deze kookt de tofu toe en beweeg de pan zodat alle stukjes tofu volledig met saus bedekt zijn. Prik de tofu op sateprikkers en garneer de tofuspiesjes met geroosterde sesamzaad en lente-ui.  Voor 4 tot 8 spiesjes: 1 blok tofu (ca. 375 g) zonnebloemolie, om in te frituren Voor de saus: Voor erbij: Jason Tjon Affo Vegan Rainbow Food Becht, 224  blz. € 25,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/20/thuiskok-sweet-spicy-tofuspiesjes-a4136868
2022-07-21||In het midden||Horizontaal:1.  Schreinemacher, Yesilgöz en Helder 5.  Fake 9.  Past voor laan of duwen 10.  Zo verschijn je graag aan de start 12.  Belangrijke Romein 14.  ‘Supermarkten stunten voor het eerst minder met __’ 16.  __ I say more? 17.  __ Drost, mister FC Twente 21.  Uiteenlopende items 23.  Wereldvreemde figuur 24.  ‘__ stelt kabinet deadline in asielcrisis’ 26.  Tja, wat doe je __? 28.  Jonge vrouw 29.  __ vivat! 30.  Wereldvreemde figuur 31.  Winkelformules waar je aan vast zit  Verticaal: 1.  ‘Woede alom over koppigheid __ dat stukken geheim houdt’ 2.  Liever aanzienlijk aanzien 3.  Geweidrager 4.  Past voor pakje of partij 5.  Het ruime sop kiezen 6.  __ Kleine 7.  Straatje 8.  Bijeenkomst 11.  Schikken 13.  Heb je klein en groot 15.  Jeffrey of Brian 18.  __ Winger, actrice 19.  Brengt Bo en De Lint bij elkaar 20.  Arbeid  __ 22.  Auto met vier ringen 25.  Bruce of Peggy 27. Zendt Studio Engeland uit  Oplossing puzzel 19 juli. Horizontaal: 1. LIMP 6. OTTAWA 10. SURINAME 11. LIMO 12. SATIRE 14. AS 15. SATE 17. CAS 21. HOR 23. TRIJN 24. GRONAU 25. CHEF 27. SCHIPHOL 28. STRUIK 29. TEST  Verticaal: 2. ISIS 3. MUM 4. PROVO 5. INNSBRUCK 6. OMSTANDIG 7. TEAEN 8. ALICE 9. APES 11. LACHGAS 13. RANSELS 16. ARIJ 18. BROER 19. STASI 20. DICHT 22. OR 26. HOE  In het midden: BOSBRANDEN||https://www.nrc.nl//nieuws/2022/07/20/in-het-midden-a4136867
