2022-07-26||Euroscepsis van SGP en pragmatisme van ChristenUnie gaan niet meer samen|| De ChristenUnie en de SGP wilden in 2019 nog samen Europese politiek bedrijven, „geleid door het Woord dat al zoveel eeuwen Europa heeft gestempeld”. Dat stond in het – naar nu blijkt – laatste gezamenlijke verkiezingsprogramma. Bij de volgende Europese verkiezingen, in 2024, vormen de ChristenUnie en SGP niet langer een gezamenlijke lijst, maakten de twee partijen eerder deze maand bekend. Het is een besluit van de ChristenUnie: die vindt de inhoudelijke verschillen  te groot geworden. De SGP betreurt de breuk, ook omdat de partij op eigen kracht de enige Brusselse zetel wel eens zou kunnen verliezen. De breuk maakt een einde aan 38 jaar Europese samenwerking tussen ChristenUnie en SGP, en illustreert dat beide partijen  uit elkaar groeien. Het bericht maakt in beide partijen gemengde reacties los, van opluchting tot teleurstelling. Het einde van een politiek huwelijk is nooit iets om „over te juichen”, zegt oud-ChristenUnieleider Leen van Dijke, maar hij  steunt het besluit van harte. „Je moet niet iets bij elkaar willen houden wat niet meer bij elkaar hoort. De SGP is, zeker in Europa, een rechts-nationalistische koers gaan varen en blijft hangen in een oude groef van euroscepsis. Als je in deze tijd van oorlog en crises geen krachtig Europa wil, wanneer dan wel?”  Blijf vooral de overeenkomsten zien, zegt Rody van Heijst, voorzitter van jongerenclub SGPJ. „Het fundament van Europa, dat geloven we allebei, is het christendom, maar we leven op een continent dat steeds verder seculariseert. Dan heb je elkaar ondanks de verschillen gewoon heel hard nodig.”  Het einde van de Brusselse samenwerking komt niet onverwachts. Na de laatste verkiezingen in 2019 belandden de twee Europarlementariërs, Peter van Dalen (ChristenUnie) en Bert-Jan Ruissen (SGP), al in verschillende Europese fracties. Eerder zaten ze nog samen bij de Europese Conservatieven en Hervormers (ECR), maar toen Forum voor Democratie daarvan lid mocht worden vertrok Van Dalen. Hij ging naar de Europese Volkspartij (EVP), waar ook het CDA deel van uitmaakt. Het lijkt soms wel of de partij denkt: als je er maar genoeg geld tegenaan gooit, komt het goed Annelijn de Gier lid CU-jongerenorganisatie PerspectieF Ruissen bleef lid van de ECR. Het laat de verschillende houding van de twee partijen tegenover populisten zien, zegt filosoof Bas Hengstmengel, die over de ideologische geschiedenis van de ChristenUnie schreef in de bundel De Linkse Kerk. „De SGP heeft FVD verwelkomd als christendom-vriendelijke partij, en heeft ook in het Hongarije van Orbán goede connecties. De ChristenUnie heeft daar meer moeite mee.”  Volgens de ChristenUnie speelde  de fractievorming een rol, maar zijn de groeiende inhoudelijke verschillen met de SGP het belangrijkst. Vicevoorzitter Harmke Vlieg zegt dat vooral op het vlak van klimaat- en migratiebeleid „de verschillen echt groter zijn geworden”. Vlieg noemt ook het verschil in stemgedrag tussen Van Dalen en Ruissen „heel fors”: uit een data-analyse van het Nederlands Dagblad van 2.300 stemmingen in het eerste parlementsjaar bleek dat de twee politici zevenhonderd keer, oftewel in bijna een derde van de gevallen, verschillend stemden. Naast klimaat en migratie ging het om onderwerpen als het aanpakken van Polen en Hongarije of het Europees financieren van een coronaherstelfonds. Vooral de ChristenUnie is opgeschoven, zegt Hengstmengel. Volgens hem is de ChristenUnie niet zozeer linkser geworden, maar is de partij zich wel meer gaan profileren op onderwerpen die als progressief worden gezien, zoals klimaat. De partij is van „een heel eurokritische naar meer pragmatische houding gegaan”, zegt Hengstmengel.  Vicevoorzitter Vlieg beaamt dat. „Klimaat is geen onderwerp dat je als land alleen kunt oppakken, daarin zijn we opgeschoven naar een meer realistische koers.” Daarin speelt mee dat de ChristenUnie inmiddels al jaren regeringsverantwoordelijkheid draagt in Den Haag. De partij moet veel compromissen verdedigen en is binnen de coalitie ook gebonden aan Europese regels en afspraken. De SGP voert daar soms fel oppositie tegen, zeker als het om stikstof gaat. Tijdens het recente boerenprotest in Stroe deelde Kamerlid Roelof Bisschop het podium met BBB, PVV, JA21, FVD en Wybren van Haga. Binnen de ChristenUnie klinkt ook kritiek op de pragmatische koers van de partij. Annelijn de Gier, lid van jongerenorganisatie PerspectieF, betreurt de breuk met de SGP en vindt dat haar eigen partij rond bijvoorbeeld klimaat te veel meegaat in volgens haar naïef maakbaarheidsdenken. „Het lijkt soms wel of de partij denkt: als je er maar genoeg geld tegenaan gooit, komt het goed. Ik vind dat de SGP daar een meer nuchtere blik op heeft.” Uiteindelijk moeten de partijen elkaar op de Bijbelse opdracht van „een goede zorg voor de schepping” juist kunnen vinden, denkt De Gier. Lokaal gaat het tussen de twee partijen vaak nog heel goed, ziet SGP’er Arnoud Proos, die wethouder is namens de SGP én ChristenUnie  in Vlaardingen. Bij de gemeenteraadsverkiezingen in maart van dit jaar deden er in 34 gemeenten gecombineerde lijsten van ChristenUnie en SGP mee, iets minder dan in 2018. Proos was de afgelopen jaren ook al wethouder voor beide partijen in Barendrecht. „In het begin dacht ik: ik moet geen typische SGP-wethouder zijn, maar dat was niet moeilijk. Ik kwam een SGP’er tegen die heel erg gefocust was op armoede en voedselbanken, en iemand van de ChristenUnie die erg voor de zondagsrust pleitte. Dat had je landelijk andersom verwacht.”  Wat Proos ook vooral heel erg voelt is de verbondenheid als christenen. „Samen een vergadering starten met gebed is het mooiste wat er is.” Het zou ook zijn advies zijn aan de Brusselse teams, Proost betreurt het zeer dat er geen gezamenlijke lijst meer komt. „Onze drijfveren liggen ten diepste dicht bij elkaar. Ga een week wandelen en open weer samen die Bijbel. Probeer niet elkaars concurrent te worden.”  De ChristenUnie benadrukt dat afzonderlijke Europese lijsten een blijvende goede samenwerking niet in de weg hoeft te staan op thema’s als godsdienstvrijheid en steun aan Israël. Maar het gezamenlijke verhaal is „te dun geworden”, zegt vicevoorzitter Vlieg. „Het is goed om daar tegenover de kiezer eerlijk in te zijn.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/26/euroscepsis-van-sgp-en-pragmatisme-van-christenunie-gaan-niet-meer-samen-a4137478
2022-07-26||Arts redt stem van ‘nieuwe vriend’ Eddie Vedder||Ineens was Marco Franken (67 jaar) de beste arts van Nederland. Althans, volgens Pearl Jam-zanger Eddie Vedder. Die bedankte de kno-arts maandagavond tegenover duizenden fans in de Ziggo Dome voor zijn werk. Na zijn eerste nummer zei Vedder: „Ik heb een nieuwe vriend gemaakt.” Op de grote schermen verschenen twee foto’s van de zanger samen met de arts die hem zijn stem teruggaf. Franken, telefonisch achteraf: „Ik ben blij dat hij me niet het podium opriep. Maar als Eddie Vedder dat vraagt, dan  ga je.” Vorige week annuleerde de Amerikaanse rockband Pearl Jam — hun nummer ‘Alive’ heeft bijna 400 miljoen streams op Spotify — nog optredens in Wenen, Parijs en Praag omdat de stem van leadzanger Eddie Vedder niet goed functioneerde. Hetzelfde lot wachtte de Nederlandse fans die kaartjes hadden voor de aansluitende optredens van de band in Amsterdam, waar Pearl Jam zowel op zondag- als maandagavond zou spelen. Uiteindelijk ging  de show van zondag  op het laatst niet door.  Beelden die werden getoond tijdens het concert van Pearl Jam.  Beeld Twitter-account Stefan Raatgever De maandagshow kon dankzij de expertise van Franken — die vaker artiesten met stemproblemen bijstaat — wél doorgaan. De arts zat in de zaal „ook op verzoek van Pearl Jam”, omdat hij „verantwoordelijk” was,  en daarom bleef hij tot het slotnummer. Waar de zanger overduidelijk fan was van de „beste arts van Nederland”, was dat andersom niet het geval. Franken: „Ik kende heus wel een paar van zijn nummers. Ik was  blij verrast om erbij te zijn. Dat was gewoon een feestje.” Of hij de beste arts van Nederland is? „Natuurlijk niet.” Afgelopen vrijdagmorgen ging Frankens telefoon. Het was concertorganisator Mojo. Pearl Jam had net het concert in Praag afgezegd en Mojo wilde proberen de shows in Amsterdam te redden. Daar zou Pearl Jam zaterdagmiddag om 15.30 uur landen. „Ze vroegen of ik klaar kon staan om Eddie een uur later in het hotel op te vangen.” Daar trof Franken een „verdrietige Eddie Vedder” aan. Zijn focus op artiesten begon in 1995. Toen hielp Franken een artiest die een bijrol speelde in een musical van Joop van den Ende. Nadat die behandeling goed ging, deed mond-tot-mondreclame de rest. „Op een gegeven moment heb je twee zangers, totdat de spreekkamer vol zit.” Franken: „Als zangers in de steek worden gelaten door hun stem, is hun ziel, de reden waarom ze op aarde zijn, aangetast.” Wat er misging met de stem van Eddie Vedder  is beroepsgeheim, zegt de dokter. „Maar het is bij artiesten vaak een kwestie van overbelasting, soms in combinatie met infectie.” Om de vertrouwensband tussen de artiest en de stem terug te winnen, moet de stemdokter vooral laten zien dat zijn plan werkt. En snel een beetje: waar tijd de meeste stemproblemen heelt, levert Franken een „versnelde weg naar de uitgang”. Correctie (27 juli 2022): In een eerdere versie van dit artikel was de achternaam van Joop van den Ende verkeerd gespeld. Dat is hierboven aangepast.||https://www.nrc.nl//nieuws/2022/07/26/arts-redt-stem-van-nieuwe-vriend-eddie-vedder-a4137477
2022-07-26||Column | Atje voor de  sfeer||Het minst verrassende nieuws van de week: voor de ceo’s en landbestuurders van de toekomst zijn vrouwen niet meer dan „hoeren” en „sperma-emmers”. Dat betekent niet dat ik niet geschokt keek naar het filmpje van een ‘herendiner’ van het corps in Amsterdam, waar er blijkbaar drie gangen onversneden seksisme op het menu stond. En dan allemaal een atje voor de onveilige sfeer. Alsof dat nog niet waanzinnig genoeg was, kwam via een brief, ondertekend door 273 vrouwelijke leden, meer naar buiten over de speeches, die „ronduit beledigend, treurig en beschamend” werden genoemd. Vond ik nog een vriendelijke formulering. Zo zou er namelijk gesuggereerd zijn dat ze de „nekken van vrouwen zouden breken zodat ze hun lul erin konden stoppen”, wat niets minder is dan een misselijkmakende dreiging met verkrachting.  Nee, die cultuurverandering bij het corps, vorig jaar aan de buitenwereld beloofd na een reeks ontgroeningsincidenten, is nog geen succes. Maar was dat niet te verwachten? Premier Rutte beloofde voor poging IV ook bestuurlijk nieuw elan, maar hoe krijg je dat voor elkaar als je vist uit precies dezelfde vijver en slechts de vissen in een andere volgorde legt.  Net zo kun je een instituut als het Amsterdamse corps, dat al zoveel jaren zonder vergrootglas erop heeft kunnen rotten, niet zomaar veranderen. Het is namelijk niet zo alsof er opeens andere leden op afkomen. Het was niet dat ik nog verder bevestigd hoefde te worden in mijn intense afkeer van het corps, waar overigens enkele lieve vrienden en kennissen ondanks hun lidmaatschap toch heel goede mensen zijn geworden. Als ik gekleineerd wil worden, loop ik wel hand in hand met mijn vriend door een willekeurige stad – daar heb ik geen omhooggevallen 20-jarige zweetstropdas op benen voor nodig.  Wie heeft toch ooit bedacht dat vernedering een essentieel onderdeel is van het verenigingsleven? Je wordt er zo hard van! Het verbroedert! Eelt kweken voor de rest van je volwassen leven. Het punt is dat de mensen die bij het corps gaan, vaak niet de mensen zijn die dat eelt in de toekomst nodig hebben.  Mensen die dat wel kunnen gebruiken, zitten over het algemeen niet bij het corps. Mensen voor wie minachting geen studentenritueel is maar de dagelijkse realiteit.    Behalve vrouwen dus. Van wie sommigen tijdens dat bewuste diner in de bediening stonden en die drek live moesten verwerken. Ze zijn het geheel terecht zat. Inmiddels hebben de speechende mannen hun functie neergelegd, krijgt het Amsterdamse corps ook volgend jaar geen geld, laat het voorlopig geen nieuwe leden toe en doet burgemeester Femke Halsema onderzoek naar de vereniging.      Maar als ik dan nog eens naar dat filmpje kijk, en zie hoe werkelijk geen énkele man genoeg moed in zijn bretels heeft om weg te lopen of iets te zeggen, ben ik niet bepaald hoopvol voor de toekomst. ||https://www.nrc.nl//nieuws/2022/07/26/atje-voor-de-sfeer-a4137445
2022-07-26||Arbeidsmigrant is verdienmodel in Roosendaal en de burgemeester is machteloos||Hotel Merks was bijna honderd jaar een begrip in Roosendaal. Een groot wit gebouw, aan de Brugstraat, vlak bij het station. Het was altijd al  meer een hotel voor werkenden – zakenlieden, monteurs en bouwvakkers –  dan voor toeristen.  Sinds enkele jaren heeft het witte hoekpand  vooral bewoners met een niet-Nederlandse achtergrond:  Polen, Litouwers en Roemenen.     Tientallen arbeidsmigranten wonen in de hotelkamers. Sinds hun komst is de buurt veranderd, vertellen buurtbewoners. Ze zorgen niet voor veel overlast, maar het buurtgevoel in de wijk is afgenomen. Veel arbeidsmigranten wonen er maar tijdelijk, er is weinig contact met de andere buurtbewoners. De vele mannen ’s avonds op straat  geven bewoners een ongemakkelijk gevoel. Er worden drugs gedeald als het donker wordt, zo is te zien op camerabeelden.    Niet alleen de buurt verandert, de stad ook. Want plekken zoals Hotel Merks zijn er veel meer in het Brabantse Roosendaal. Arbeidsmigranten vind je er overal. Ze wonen op specifieke plekken in de stad: in de oude chique winkelstraten, in de rijtjeswoningen rond het centrum en in de kleine appartementen boven de winkelcentra in de buitenwijken. De gordijnen zijn vaak gesloten en de tuintjes verwaarloosd.    De Roosendaalse burgemeester Han van Midden (VVD) maakt zich zorgen over zijn stad. Hij ziet dat vastgoedondernemers panden opkopen om er arbeidsmigranten in te huisvesten. De stad verloedert daardoor volgens hem: de panden worden nauwelijks onderhouden, vaak wonen er te veel mensen in een woning en soms is er parkeeroverlast in de buurt, of is er sprake van openbare dronkenschap. In juni kondigden de politie en gemeentelijke handhavers aan extra te gaan handhaven tegen het gebruik van alcohol en drugs en het hangen in portieken. Van Midden: „We staan met de rug tegen de muur.”     Er is volgens de burgemeester een duidelijke oorzaak van de verloedering. Vastgoedondernemers die panden bezitten met als doel er arbeidsmigranten te vestigen, doen vaak weinig om die huizen te onderhouden. „We zien tochtige huizen, vol met schimmel. In straten met veel arbeidsmigranten is nauwelijks sprake van sociale cohesie, waardoor hele wijken achteruitgaan. En dat is weer de perfecte voedingsbodem voor illegale activiteiten.”     Van Midden zegt hierdoor  langzaam de controle over zijn eigen stad te verliezen. „Een klein aantal vastgoedondernemers in Roosendaal bezit panden met arbeidsmigranten. Dat is onwenselijk, want de baten zijn voor de ondernemers en de kosten voor de stad Roosendaal. Buurten veranderen en mensen in mijn stad leven momenteel ver beneden het niveau dat in Nederland de standaard moet zijn.” Vergeleken met de rest van Nederland hebben bewoners van Roosendaal gemiddeld minder te besteden, is de winkelleegstand dubbel zo hoog en neemt het aantal misdrijven de afgelopen vijf jaar toe, tegen de landelijke trend in.  Dat Roosendaal zo populair is voor arbeidshuisvesting is geen toeval. De Brabantse stad, die vlak bij de Belgische grens ligt, heeft een van de grotere bedrijventerreinen van de regio door de strategische ligging tussen de havens van Rotterdam en Antwerpen en de ligging aan spoor- en snelwegen. De stad (77.000 inwoners), die met relatief veel armoede en  drugsproblematiek kampt, dient als woonplaats voor duizenden arbeidsmigranten: in 2021 waren er 710 adressen bekend waar kamers worden verhuurd aan arbeidsmigranten in woonwijken. Daarvan kan de gemeente er jaarlijks  zo’n honderd  controleren, door de geringe capaciteit van de afdeling handhaving. Het echte aantal ligt vermoedelijk een stuk hoger, omdat veel arbeidsmigranten zich niet op een adres registreren.    Een vastgoedeigenaar die actief in Roosendaal probeert panden te bemachtigen om daar arbeidsmigranten te vestigen, is Vincent Omer Dasgüney (51). Hij bezit in Roosendaal ruim dertig panden, allemaal aangekocht in de afgelopen tien jaar.   De panden van Dasgüney lijken op elkaar. Ze ogen  hier en daar verloederd, in de tuinen staat onkruid en er staan auto’s met witte kentekens voor de deur. De deuren worden geopend door mensen uit Roemenië, Polen, Hongarije of Litouwen.     Niet iedereen weet wie de eigenaar van de panden is, blijkt uit een rondgang langs zes panden. Een jonge Roemeense arbeidsmigrant, die aan de rand van het centrum woont, wel.  „Jazeker, Vincent”, zegt hij. Een stukje verderop vertelt een man uit het Roemeense Timisoara samen met zijn vier huisgenoten zo’n 2.500 euro per maand huur te betalen, voor een huis van nog geen 150 vierkante meter dat twee ton waard is. Het zijn dezelfde huurprijzen die de bewoners van de andere huizen ook betalen: zo’n 400 of 500 euro maandelijks per persoon, het varieert per huis hoeveel mensen er wonen.   In de gang van de huizen hangt een informatiekaart van uitzendbureau AllinFlex, dat zoals veel uitzendbureaus voor arbeidsmigranten ook hun huisvesting verzorgt. Dasgüney leidde dat bedrijf van 2004 tot 2019.  Hij was ook vennoot van een ander uitzendbureau: Interim Jobs. Het zijn twee middelgrote bureaus met honderden veelal Oost-Europese werknemers, die voornamelijk werken in distributiecentra en de vleesverwerkende industrie in en rondom Roosendaal.   Inmiddels werkt Dasgüney niet meer in de uitzendwereld: sinds 2019 is hij eigenaar van een zonnepanelenbedrijf en beheert hij vastgoed. „Ik wilde altijd al vanaf mijn vijftigste rustig aan doen en in het vastgoed en de energiewereld stappen.”   AllinFlex huurt nu de panden van Dasgüney. Het uitzendbureau is verantwoordelijk voor de huisvesting van de arbeidsmigranten. Volgens AllinFlex-directeur Ben Rommens houdt het bedrijf zich wat betreft kosten voor die huisvesting aan de wettelijk vastgestelde inhouding van maximaal 25 procent van het brutoloon. Dasgüney zegt niet te weten wat de arbeidsmigranten betalen voor hun woning. „Ik krijg van de uitzendbureaus, die de panden huren, tussen de 900 en 1.500 euro per woning.”   Dasgüney wil NRC graag meenemen  langs door hem geselecteerde woningen.  Geflankeerd door zijn accountant, Jean-Pierre Veraart, loopt hij twee bewoonde woningen binnen, zonder aan te bellen, hij heeft een sleutel. „Ik heb toestemming gevraagd”, zegt hij. Van binnen zijn de bovenwoningen opgeknapt en netjes opgeruimd. In de berging liggen open afvalzakken en op de brievenbussen staan geen huisnummers of namen. „Goed gezien, dat gaan we aanpassen”, reageert Dasgüney. Over het onderhoud zegt hij: „Als er tuinen vol onkruid staan, is dat de verantwoordelijkheid van de huurder.”   Een van de panden van Dasgüney is Hotel Merks, dat niet meer wordt gebruikt als hotel, aan de Brugstraat op loopafstand van het Roosendaalse treinstation. Sinds 2017 is Dasgüney eigenaar van het pand waarin ook een Italiaans restaurant zit. Het hotel heeft plaats voor zeventig arbeidsmigranten, maar volgens Dasgüney wonen er niet meer dan zo’n vijftig mensen. De verbouwing van het pand leidde tot frictie met de buurtbewoners, die meenden dat hij niet  de juiste vergunning had om te verbouwen.    Dasgüney verhuurt ook een klein grijs gebouw vlak bij een winkelcentrum aan de FNV. Die strijdt tegen uitzendbureaus die tegelijkertijd werkgever en huisbaas zijn, omdat het de afhankelijkheid van de arbeidsmigranten te groot maakt. Toch huurt de vakbond van een pandeigenaar die arbeidsmigranten huisvest die juist via zo’n constructie werken.    De FNV zegt  dat  het vakbondshuis sinds 2017 te huren van Dasgüney: „Op het moment van het aangaan tot de huur van dit pand waren er geen negatieve signalen over deze meneer bij ons bekend.” Wel zegt de vakbond in het vervolg bij verhuurders extra aandacht te hebben voor „mogelijke uitbuiting door de verhuurder”. Maar in Roosendaal zit de FNV nog tot 2027 vast aan het verhuurcontract met Dasgüney.    Bewoners zeggen dat ze niet tegen de aanwezigheid van arbeidsmigranten zijn, maar ze zien sinds hun komst  dingen waardoor ze zich minder prettig voelen in hun straat. In een appgroep waarschuwen ze elkaar voor rondzwervende vreemden in de buurt. De arbeidsmigranten zitten met meerdere mensen op een kamer, en zijn daarom veel buiten. Enkele jaren geleden zagen buurtbewoners hoe één van hen met een laken probeerde weg te komen uit het raam, en viel. Een stel in de straat herinnert zich een arbeidsmigrant die aan de deur kwam, met de vraag of hij 50 euro kon lenen, omdat hij honger had. Ze hebben hem een zakje eten meegegeven.    De oud-eigenaar van het Italiaanse restaurant onder Hotel Merks, Nico Lagerweij, herinnert zich dat de energierekening van het migrantenhotel op rekening kwam van het restaurant dat hij runde. Bovendien lag er volgens Lagerweij vuilnis rond het hele pand:  „Ze moesten de bewoners er een week uithalen, zodat een bedrijfje het ongedierte kon verjagen, zo vies was het.”    Dasgüney erkent dat er kakkerlakken rondliepen in het migrantenhotel. Die heeft hij bij de verbouwing in 2019 weg laten halen door een ongediertebestrijder. Het gaat om één pand, zegt Dasgüney, dus is er één energierekening die het restaurant moet betalen. Hij zegt dat hij de kosten aan het eind van het jaar zou vergoeden, maar omdat Lagerweij een huurschuld  had bij Dasgüney, is dat niet gebeurd. Veel bewoners of (oud-)medewerkers van Dasgüney die NRC sprak, zeggen uit angst voor hem niet met naam genoemd te willen worden. Iedereen kent Dasgüney, maar hardop over hem spreken willen de meesten alleen in achterkamers of achter de gesloten voordeur. Meerdere betrokkenen vertellen hoe er geïntimideerd wordt. Een bewoonster die klaagde over het gangetje waar arbeidsmigranten in en uit lopen, terwijl het officieel geen onderdeel van het oude hotel is, kreeg van Dasgüney te horen: „Ik zou het zo laten als ik jou was.”   Foto Merlin Daleman
 Nico Lagerweij herinnert zich dat toen hij de huurschuld niet meer kon betalen, Dasgüney belde dat hij wel wat mannetjes zou langsturen, die later ook langskwamen om het kasgeld op te halen. „Twee grote kerels, dat was wel intimiderend.”    Dasgüney erkent dat toen hij het hotel overnam er veel „gezeik” was met de buurt. Hij heeft zelf de indruk dat de verhoudingen weer goed zijn. „De intimidatie herken ik totaal niet, iedereen is welkom bij mij.” Er zijn volgens Dasgüney nooit mannen op Lagerweij afgestuurd: „Het is hier geen Texas toch?”   Inmiddels is Lagerweij vertrokken uit het restaurant. Hij wil geen zaken meer doen met Dasgüney. „Dit zaakje klopte gewoon niet. Maar Dasgüney zei vaak tegen mij: ik bepaal wat er in Roosendaal gebeurt, en niemand anders.” Volgens Dasgüney is dat nooit gezegd.  Ook op het gemeentehuis in Roosendaal worden de activiteiten van Dasgüney met argusogen gevolgd, zo bevestigen betrokkenen, omdat straten waarin hij panden koopt vaak verloederen. Op het gemeentehuis leeft de gedachte dat zijn groeiende vastgoedportefeuille hem een machtige positie aan tafel met de gemeente kan opleveren. Hij vertelde aan een ambtenaar en aan buurtbewoners dat hij de echte burgemeester van de stad is. Dasgüney ontkent dat met klem.    Dasgüney probeert  nieuw vastgoed in Roosendaal te bemachtigen om  arbeidsmigranten te vestigen. Hij is geïnteresseerd in hotels, omdat daar al een vergunning op zit waardoor je mensen makkelijk kunt huisvesten. Toen een hotel vlak bij het station te koop stond, en er al een akkoord was met een andere ondernemer, heeft Dasgüney alsnog geprobeerd het te kopen, vertellen betrokkenen.    Dasgüney zelf zegt dat hij van die aankoop heeft afgezien na een gesprek met de gemeente: „Ze beloofden mij een locatie voor arbeidsmigranten buiten Roosendaal.” Maar die kwam er nooit. „Ik heb spijt dat ik het hotel niet heb gekocht, want daar ben ik veel geld mee misgelopen.”     Ook zijn plannen om een ‘resort’ voor arbeidsmigranten met vijfhonderd slaapplekken, een fitnesscentrum, bioscoop en bowlingbaan te bouwen buiten het stadscentrum kreeg nul op het rekest van de gemeente. „Ik wil graag buiten de stad bouwen, maar al mijn plannen worden afgewezen en zelf komt de gemeente niet met alternatieve locaties.”   Een woordvoerder van de gemeente Roosendaal zegt dat zij niet bekend is met formele toezeggingen die over een andere locatie in de gemeente Roosendaal gedaan zouden zijn.   Wethouder René van Ginderen (CDA) zegt „liever niet meer te willen” dat er in Roosendaal panden worden opgekocht door beleggers om  arbeidsmigranten te huisvesten, mede vanwege de gevolgen in de wijken. Daarom wordt  gewerkt aan grote opvanglocaties voor arbeidsmigranten aan de rand van de stad. Hij noemt het voorbeeld van een migrantenhotel aan het spoor in het noorden van de stad, waar „tevredenheid alom” over zou zijn: ruime kamers en goede voorzieningen.     Burgemeester Han van Midden zegt  dat hij niet kan ingaan op individuele gevallen. Wel zegt hij „geschrokken maar niet verbaasd te zijn” over de verhalen over vastgoedondernemer Dasgüney. „Wij zullen als gemeente een krachtig weerwoord moeten  bieden en dat doen we nu te weinig. Ik moedig mensen aan om aangifte te doen als sprake is van intimidatie.”       Van Midden benadrukt dat het „onwenselijk” is dat individuele vastgoedondernemers tientallen panden opkopen om er arbeidsmigranten te huisvesten, omdat de leefbaarheid van de stad erdoor onder druk komt te staan. Hij zegt dat hij hulp nodig heeft van het Rijk om de problemen met investeerders die panden opkopen echt aan te pakken. Hij wil meer bevoegdheden om panden die verloederd zijn, of waar sprake is van overbewoning of oneigenlijke bewoning, verplicht te laten opknappen of anders te onteigenen. „De Huisvestingswet biedt nauwelijks handvatten voor een gemeente om op te treden. Dat moet veranderen, gemeenten moeten meer bevoegdheden krijgen, anders kunnen we geen vuist maken tegen dit soort vastgoedondernemers.”    Als „noodrem op de woningmarkt” wil de burgemeester zelfs een verkoopstop in kwetsbare wijken kunnen uitvaardigen. „Dat is bijna communistisch, maar ik ben nu zo ver dat we dat in Roosendaal echt nodig hebben om  de problemen aan te pakken.”   Correctie (27 juli 2022): In een eerdere versie van dit artikel werd Ben Rommens eigenaar  van AllinFlex genoemd. Hij is directeur. Dat is hierboven aangepast. NRC sprak voor dit verhaal met bewoners van Roosendaalse wijken, (oud)-medewerkers van Dasgüney, en andere direct betrokkenen. Veel mensen zeggen uit angst voor Dasgüney niet met naam genoemd te willen worden. Vincent Omer Dasgüney is door middel van een uitgebreide vragenlijst om een reactie gevraagd, wat resulteerde in een lang telefoongesprek, een gesprek op kantoor en een rondleiding langs door hem geselecteerde panden. De reactie van Dasgüney is in de tekst verwerkt.  ||https://www.nrc.nl//nieuws/2022/07/26/arbeidsmigrant-is-verdienmodel-in-roosendaal-en-de-kosten-zijn-voor-de-gemeente-a4137476
2022-07-26||‘Met deze grondwet houdt de president  Tunesiërs voor de gek’|| Elf jaar geleden keerde Rached Ghannouchi terug uit ballingschap om zijn islamitische partij Ennahdha aan de macht te brengen in een vrij Tunesië. Vandaag staat Ennahdha opnieuw buiten spel in een nieuw, autocratisch Tunesië. „Hoe wilt u dat ik het anders omschrijf dan als een dictatuur?”, vraagt de 81-jarige  Ghannouchi dinsdag in zijn kantoor in het hoofdkwartier van  Ennahdha, in het centrum van Tunis. „De nieuwe grondwet verenigt alle macht in één persoon,  van president Kais Saied.”  De dag tevoren heeft Tunesië met 92,3 procent ingestemd met de nieuwe grondwet waarmee president Kais Saied (64) zijn coup van een jaar geleden legitimiteit wil geven. Tenminste: die Tunesiërs die zijn gaan stemmen, want de opkomst was met minder dan 28 procent bijzonder laag voor zo’n ingrijpende verandering. De oppositie, waaronder Ennahdha, had opgeroepen om het referendum te boycotten. Maar omdat er geen minimale opkomst geldt,  is de nieuwe grondwet nu aangenomen. Rached Ghannouchi (1941) is afkomstig uit een arm boerengezin in de buurt van de zuidelijke Tunesische stad Gabes. Hij studeerde aan een islamitische universiteit in Tunis, een landbouwkundige universiteit in Caïro en filosofie in Damascus. In 1981 was hij mede-oprichter van de islamitische beweging, Ennahdha (Wedergeboorte), geïnspireerd door de Iraanse revolutie van imam Khomeini en de Egyptische Moslimbroederschap. Ghannouchi en partijgenoten werden gearresteerd en gemarteld. Ghannouchi werd in 1987 tot levenslang veroordeeld, maar kwam een jaar later vrij. Hij week uit  naar het VK, waar hij 22 jaar in ballingschap verbleef. Eind januari 2011, na de revolutie en de verdrijving van de autocraat Zine El-Abidine Ben Ali keerde Ghannouchi  terug. Zijn partij werd de grootste bij de eerste vrije verkiezingen in Tunesië. Ghannouchi ontpopte zich als een gematigd moslim-politicus. Daarmee komt een voorlopig einde aan ‘het enige succesverhaal van de Arabische Lente’ zoals Tunesië vaak is omschreven. Met de nieuwe grondwet gaat het  van een parlementair systeem naar wat in het beste geval een hyperpresidentieel systeem kan genoemd worden, en in het slechtste geval een dictatuur in wording.   De president kan nu ministers én rechters naar believen benoemen en ontslaan. Hij kan het parlement ontbinden, maar omgekeerd is er geen procedure om de president uit zijn ambt te ontheffen. Saied (die in 2019 democratisch werd verkozen) mag in principe twee ambtstermijnen van vijf jaar aanblijven, maar hij kan die op elk moment verlengen door het land in  ‘imminent gevaar’ te verklaren.   Toen president Kais Saied op 25 juli vorig jaar het parlement buiten spel zette, werd dat door veel Tunesiërs toegejuicht. Begrijpt u waarom? Rached Ghannouchi: „Het is waar dat veel mensen de coup hebben gevierd vorig jaar. Volgens de peilingen stond zo’n 90 procent achter Saied. Maar het referendum laat juist zien hoe hij die steun op korte tijd is kwijtgespeeld: een jaar later staat nog slechts een kwart van de bevolking achter hem. De Tunesiërs hebben even geloofd in het fabeltje van Saied, dat hij hen kwam verlossen na een ‘donker decennium’ onder Ennahdha. Nu zeggen de Tunesiërs: geef ons één dag van dat donkere decennium terug zodat we tenminste inkopen kunnen doen.”  Dat is niet wat je op straat hoort. Niemand wil terug naar de periode voor de coup, met zijn ruziënde parlementariërs die weinig of geen verbetering hebben gebracht in het leven van de Tunesiër.   „Gedurende dat decennium hebben de Tunesiërs wel dezelfde vrijheden genoten als in Amsterdam, Brussel of Parijs. Tunesië heeft daar in 2015 de Nobelprijs voor de Vrede gekregen. Er werden in die tijd geen journalisten gearresteerd, of burgers vervolgd voor militaire rechtbanken.”  Uw eigen partij wordt verweten dat zij zichzelf heeft verrijkt, en de eigen leden heeft beloond met al dan niet fictieve banen in de openbare sector. „Er zijn fouten gemaakt, dat geven wij grif toe. Wij zijn ook niet tevreden over onze prestaties van de voorbije tien jaar. Maar vergeet niet dat wij niet alleen geregeerd hebben, we hebben dat samen met andere partijen gedaan. Natuurlijk zijn er problemen geweest, maar dat is normaal voor een land in transitie. Kijk naar de andere landen van de Arabische Lente: daar is het oorlog of is de democratie teruggeschroefd.  Het referendum over de grondwet was illegaal, dus alles wat eruit voortvloeit ook „Het parlement wordt al jaren gedemoniseerd door de contrarevolutionaire krachten. De media hebben het gedrag van enkelingen uitvergroot om het hele parlement in een slecht daglicht te plaatsen. Maar wij hebben wel degelijk veel belangrijk wetgevend werk verricht.”  U wordt ook persoonlijk beschuldigd van corruptie en financiering van terrorisme. „Dat zijn allemaal leugens verspreid door aanhangers van president Saied. Vorige week ben ik door het gerecht verhoord over beschuldigingen van corruptie én financiering van terrorisme. Het openbaar ministerie eiste mijn aanhouding. Maar de rechter heeft mij laten gaan, want de Tunesische magistratuur heeft nog een stuk onafhankelijkheid. Nu nog, want president Saied heeft al 57 rechters ontslagen omdat zij niet naar hem wilden luisteren. Een aantal van hen is in hongerstaking tegen die beslissing.”  Vreest u dat u, nu de grondwet is goedgekeurd, alsnog wordt gearresteerd?  „Dat ligt in de lijn van de verwachtingen, ja.”  In december zijn er verkiezingen voor een nieuw parlement. Gaat uw partij mee in dat proces?   „Nee, wij boycotten het hele proces. Het referendum over de nieuwe grondwet was illegaal, dus alles wat eruit voortvloeit beschouwen wij ook als illegaal.”  Hoe ziet u de nabije toekomst van Tunesië?  „Dit is een fase. De grondwet van Kais Saied is geen langer leven beschoren dan zijn eigen presidentschap. Het Tunesische volk heeft van de vrijheid geproefd. Dat krijg je niet terug in de fles.  „Elke dag gaan meer mensen beseffen dat zij voor de gek zijn gehouden. En als Saied straks ook de vrijheid van meningsuiting aan banden gaat leggen, zoals te verwachten valt, dan gaat dat het einde van zijn regime alleen bespoedigen.” ||https://www.nrc.nl//nieuws/2022/07/26/met-deze-grondwet-houdt-de-president-tunesiers-voor-de-gek-a4137475
2022-07-26||Al veertig jaar wachten op een eigen plek in Suriname|| Begin jaren tachtig, toen Muriel Zarks (61) nog een jonge verpleegster was, schreef ze zich in voor een stukje grond. Ze registreerde zich bij de overheid, kreeg een strookje en wachtte af. Een jaar, twee jaar, tientallen jaren. „Ik informeerde vaak of ik al in aanmerking kwam voor een perceel. Maar ik werd van het kastje naar de muur gestuurd. Uiteindelijk kreeg ik te horen: ‘Mevrouw we hebben alle stukken grond al weggegeven aan anderen’. Ik moest weer van voren af aan beginnen met inschrijven. Tot nu  wacht ik op grond”, vertelt ze teleurgesteld aan de telefoon vanuit Paramaribo.  Het is een roerige week in haar woonplaats waar al anderhalve week  dagelijks geprotesteerd wordt tegen het beleid van de regering van president Chan Santokhi. Dat is veelzeggend, want zo vaak wordt er niet gedemonstreerd in Suriname. En zeker niet dagenlang. Maar de nood is hoog onder de bevolking. Behalve de economische crisis waar veel onvrede over is, stijgen de prijzen en is er een crisis in de gezondheidszorg.  Maar de Surinamers zijn vooral ook de diepgewortelde corruptie zat. Zo wordt er veel aan vriendjespolitiek gedaan rondom de uitgifte van gronden. Volgens de Surinaamse wet heeft iedere Surinamer van boven de 21 jaar recht op een eigen stukje gratis grond. Er is genoeg ruimte en genoeg domeingrond: Suriname is vijf keer groter dan Nederland en er wonen maar zeshonderdduizend mensen.  Een kleine groep mensen bezit hier grote lappen grond. En wij hebben niets Muriel Zarks (61) inwoner van Paramaribo Toch wachten tienduizenden mensen zoals Muriel Zarks jarenlang op een stukje grond.  Politici, hun vrienden en familieleden daarentegen krijgen wel snel percelen in handen. „Een kleine groep invloedrijke mensen bezit hier grote lappen grond. En wij hebben niets. Het is zo oneerlijk”, zegt Zarks met een brok in haar keel. Op de achtergrond kirt een baby. Het is haar kleindochtertje met wie ze, samen met haar twee dochters in een huisje woont in Ephraimzegen, een volkswijk in Paramaribo. Een eigen plek heeft ze na veertig jaar nog steeds niet kunnen bemachtigen. Ze woont al tien jaar in dit  huis van een oudoom.  President  Santokhi – oud-politieagent en ex-minister van Justitie is inmiddels twee jaar aan de macht. Hij beloofde de vriendjespolitiek en corruptie waar opeenvolgende regeringen zich schuldig aan maakte radicaal aan te pakken. Vooral onder zijn voorganger Desi  Bouterse liep het de spuigaten uit. „Laten we hebzucht, de drang naar macht en het eigenbelang aan de kant zetten!”, zei Santokhi overtuigend tijdens zijn inauguratiespeech in juli 2020.  „Maar we zien dat ook nu weer familieleden en vrienden van Santokhi alle privileges genieten, banen krijgen en zich grond toe-eigenen. Terwijl we juist hadden gehoopt dat  met zijn aantreden, alles nu eens echt zou veranderen”, zegt Dave van Aerde, ondernemer en schrijver,  en een van de protestleiders van de demonstraties. Hij doelt onder meer  op het omstreden Sabaku-project in het noorden van Paramaribo, waarbij percelen zouden worden gegeven aan burgers. Uitgelekte documenten, gepubliceerd in de krant Suriname Herald, laten zien dat veel van de percelen van het Sabaku-project ook naar politici gelieerd aan de regering-Santokhi zijn gegaan, en hun familieleden. Sommige parlementariërs staan zelfs met twee stukken grond op de lijst.  Het schandaal veroorzaakte grote commotie in de Surinaamse samenleving en is een van de redenen voor de aanhoudende protesten. Ook Muriel Zarks’  zoon Kurt doet mee aan de demonstraties. Hij is boos en geëmotioneerd.  „Deze grond was bestemd voor gewone burgers, zoals mijn moeder en nu gaat het alweer naar parlementariërs!”, roept hij uit.  „Wij jongeren willen dat dit stopt, want wat voor toekomst hebben wij als dit zo gaat? Waarom moet mijn moeder al veertig jaar  wachten, dit is te gek voor woorden.” Je moet het vraagstuk van grond uit de politiek halen, anders houd je de corruptie Chequita Akkal-Ramautar onderzoeker Vriendjespolitiek rondom grond in Suriname gaat ver terug. Tot de koloniale tijd. „De grond werd uitgegeven aan plantagehouders onder verschillende voorwaarden. Was je goed bevriend met de gouverneur, dan kon je makkelijker grond krijgen”, zegt de Surinaamse onderzoeker en jurist Chequita Akkal-Ramautar.  Akkal-Ramautar deed onderzoek aan de Open Universiteit van Heerlen rondom boedel- en grondkwesties in Suriname. Boedelkwesties, waarbij grond in handen is van verschillende families en er niet één eigenaar is, veroorzaakt ook grote problemen in Suriname. „Ik ben een voorstander van een onafhankelijk grondinstituut dat bemand wordt door integere  en capabele mensen. Je moet het vraagstuk van grond uit de politiek halen, anders houd je de corruptie”, zegt ze. Vorige week zei president Santokhi naar aanleiding van de onrust en de protesten dat hij de uitgifte van percelen in het Sabaku-project goed wil laten onderzoeken. „Mensen die onrechtmatig een stuk grond hebben gekregen, moeten dat teruggeven. Dat geldt ook voor mensen die twee stukken grond hebben gekregen”, zei hij. Het geeft mensen zoals Muriel Zarks weer een klein beetje hoop dat  onder druk van de demonstranten  misschien nu wel meer naar de noden van burgers wordt geluisterd. Daar is haast bij, want ze heeft onlangs te horen gekregen dat ze haar huis uit moet. Ze is niet de rechthebbende van de woning van haar oudoom. „Daarom wil ik ook echt mijn eigen plek. Ik blijf toch hoop houden. Ik ben niet de enige in deze situatie. Er moet eindelijk toch naar ons geluisterd worden.”||https://www.nrc.nl//nieuws/2022/07/26/al-veertig-jaar-wachten-op-een-eigen-plek-a4137474
2022-07-26||In Maastricht studeren  betekent nog niet in Maastricht wonen||Stretchers neerzetten waar kortgeleden nog de musical Dagboek van een Herdershond en de kostbaarheden van de prestigieuze kunstbeurs Tefaf te zien waren.  Dit scenario voor noodopvang in het congrescentrum MECC is al eens ter sprake gekomen.  „Alles beter dan mensen onder een brug laten slapen”, zegt Maurice Evers, hoofd studentenhuisvesting van de Universiteit Maastricht (UM). „Tot nu toe hebben we er vanaf gezien. Het is een dure oplossing. Bovendien gedraagt niet iedereen zich in zo’n situatie even voorbeeldig.” Mede om te voorkomen dat dit draaiboek aan het begin van komend studiejaar alsnog uit de kast moet, heeft de UM internationale studenten onlangs duidelijk gemaakt dat ze niet moeten komen, als ze niet over woonruimte beschikken.  Universiteiten in Amsterdam, Utrecht en Eindhoven deden de afgelopen weken hetzelfde. De UM heeft het hoogste aandeel buitenlandse studenten van alle universiteiten: van de 22.383 studenten in 2021 was 56 procent afkomstig van elders, 129 nationaliteiten in totaal. In het strategisch programma staat de ambitie om “dé Europese universiteit van Nederland” te zijn.  Een groot aantal buitenlandse studenten past bij de stad waar in 1992 het Verdrag van Maastricht werd getekend. Het heeft simpelweg ook te maken met ligging. België grenst direct aan de gemeente. Voor jongeren uit Noordrijn-Westfalen is de UM alleen al vanwege de nabijheid een optie. Duitsers vormen dan ook de grootste groep onder de internationale studenten. Nog een bijzonderheid ten opzichte van andere universiteitssteden: maar een derde van het aanbod van studentenhuisvesting komt voor rekening van woningbouwverenigingen. De rest is in handen van particulieren. Sommige nieuwkomers  hebben een onderkomen. Luis Medalla (18) komt van de Filippijnen en volgde de laatste jaren van het middelbaar onderwijs in Japan. „Maastricht bood een business school die én internationaal én betaalbaar is.” Drie maanden geleden begon hij al met zoeken via social media. En via vrienden die al hun ingangen hadden is het gelukt. Een kamer met gedeelde keuken en badkamer. Een zorg minder, met het in orde maken van de rest van de  papierwinkel „ben ik de komende tijd nog even zoet”. Victoria de Jonghe (21), afkomstig uit Vlaams Brabant, twijfelde lang waar ze haar tweede master zou gaan volgen. Toen duidelijk was dat het strategic marketing op de UM zou worden, vond ze via Facebook vrij snel een gemeubileerde kamer. „Ik heb echt chance gehad. Het helpt dat ik Nederlands spreek. Bij veel aanbod staat die wens erbij. En ik ben een meisje. Veel huisbazen geven daar de voorkeur aan. Omgekeerde genderdiscriminatie. Maar allez, dan heb ik daar ook eens voordeel van.” Tegenover Luis en Victoria staan tal van aankomende studenten die nog driftig op zoek zijn. Op sites prijzen velen zichzelf aan als „netjes”, „rustig” en „sociaal”. Een of meerdere foto’s moeten de goede indruk versterken. Soms duikt  al het bijvoeglijk naamwoord „wanhopig” op.  Sittard en Heerlen zijn ook in beeld:  kwartiertje per trein Tegenover veel vraag op de sites staat wel enig aanbod: vaak in de hogere prijsklassen en/of buiten de stad. Belgische grensdorpen vormen al jaren een overloopgebied voor studenten die in Maastricht niks kunnen vinden. Een kamercomplex in Smeermaas roemt de fietsafstand als besparing op een sportschoolabonnement. Gemeente en universiteit kijken inmiddels nog verder. Evers: „Sommige studenten van de UM wonen inmiddels in Katzensprung, een project in Vaals dat is neergezet voor studenten van de universiteit in Aken, daar net over de grens. Vanuit Maastricht is het wel even bussen door het Heuvelland, maar het is het te doen. Sittard en Heerlen zijn ook bij ons in beeld. Die liggen op een kwartier treinen van Maastricht.” Voorspellen van studentenaantallen is lastig, legt Evers uit. „Zelfs nu weten we niet hoeveel mensen in september beginnen. Een toename van 2 procent is het beeld. Dat is een indicatie. Veel Duitse studenten staan hier bijvoorbeeld wel ingeschreven, maar kunnen zich nog terugtrekken als ze alsnog bij een Duitse universiteit van voorkeur worden aangenomen.” Met de gemeente en andere hogeronderwijsinstellingen maakt de UM planningen voor een termijn van tien, vijftien jaar. „Daarbij  gaan we uit van een jaarlijkse groei van drie procent. Dat zijn steeds weer opnieuw 500 nieuwe wooneenheden.” Een fors aantal, in een stad met zo’n 65.000 adressen. Voor het creëren van nieuwe kamers en appartementen binnen de gemeente gelden quota waardoor relatief weinig woningen worden verkamerd voor studenten.  Dat is het beleid na toenemende klachten uit  Maastrichtse wijken dat buurten onherkenbaar veranderden doordat ze min of meer werden overgenomen door studenten. De meeste nieuwe woonruimte moet komen van ontwikkeling van campussen, die Maastricht nu nauwelijks heeft. Evers: „Na de oprichting van de universiteit ontstond al gauw het idee dat de binnenstad als een soort campus kon dienen.” Begin deze eeuw wilde woningbouwvereniging Servatius daar onder leiding van een ambitieuze directeur verandering in brengen met een spectaculaire campus, ontworpen door de wereldberoemde architect Santiago Calatrava. Tijdens de economische crisis in 2009 werd het project wegens oplopende kosten stilgelegd, toen al zo’n  80 miljoen euro. Nieuwe campussen worden met meer voorzichtigheid gepland en gebouwd. Afgelopen januari werd al duidelijk dat de 500 nieuwe eenheden voor komend studiejaar niet gehaald gaan worden. „Vanwege de bouwcrisis en de tekorten aan materialen. Van de tijdelijke containerwoningen kunnen we er toch 250 à 300 van de beoogde 600 plaatsen, waar ooit de Calatrava-campus was gepland. Het tijdelijk plaatsen van studenten op vakantieparken gaat nu niet lukken. Dat kon vorig jaar vanwege corona. Maar die zitten nu gewoon vol.” Het wordt spannend in september, denkt Evers. Maar met de huidige prognose zal het waarschijnlijk net gaan.||https://www.nrc.nl//nieuws/2022/07/26/hier-studeren-is-nog-niet-hier-wonen-a4137473
2022-07-26||In Afrika is Rusland  geen paria|| De Oekraïense president Volodymyr Zelensky mag dan de harten van het Westen hebben gestolen, op het Afrikaanse continent schudt men lachend de hand van zijn vijand.  De Russische minister van Buitenlandse Zaken Sergej Lavrov  doet deze week een aantal Afrikaanse landen aan en overal wordt  hij allerhartelijkst ontvangen – ondanks het klemmende verzoek van westerse landen om het enthousiasme wat te temperen.   Lavrovs meerdaagse bezoek begon in Egypte, Ruslands grootste economische partner in Afrika, en ging via  Congo naar Oeganda, om woensdag te eindigen in Ethiopië. Het officiële doel van de ontmoetingen met de Afrikaanse regeringsleiders is om de ‘samenwerking’ te versterken, zo staat te lezen in een uitnodiging van de Russische ambassadeur bij de Afrikaanse Unie, die is ingezien door persbureau Reuters. De timing van Lavrovs reis is echter niet toevallig: nu Rusland in grote delen van de wereld een paria is geworden, koestert Moskou zijn vrienden. Westerse landen zijn ook niet zuiver, zo is het sentiment. Ze hebben mooie praatjes, terwijl ze zich zelf ook schuldig maken aan uitbuiting Erik van der Zanden Afrikanist Aan de vooravond van  Lavrovs ‘Afrikaanse tournee’ (de term komt van de Russische staatspersbureaus) publiceerden kranten in vier landen een ingezonden brief van Lavrov, waarin de minister de animositeit tegen het ‘koloniale’ Westen probeerde op te poken. Lavrov prees Afrika voor het verzet tegen „westerse pogingen om een unipolaire wereldorde op te leggen”. Rusland en Afrika, zo was de boodschap, zijn bondgenoten in een gezamenlijke strijd tegen westerse suprematie.  De Oegandese president Yoweri Museveni haakte hier dinsdag meteen op in. „We willen onze eigen vijanden maken, niet vechten tegen de vijanden van anderen”, zei hij. Veel landen op het continent  hebben oude banden met Moskou, die teruggaan tot de Koude Oorlog, toen de Sovjet-Unie jonge regeringen met een socialistische signatuur ondersteunde met wapens en kredieten. Ook de regering-Poetin ziet het Afrikaanse continent inmiddels als een arena waarin hij het Westen kan uitdagen. In 2019 organiseerde Rusland een grote Afrika-top in Moskou, die druk werd bezocht. Veel Afrikaanse landen zijn geïnteresseerd in de Russische knowhow op het gebied van energie en in Russische wapens en instructeurs – niet zelden in de vorm van huurlingen van de firma Wagner.  Autocratische Afrikaanse regeringen werken bovendien graag samen met het repressieve Poetin-regime, dat niet komt zeuren over mensenrechten of democratie, zo zegt Afrikanist Erik van der Zanden. „Westerse landen zijn ook niet zuiver, zo is het sentiment. Ze hebben  mooie praatjes, terwijl ze zich zelf ook schuldig maken aan uitbuiting.”  Flirten met Poetin is ook een uitstekend middel om westerse leiders onder druk te zetten en zo meer economische hulp af te dwingen, aldus Van der Zanden: „Als jullie niet met ons willen samenwerken, gaan we naar Rusland, zo is de boodschap.” Al eerder heeft Ruslands Afrikapolitiek vruchten afgeworpen. Afgelopen maart weigerde ongeveer de helft van de Afrikaanse landen om tijdens een Algemene Vergadering van de Verenigde Naties in te stemmen met een motie die de Russische invasie in Oekraïne veroordeelde. Geen enkel Afrikaans land heeft zich aangesloten bij de sancties tegen Rusland. En hoewel de oorlog in Oekraïne enorme gevolgen heeft voor de voedsel- en benzineprijzen in Afrikaanse landen, rekenen lang niet alle Afrikanen dat Moskou aan.  „De voedselprijzen stegen al voor de oorlog en de Oegandese bevolking leeft al 36 jaar in armoede”, zegt de Oegandese politiek commentator en onderzoeker Yusuf Serunkuma telefonisch. Dat Rusland oorlogsmisdaden begaat en een soeverein land is binnengevallen, interesseert Oegandezen niet volgens hem. „Het is Europa’s oorlog, niet onze oorlog. Wij zien elke dag Afrikanen lijden.” Maar de landen hebben het Westen wel nodig,  zo’n 50 procent van het nationale budget van Oeganda komt van buitenlandse donors, het meeste daarvan uit het Westen. Serunkuma: „Door deze samenwerking met Rusland aan te gaan  spelen de regeringsleiders met vuur.”  Terwijl de Russische buitenlandminister Sergej Lavrov Egypte, Congo, Oeganda en Ethiopië doortrekt, is ook een ander bekend gezicht geland op het Afrikaanse continent. De Franse president Emmanuel Macron bezoekt deze week Kameroen, Benin en Guinee-Bissau. Macron zal met  regeringsleiders net als Lavrov spreken over de voedselcrisis als gevolg van de oorlog in Oekraïne en mogelijk graandeals sluiten. Maar hij  heeft  grotere doelen: de president wil de banden met oud-koloniën en andere Afrikaanse landen nieuw leven inblazen. Hiertoe is hij genoodzaakt  vanwege de groeiende militaire en economische invloed van Rusland maar ook China en India op het continent de afgelopen jaren. Intussen nam  het anti-Franse sentiment vooral  in oud-koloniën fors toe  en is Frankrijk economisch gezien achteruitgegaan.  In Kameroen is het marktaandeel van Franse bedrijven bijvoorbeeld nog maar 10 procent, tegenover 40 procent in de jaren negentig. Macrons bezoek aan Kameroen wekt ook de meeste interesse.  President Paul Biya regeert dat land, waarvan grote delen decennialang gekoloniseerd waren door Frankrijk, al veertig jaar met harde hand en er vinden geregeld mensenrechtenschendingen plaats. Macron heeft zich hier eerder  tegen uitgesproken, maar ziet zich nu genoodzaakt voor realpolitik te kiezen en de banden weer aan te halen. Te meer omdat ook hier Rusland in de nek ademt: dat sloot afgelopen april nog een militair akkoord met Kameroen. Floor Bouma||https://www.nrc.nl//nieuws/2022/07/26/in-afrika-is-rusland-geen-paria-a4137458
2022-07-26||Het schrijnend arme Oost-Congo wordt langzaam maar zeker ontdaan van zijn goud||De wederopstanding van  rebellengroep M23 zorgt voor nieuwe spanningen in een van Afrika’s meest instabiele regio’s van de afgelopen 25 jaar. Onlangs heeft de Congolese rebellenbeweging  strategische stadjes ingenomen langs de grens met Oeganda en Rwanda. Tienduizenden burgers zijn op de vlucht geslagen en er vinden uiterst wrede slachtpartijen plaats. Uit onvrede bestormden woedende Congolezen maandag het hoofdkwartier van de VN-vredestroepen in de oostelijke stad Goma, waarbij zeker twaalf Congolezen werden gedood door blauwhelmen. Drie VN-medewerkers werden doodgeschoten door demonstranten. Grensregio in  Grote Merengebied is inzet van strijd
 „Ik vrees voor een escalatie”, zegt Nelleke van de Walle, hoofd van het project Grote Meren van de Internationale Crisisgroep, een denktank  voor vredeszaken in Nairobi. „Het zou ertoe kunnen leiden dat de Rwandese president Paul Kagame troepen Congo instuurt.” Bintou Keita, hoofd van de VN-operatie van achttienduizend man in Congo, waarschuwde de VN-Veiligheidsraad vorige maand al dat M23 steeds meer opereert als een professioneel leger, wat zou kunnen wijzen op buitenlandse steun voor de groep. „Ik hoor vanuit het gebied dat M23 steeds meer geavanceerde wapens ontvangt”, zegt Van de Walle.  Congo is vier keer zo groot als Frankrijk, maar heeft minder verharde wegen dan Luxemburg. De 90 miljoen Congolezen zijn schrijnend arm – slechts een op de zeven verdient meer dan 1,25 euro per dag – en de helft is jonger dan veertien. Het leger is corrupt,  in het oosten zitten meer dan honderd milities, en  buurlanden zijn hebberig. Voor zowel Rwanda als Oeganda is goud de afgelopen jaren het belangrijkste exportproduct geworden, terwijl beide landen eigenlijk geen goudvoorraden hebben Nelleke van de Walle projectleider Internationale Crisisgroep Tegelijk kent Congo een grote rijkdom aan grondstoffen. Het wordt echter leeggeplunderd door zakenlui, politici en krijgsheren. Ongeveer 90 procent van het Congolese goud wordt naar buurlanden gesmokkeld. „Voor zowel Rwanda als Oeganda is goud de afgelopen jaren het belangrijkste exportproduct geworden, terwijl beide landen eigenlijk geen goudvoorraden hebben. Iedereen weet dat het goud uit Congo komt”, zegt Van der Walle. Antagonisme tussen de hanige presidenten Kagame van Rwanda en Yoweri Museveni van Oeganda deed vaak conflicten ontvlammen in het gebied: ieder probeert er zijn hegemonie te vestigen. M23 was altijd de handlanger van Rwanda in Congo, en soms ook van Oeganda. De groep verdedigde de belangen van de Tutsi’s in Congo en nam in 2012 kort de regionale hoofdstad Goma in, tot M23 door VN-soldaten werd verdreven en zich terugtrok in de beide buurlanden. In november liet M23 plots weer van zich horen, toen het een legerkamp aanviel en een VN-helikopter neerhaalde. Van de Walle noemt er nog een: „Tshisekedi liet in november duizenden Oegandese regeringssoldaten toe tot Oost-Congo om een andere rebellengroep te bestrijden, de Geallieerde Democratische Strijdkrachten (ADF). Rwanda voelt zich  gemarginaliseerd, het wil voorkomen dat Oeganda te veel invloed krijgt en greep  daarom terug op zijn oude partner, M23.” Oeganda begon vorig jaar met het opzetten van een wegennetwerk in Oost-Congo om handelsroutes te openen. Het richtte  het bedrijf Dott Services op, waarin Salim Saleh, de broer van president Museveni, aandelen bezit. President Kagame stelt dat   de Oegandese militaire interventie dat het niet zozeer het ADF bestrijdt, maar bescherming geeft aan Dott Services.  In de provincie Ituri onderscheiden het ADF, met vermeende banden met de Islamitische Staat, en de etnische militie Codeco zich door extreme misdaden tegen de bevolking. „Het ADF  viel vorige week een kraamkliniek aan  waarbij het zwangere vrouwen doodde en in brand stak. Er bestaat een ongekende wreedheid in Oost-Congo. En het gaat maar door.” Ook oude demonen van de Rwandese genocide van 1994 steken weer de kop op. „Kagame zegt dat M23 wordt bevochten door het Congolese leger, in samenwerking met het FDLR. Dat bestaat uit Rwandezen die na 1994 naar Congo uitweken omdat ze een aandeel hadden in de genocide. En ik begrijp dat zich inderdaad FDLR-leden in kampen in Congo bevinden om te vechten tegen M23.” Dit artikel is op 27 juli 2022 geactualiseerd met de laatste cijfers van het aantal doden||https://www.nrc.nl//nieuws/2022/07/26/het-schrijnend-arme-oost-congo-wordt-langzaam-maar-zeker-ontdaan-van-zijn-goud-a4137457
2022-07-26||Satellietbedrijven fuseren om vuist te maken tegen Musk en Bezos|| Tientallen satellieten schiet Elon Musk elke maand de ruimte in. Zondag lanceerde SpaceX, het ruimtevaartbedrijf van de Tesla-oprichter en miljardair, opnieuw een raket die bijna vijftig satellieten zo groot als een flinke eettafel in een baan om de aarde bracht. De lancering in Florida was de vijfde in juli en de 33ste in 2022. Zo bouwt Musk in rap tempo aan een netwerk van duizenden satellieten genaamd Starlink. Inmiddels zit hij op 2.700. Samen moeten die breedbandinternet bieden op afgelegen plaatsen. Denk aan: videobellen op de noordpool, in de woestijn, op volle zee.  Musk is niet de enige miljardair die zo’n ‘megaconstellatie’ wil bouwen. Ook Amazon-oprichter Jeff Bezos heeft dat plan. Hij noemde zijn project Kuiper Systems, naar de Nederlands-Amerikaanse astronoom Gerard Kuiper (1905-1973).  Tegen die achtergrond van immense investeringen door techmiljardairs fuseren de Franse satellietaanbieder Eutelsat en de Britse concurrent OneWeb. Dinsdag maakten beide bedrijven bekend hoe zij precies willen fuseren.  Eutelsat betaalt de eigenaren van OneWeb in aandelen. Dat zijn onder meer de Britse staat – die OneWeb in 2020 redde van een faillissement – en de Indiase miljardair Sunil Bharti Mittal. Eutelsat is deels van de Franse staat; een Chinees staatsfonds heeft een kleiner belang. Het fusiebedrijf komt voor 50 procent in handen van de OneWeb-eigenaren en voor 50 procent van de Eutelsat-aandeelhouders. De Britse regering  meldde dinsdag dat het garanties heeft bedongen bij de overname met betrekking tot de staatsveiligheid – Chinese toegang tot westerse technologie, de werkgelegenheid en de vestiging van een hoofdkantoor in Londen. Volgens Eutelsat (1.200 medewerkers) en OneWeb (600) haalt het fusiebedrijf in 2022-2023 een omzet van 1,2 miljard euro en een bruto resultaat van 700 miljoen.  De naam van Elon Musk staat nergens in de aankondiging van Eutelsat en OneWeb, maar de hele deal ademt de wens samen sterker te staan tegenover Starlink en andere concurrenten.  Eén manier is door de twee vormen van satellietcommunicatie die de Fransen en Britten leveren slim te combineren. Als een van de weinige aanbieders beschikt het fusiebedrijf over zogeheten GEO- én LEO-satellieten.  Eutelsat heeft 36 grotere satellieten die zich op pakweg 35.000 kilometer van de aarde bevinden. Dat zijn de GEO-satellieten: ze volgen een geostationaire baan. Ze draaien mee met de aarde en staan op een vaste plek boven het aardoppervlak. Eutelsat geeft zo onder meer zevenduizend tv-kanalen door aan 1 miljard tv-kijkers.  Het Brits-Franse bedrijf moet snel investeren in moderne  ‘lage’ satellieten om aan te haken bij de techmiljardairs  Waar Eutelsat GEO-satellieten bezit, heeft OneWeb satellieten die dichter bij de aarde staan. Deze low earth orbit (LEO) draaien een baan rond de planeet – soms om de polen, soms om de evenaar – op een paar honderd tot 1.200 kilometer hoogte. Door de kleinere afstand kennen de LEO-satellieten veel minder vertraging in de communicatie. Je hebt er wel veel meer van nodig om een netwerk te bouwen dat de aarde kan omspannen. SpaceX en Kuiper Systems maken ook gebruik van LEO-satellieten.  OneWeb heeft 428 LEO-satellieten in de ruimte. Dat hadden er een kleine 500 moeten zijn. In maart werd echter op het laatste moment de lancering van een Russische raket met OneWeb-satellieten vanaf basis Baikonoer in Kazachstan geannuleerd. OneWeb zag dat als straf voor de Britse steun aan Oekraïne. De satellieten worden nu eind dit jaar gelanceerd door concurrent SpaceX. Het kost OneWeb tijd die het eigenlijk niet heeft. De vloot is relatief oud. Moderniseren om bij te blijven is noodzaak. Partner Eutelsat ziet dat: het zou 3 tot 5 miljard euro willen investeren in de LEO-vloot. Eutelsat heeft al gezegd  de komende twee jaar geen dividend uit te keren.  Beleggers in Eutelsat waren maandag en dinsdag not amused over de acquisitie. Op de beurs van Parijs kelderde het aandeel van 10,41 euro (slotkoers vrijdag) naar rond 7 euro op dinsdag.||https://www.nrc.nl//nieuws/2022/07/26/satellietbedrijven-fuseren-om-vuist-te-maken-tegen-musk-en-bezos-a4137456
2022-07-26||Deze cursus goedkoop koken helpt Britten rondkomen in tijden van inflatie||Op het menu vandaag: roergebakken noedels met groenten. „Alle groenten die je lekker vindt of die je  te pakken kunt krijgen”, luidt het recept dat de cursisten volgen. Wortel, broccoli, paprika, kool. Plus drie tenen knoflook en eventueel sesamzaadjes voor de garnering. Brenda Bridges – schort om, haar in vlechtjes – houdt een handvol taugé boven haar pannetje terwijl ze vragend naar de docent kijkt. Dit er gewoon bij gooien? „Ja, en goed blijven roeren op hoog vuur”, zegt de docent, Amandeep Verdding.  Met zo’n tien anderen, allemaal druk achter hun eigen kleine kookeilandje, volgt Bridges een cursus goedkoop en gezond koken. Organisator is Made in Hackney, een veganistische kookschool die inwoners van Oost-Londen gratis cursussen en maaltijden aanbiedt. Doel is meer Britten kennis te laten maken met plantaardig eten en zo twee vliegen in één klap te slaan: klimaatverandering remmen en armoede bestrijden. Van de noedels die Bridges klaarmaakt, kunnen twee tot drie mensen eten, voor samen zo’n 3,50 pond (4,10 euro).  Deze cursus kwam precies op het goede moment, zegt Bridges, want ze moet zuinig aan doen. Ze heeft vier kinderen thuis en ziet de kosten van het dagelijks leven hard stijgen. Ze wijst naar de fles olijfolie op het aanrecht. Een paar maanden geleden zou ze er omgerekend nog geen 2,50 euro voor betaald hebben, nu meer dan 4 euro. Naar de goedkoopste supermarkten gaat ze allang, de prijzen kent ze zo’n beetje uit haar hoofd. „Waarom zou ik ergens een pond betalen voor een zak wortels als ik er bij de Aldi 29 cent voor betaal?” In het Verenigd Koninkrijk stijgen de prijzen harder dan in de meeste andere Europese landen en de Verenigde Staten, vanwege een combinatie aan negatieve factoren. Het VK heeft – net als de EU – last van hoge energieprijzen en van – net als de VS –  een buitengewoon krappe arbeidsmarkt. Daardoor stijgen de lonen en dat werkt inflatie weer in de hand. De prijzen in het VK lagen in juni 9,4 procent hoger dan een jaar terug. Consumenten passen zich  aan en geven minder geld uit aan spullen die ze niet meteen nodig hebben. Naar schatting 4,4 miljoen Britse huishoudens, een op de zes, hebben grote moeite rond te komen.  Foto’s Justin Griffiths-Williams Brenda Bridges vindt de gerechten die ze bij Made in Hackney leert kennen geweldig. „Vooral dat je eigenlijk alles zonder pakjes en zakjes kunt maken.” Ze gaat nu op een andere manier om met voedsel, zegt ze ook, vroeger gooide ze best veel weg. „Hier heb ik geleerd dat je bijna alles kunt invriezen. Bananen, groenten, kruiden. Kruiden kun je bijvoorbeeld in zo’n bakje voor ijsklontjes doen en er steeds uitpakken wat je nodig hebt.”  De deelnemers van de cursus zijn vooral bang voor oktober, als de verwarming weer aan gaat en de energieprijzen opnieuw zullen stijgen. De Britse toezichthouder mag twee keer per jaar het maximumbedrag aanpassen dat consumenten betalen voor gas en elektriciteit. In april ging dat al met 700 pond omhoog naar bijna 2.000 pond (2.375 euro) per jaar, in oktober komt daar door de hoge gasprijzen  waarschijnlijk 1.200 pond bij, meer dan 1.400 euro. Deze uitgestelde verhogingen wegen zwaar mee in de voorspelling dat het VK nog lang te maken zal hebben met hoge inflatie. Cursist Oleander Agbetu probeert alvast wat te sparen, maar dat gaat haar niet makkelijk af. Tijdens de coronacrisis moest ze stoppen met haar onderneminkje – ze bood knutselcursussen aan die online niet werkten. „We overleefden alleen dankzij de voedselbank en Made in Hackney.” Bij de cursus vond ze de beste tip: kook in grote hoeveelheden. „De rest eet je een paar dagen later of stop je in de vriezer.” Ze heeft de noedels in bakjes meegenomen voor thuis. Haar puberzoon heeft sikkelcelziekte, een ernstige vorm van bloedarmoede. „Hij moet warm blijven, anders worden zijn klachten erger. Dus dat betekent hoge energiekosten.” Op school houdt hij als enige in de klas zijn jas aan. Gelukkig heeft Agbetu nu een deeltijdbaan gevonden als sociaal ondersteuner bij een huisartsenkliniek, maar een vetpot is het niet.   Duidelijk is dat de pandemie Agbetu’s situatie heeft verergerd. Maar de Britse economie heeft een structureler probleem dan Covid-19 – én de Brexit, zo wordt er vaak in één adem aan toegevoegd. De gevolgen van de Britse uittreding uit de Europese Unie zijn door de coronacrisis lastig te becijferen, maar dat er nadelige effecten zijn, is zeker.  Denktank Resolution Foundation presenteerde  deze maand een onderzoek naar de Britse levensstandaard waaruit blijkt dat de inkomsten van huishoudens in het VK achterblijven bij die in bijvoorbeeld Frankrijk of Duitsland: „Zonder twijfel is het VK wereldwijd gezien een rijk land, maar er is een grote achterstand ontstaan op de levensstandaard van vergelijkbare landen.” Van de meeste armere huishoudens stagneren de inkomsten al sinds 2005 – dus ver voor de Brexit. De jaarlijkse toename bedraagt slechts 0,1 procent. Iets meer dan een kwart van de Britten zou het geen maand kunnen bolwerken als hun salaris stopte.  De onderzoekers waarschuwen voor het „giftige mengsel van lage economische groei en aanhoudend grote inkomensongelijkheid”. Ze stellen vast dat groei van inkomsten hard nodig is, vooral voor de lage middeninkomens en wat daaronder zit. Een belastingverlaging alleen, nu inzet van de strijd tussen de twee kandidaten voor het leiderschap van de Conservatieve Partij, zal niet genoeg zijn. Ook de Britse rekenkamer, het National Audit Office, bepleit een bredere strategie om de productiviteit te verhogen. Zo zouden werknemers betere opleidingsmogelijkheden moeten krijgen. Deze conclusies bevestigen het beeld van Amandeep Verdding, van Made in Hackney, over de mensen die aankloppen voor hulp. „Dat zijn zeker niet alleen arme mensen zonder inkomen. Mensen met werk weten evengoed niet hoe ze moeten rondkomen.” Britse media noemen de voedselbanken al „de nieuwe eerstehulpdiensten”.  Verdding hoort politici die tips geven om te besparen op boodschappen meewarig aan. Zo zei een Conservatief Lagerhuislid onlangs dat Britten misschien geen A-merken meer moeten kopen, maar goedkopere huismerken van de supermarkt. Een ander zei dat voedselbanken niet nodig zijn als mensen maar goed zouden leren koken. Het zou gepaster zijn, zegt Verdding, als de overheid meer steun biedt bij de ontwikkeling van een gezond eetpatroon, bijvoorbeeld met cursussen zoals Made in Hackney die geeft. „Een suikerbelasting zou ook helpen. In veel supermarkten is ongezonde troep goedkoper dan de gezonde keuzes.” ||https://www.nrc.nl//nieuws/2022/07/26/deze-cursus-goedkoop-koken-helpt-britten-rondkomen-in-tijden-van-inflatie-a4137455
2022-07-26||Advocaat mag geen dubbele pet meer op: tuchtrechter legt lucratieve onderzoeken aan banden|| Komt er een einde aan de lucratieve onafhankelijke feitenonderzoeken die advocatenkantoren uitvoeren? Een uitspraak van de Raad van Discipline, de tuchtrechter van de advocatuur, maandag, heeft verstrekkende gevolgen voor veel Zuidas-kantoren en hun onderzoekspraktijk. Kortweg komt het er op neer dat advocaten niet in alle gevallen nog onderzoek mogen doen voor cliënten die ze ook juridisch bijstaan.  Wat is er aan de hand? De Raad van Discipline oordeelde maandag in een door de deken van de Amsterdamse Orde van Advocaten ingediend bezwaar. De toezichthouder wilde meer duidelijkheid over de rol van advocaat als feitenonderzoeker naar misstanden voor dezelfde cliënt.  Concrete aanleiding was een onderzoek door advocatenkantoor NautaDutilh in opdracht van het internationale advies- en accountantskantoor Baker Tilly. De laatste adviseerde in 2006 behangondernemer Coen Klawer een complexe fiscale truststructuur op te zetten via onder meer Nederland en Cyprus. Door merkrechten op zijn behang onder te brengen op Cyprus en daar vervolgens vanuit Nederland voor te betalen, wist hij zijn eigen belastbare winst flink te drukken.  Toen de Belastingdienst de verboden truststructuur op het spoor kwam, schakelde Baker Tilly NautaDutilh in voor een onafhankelijk onderzoek naar de Cyprus-route. De uitkomsten gingen eind 2014 naar de  Autoriteit Financiële Markten en de FIOD. Uiteindelijk kreeg ondernemer Klawer zo’n 800.000 euro aan navorderingen opgelegd. Baker Tilly schikte voor 20.000 euro. Het OM stelde dat de straf passend is omdat het kantoor „zichzelf heeft gemeld bij het OM, de feiten erkent en maatregelen genomen heeft”. Maar NautaDutilh stond Baker Tilly ook bij met juridisch advies over de afhandeling van de kwestie. Kan het onderzoek dat met de AFM en FIOD werd gedeeld daarom wel onafhankelijk genoemd worden? De Raad van Discipline oordeelt nu van niet. Het juridisch adviseren van een betrokken partij is „niet verenigbaar” met het doen van „als onafhankelijk te presenteren onderzoek”. De onderzoekers – Leon Wijsman en Joost Italianer – hebben een waarschuwing gekregen.  De uitspraak heeft ook gevolgen voor de onafhankelijke feitenonderzoeken van andere advocatenkantoren.  Grote spelers als De Brauw, NautaDutilh, Houthoff, Stibbe en Allen & Overy  voeren de laatste jaren steeds vaker dit soort onderzoeken uit in opdracht van cliënten, naar bijvoorbeeld fraude en andere  misstanden. Het zijn aantrekkelijke opdrachten: tegen hoge tarieven kunnen  in korte tijd veel uren worden geschreven. Op de onderzoeken is al jarenlang kritiek; ze zouden niet onafhankelijk zijn. Wie in opdracht onderzoek doet, vermijdt mogelijk onwelgevallige uitkomsten.   Zo huurde producent ITV het kantoor  Van Doorne in om onderzoek te doen naar grensoverschrijdend gedrag bij het tv-programma The Voice of Holland. Maar, zo vroegen betrokkenen zich afgelopen maanden af, hoe kan Van Doorne onafhankelijk onderzoek doen als het door ITV wordt ingehuurd? Van Doorne zelf bezwoer dat dat het geval was.   Tegen hoge tarieven kunnen in korte tijd veel uren worden geschreven De Raad van Discipline verbiedt met haar uitspraak maandag niet dat kantoren nog onderzoek mogen doen voor klanten. Maar de „zorgvuldigheidsverplichtingen” liggen hoger voor een rapport dat met een externe partij als de AFM of het OM wordt gedeeld. Die zijn „zwaarder (…) dan de normen die gelden voor een uitsluitend voor intern gebruik bedoeld rapport”.    Zo vond er in het Baker Tilly-onderzoek geen wederhoor plaats bij ondernemer Klawer, was er geen onderzoeksprotocol gebruikt en werden niet alle feiten gedeeld in het rapport. Dat kon daardoor „aanleiding geven tot misverstanden”.  Als een advocaat een cliënt al bijstaat, kan die niet ook nog eens feitenonderzoek doen voor extern gebruik, staat in de beslissing. „Indien een advocaat eenmaal over de betreffende kwesties heeft geadviseerd, adviseert of gaat adviseren kan hij het onderzoek niet in onafhankelijkheid van zijn cliënt uitvoeren”, schrijft de raad. En kan het dan „dus ook niet als zodanig extern, aan derden, presenteren”.    Vorige maand oordeelde de Raad van Discipline na een dekenbezwaar ook al dat deze dubbele pet van een advocaat „onwenselijk” is. Dat gebeurde omdat  advocate Maartje Govaert (destijds werkzaam bij Norton Rose Fulbright, sinds 1 juli bij NautaDutilh) namens accountantsorganisatie NBA onderzoek deed naar  NBA-directeur Harm Mannak. Die was niet transparant geweest over een belang in een bedrijf van een voor fraude veroordeelde ex-topman van het inmiddels failliete energiebedrijf Enron. Advocate Govaert gaf de NBA echter  ook advies rond de schorsing en latere ontslag van Mannak.  Eind mei legde de Raad van Discipline advocaat Aldo Verbruggen (Lumen Lawyers) een voorwaardelijke schorsing van vier weken op omdat hij in opdracht van miljardair Gerard Sanderink  onderzoek deed naar diens ex-vriendin. Zij zou volgens Sanderink geld hebben werggesluisd bij een van zijn bedrijven. Volgens de Raad van Discipline was van onafhankelijk feitenonderzoek naar fraudebeschuldigingen tegen Sanderinks ex-vriendin geen sprake. Verbruggen stond Sanderink en zijn bedrijven op dat moment bij in rechtszaken.   Deken Evert-Jan Henrichs stelt in een reactie op de uitspraak van maandag dat de advocatuur „behoefte had aan meer duidelijkheid”. „En die is er nu. De Raad maakt duidelijk welke verplichtingen er zijn bij onderzoeken voor intern en extern gebruik, en wanneer sprake is van extern gebruik. En ook dat je als advocaat die onafhankelijk onderzoek doet moet wegblijven bij betrokkenheid bij diezelfde zaak als advocaat.”  „Een heldere en verstrekkende uitspraak van de tuchtrechter”, vindt Guido de Bont, advocaat en hoogleraar fiscaal strafrecht aan de Rotterdamse Erasmus Universiteit. „Een van de gedragsregels van de advocatuur was al dat je bekend moet maken voor wie je optreedt. Dat is nu verder aangescherpt, wat goed is voor de integriteit naar de buitenwereld toe. Maar wat de raad tot mijn verbazing doet, is als het ware een nieuw soort advocaat creëren: de onafhankelijke advocaat-onderzoeker, met specifieke verplichtingen.”   ||https://www.nrc.nl//nieuws/2022/07/26/advocaat-mag-geen-dubbele-pet-meer-op-a4137454
2022-07-26||Zit er nog leven in de sloot?||Plons! Een hark, vastgemaakt aan een oranje touw, verdwijnt in de Utrechtse Singel. Het blauwe uiteinde is snel opgeslokt door het troebele water. Het zicht strekt slechts iets verder dan een halve meter. Als de hark naar boven wordt gehaald, hangt er één miezerig waterplantje aan. Een duistere voorbode. Zonder licht geen waterplanten. Zonder planten geen zuurstof. En zonder zuurstof geen leven. Onder water is het dodelijk stil.  Het gaat slecht met de Nederlandse waterkwaliteit. Zo slecht, dat Nederland helemaal onderaan staat op de Europese ranglijst. Slechts 1 procent van het water kreeg het label ‘goed’ in 2019.  In 2027 moet Nederland voldoen aan de Kaderrichtlijn Water (KRW), een verzameling Europese doelstellingen voor de ecologische en chemische waardes van watersystemen. Op het huidige tempo is dat doel nog lang niet in zicht, waarschuwen experts. Terwijl volgens de richtlijn de waterkwaliteit niet mag verslechteren, is dat in Nederland bij ruim 60 procent van de wateren wel gebeurd, bleek eerder deze week uit data-onderzoek van NRC.  De Europese richtlijnen golden oorspronkelijk voor 2015, maar zijn destijds, op verzoek van Nederland, uitgesteld tot 2027. Als het Nederlandse water dan nog steeds niet aan de kwaliteitseisen voldoet, dan kan de EU dwingende maatregelen en boetes opleggen. Projecten kunnen worden stilgelegd, bouwvergunningen ingetrokken en dwangsommen kunnen oplopen tot 300.000 euro per dag. Voor de Europese doelstellingen wordt structureel het water in zo’n 750 grote meren en rivieren gemeten. Hoe het zit  met de kwaliteit van het water in kleinere sloten en singels, grachten en geulen, vennen en vijvers, is lastiger te achterhalen.  Dat was een van de redenen om ‘burgerwetenschappers’ in te schakelen. Dit jaar is voor de vierde keer ‘Vang de Watermonsters’ van start gegaan, een samenwerking tussen onder andere milieuorganisatie Natuur & Milieu en het Nederlands Instituut voor Ecologie (NIOO-KNAW). Met de slagzin ‘Nomineer een sloot’ vroeg Natuur & Milieu mensen om sloten aan te wijzen die de burgerwetenschappers kunnen onderzoeken. Inmiddels zijn bijna drieduizend kleine waterlichamen genomineerd: van een meertje langs de Limburgse grens met Duitsland tot een plas in het midden van Ameland. Meer dan 850 vrijwilligers meten deze zomer de waterkwaliteit.   Vandaag neemt ecoloog Sven Teurlincx zo’n dertig burgerwetenschappers in spe mee naar de Singel in Utrecht voor een training. Het heeft iets weg van een schoolklasuitje. De  groep op een houten vlonder aan de kade is uitgerust met schepnetten, touwen, harken en emmers.  Onder hen Hans Donkhorst. Hij woont met zijn gezin in het waterrijke Leidsche Rijn („Mijn kinderen gaan vaak kanoën, maar als ze erin springen, moeten ze thuis gelijk onder de douche”). Guus Löhlefink studeerde af als biochemicus maar ging daarna het bedrijfsleven in („In de jaren tachtig had niemand behoefte aan natuurwetenschappers”). En Jitske Hallema,  natuurjuf op verschillende Amsterdamse basisscholen („Ik wil alle kinderen graag een fijne wereld doorgeven”). De  larve van de mug is rood. Een slecht teken  Secuur wordt een schepnetje langs de betonnen waterrand gehaald. De vangst wordt in de witte bak gedeponeerd. Teurlincx hurkt ernaast en een tiental burgerwetenschappers verzamelen zich om hem heen. Hij is blij verrast dat  hij een klein waterplantje vindt, de kleine egelskop. Hij houdt het omhoog. Het slappe plantje valt levenloos langs zijn duim omlaag.  „Hiermee gaan we de oorlog niet winnen.” Hier beweegt iets, zegt iemand hoopvol, wijzend naar de bak. Snel wordt de ‘zoekkaart waterdieren’ erbij gehaald. Een vlokreeftje, een muggenlarve en een paar schaatsenrijders worden geïdentificeerd. Juist soorten die kunnen overleven in water van slechte kwaliteit. De muggenlarve is rood. Dat is een noodsignaal: de larves verkleuren alleen bij weinig zuurstof.  De 79-jarige Rudolf van Hengel kijkt met een zweem van teleurstelling naar de plastic bak. Hij  heeft de waterkwaliteit achteruit zien gaan. Twintig jaar geleden bezocht hij met zijn zoon allerlei sloten in de omgeving van Bilthoven voor het aquarium dat ze samen aanlegden, nu zijn die sloten vervuild en vol met algen. „Bovendien is het waterpeil sinds mijn jeugd meters gedaald”, zegt Van Hengel. Hij heeft een strohoed op en draagt sokken in zijn bruine sandalen. „Waar vroeger bij de Soesterduinen moerasjes waren, is het nu kurkdroog.” Maar waarom is ons water zo vuil? De landbouw blijft een grote vervuiler met het gebruik van diverse bestrijdingsmiddelen. Maar ook bemeste tuintjes, hondenpoep en riooloverstorten zorgen voor een overschot aan voedingsstoffen in het water. Algen en kroos kunnen zo de sloten bedekken en het water vertroebelen, waardoor zonlicht de bodem niet bereikt. Ook pfas, verfresten en plasticafval veroorzaken een onleefbaar klimaat. Ook  medicijnresten, die via het riool in het water terechtkomen, verstoren de ecosystemen.  Deze zomer gaan de burgerwetenschappers zelf naar verschillende sloten, riviertjes en beken. Ze meten de waterdiepte, bepalen de waterhelderheid en identificeren waterplanten. Met een bak of emmer scheppen ze water uit de sloot en noteren ze welke waterdieren ze zien. Ook nemen ze met een reageerbuisje een watermonster af, dat naar een lab wordt gestuurd voor een meting op stikstof en fosfor. Alle meetgegevens komen terecht op een online platform. Tot 1 augustus kunnen mensen sloten nomineren, na de zomer publiceert Natuur & Milieu de resultaten.  Boven de grond bij de Singel bruist het: hobbybootjes varen langs, mensen picknicken langs de oever, een paar suppers duwen zich voort met hun peddels. Een scherp contrast met het leven onder water. Teurlincx schetst een beeld: op de bodem is het donker. Er is weinig structuurvariatie: geen riet waar jonge vissen kunnen schuilen, geen diepteverschil in het water voor verschillende vegetatie. Er roesten een paar fietswrakken. De Amerikaanse rivierkreeft – een ongewenste exoot – schuifelt langs en knipt de zeldzame waterplanten weg.  „Stel, je bent een plantje en je komt net op, voor je het weet ben je weer weg als er een bootschroef voorbijkomt.” De ecoloog vergelijkt het onderwaterleven met een flatgebouw. „Alle woningen zijn kaal opgeleverd en de IKEA is dicht. Kan je er leven? Ja, want er is stroom, water en een toilet. Maar het is geen prettig leven.” Volgens Teurlincx ligt er in Nederland veel druk op kleine wateren, zoals de Singel: het moet zowel de bron van ons drinkwater zijn, een plek bieden voor biodiversiteit én eindeloze recreatiefuncties vervullen.   Karen Eilers is een van de initiatiefnemers van ‘Vang de Watermonsters’ en programmaleider bij Natuur & Milieu. „De enige trend die ik de afgelopen vier jaar heb kunnen zien, is dat het slecht blijft”, zegt Eilers aan de telefoon. Ze is er zeker van: op dit tempo voldoen we in 2027 nog steeds niet aan de richtlijnen. Een vergelijking met de stikstofcrisis  is daarom volgens haar  niet vergezocht. „Het is geen vrees meer, maar iets waar we rekening mee moeten gaan houden.”  Eilers moet denken aan ‘De biologie van de sloot’, een oude schoolplaat. De tekening schetst een rijk boven-en onderwaterleven in pastelgroene tinten. Een kikker houdt zich schuil tussen de rijke vegetatie langs de oever. Een salamander neemt een duik in het heldere water. Mensen vinden deze plaat ouderwets, zegt Eilers, omdat ze zo’n sloot niet meer herkennen.  „Maar dit is hoe onze sloten er weer uit moeten zien.”||https://www.nrc.nl//nieuws/2022/07/26/zit-er-nog-leven-in-de-sloot-a4137453
2022-07-26||‘De monocultuur van studentencorpora werkt excessen in de hand’|| Verliest het Amsterdamsch Studenten Corps (ASC) straks zijn exploitatievergunning? Burgemeester Femke Halsema liet dinsdag weten te onderzoeken welke maatregelen tegen het corps kunnen worden genomen, na het zoveelste schandaal dat maandag naar buiten kwam. Wat de Hogeschool van Amsterdam, de UvA en de Vrije Universiteit betreft worden de  banden met het ASC (die afgelopen september al werden verbroken) voorlopig niet  hersteld. En de inschrijving van aspirant-leden, die woensdag van start zou gaan, wordt voorlopig opgeschort.  Vrouwen zijn „niks meer dan hoeren” en „sperma-emmers”. Hun nekken zullen gebroken worden om een „lul erin te steken”. Deze uitspraken, die afgelopen zondag door de luidsprekers klonken tijdens het zogenoemde Herendiner van het ASC, zijn de directe aanleiding tot bovengenoemde ontwikkelingen.  Bijzonder beledigend, beschamend en treurig. Zo typeren ruim 270 vrouwelijke leden van  het Amsterdamsch Studenten Corps en de Amsterdamsche Vrouwelijke Studenten Vereeniging in een protestbrief de grensoverschrijdende uitlatingen van enkele van hun mannelijke verenigingsgenoten. De ondertekenaars van de brief zeggen zich „niet veilig te voelen” en eisen dat de sprekers ter verantwoording worden geroepen. Drie mannelijke leden sluiten zich onder de brief aan bij het protest.  Inmiddels hebben de sprekers hun functies bij de vereniging neergelegd. De dinsdag aangekondigde onderzoeken naar de „acties van betrokkenen” en „hoe dit alles heeft kunnen gebeuren” zullen desondanks doorgang vinden, schrijft ASC-voorzitter Heleen Vos  in een verklaring. Ook wordt juridisch advies ingewonnen. Op basis daarvan zal beoordeeld worden „of  aangifte moet worden gedaan”, schrijft ze verder.  Het ASC viert deze maand zijn 34ste lustrum – het studentencorps bestaat 170 jaar. Voor het diner, dat op de negende dag van de viering werd georganiseerd, was de NDSM-werf in Amsterdam-Noord afgehuurd. Vrouwen en mannen dineerden in aparte hallen.  Nog geen jaar geleden staakte het ASC de ontgroeningsperiode na meerdere geweldsincidenten. Dat was reden voor de Amsterdamse hoger onderwijsinstellingen om de banden met het corps te verbreken, wat onder meer inhoudt dat de verenigingsbeurzen worden ingehouden. Het bestuur beloofde  een cultuurverandering.  De ondertekenaars van de brief vragen zich nu sterk af of het dagelijks bestuur van de vereniging de gepredikte cultuuromslag wel serieus neemt. Het daarvoor verantwoordelijke bestuurslid  zou zondag niet alleen meerdere keren hebben gezegd dat vrouwen hoeren zijn, maar ook dat de beloofde cultuurverandering een façade is en dat de mannelijke leden boven de samenleving staan, schrijven zij. Volgens ASC-voorzitter Vos ontkent hij zich „uitgelaten te hebben over de cultuuromslag”.  Studentencorpora worden getypeerd door een gesloten cultuur, spreken met de media is uit den boze. Geen van de benaderde briefondertekenaars wilde met NRC praten. Ook het verenigingsbestuur bleek niet bereikbaar voor nader commentaar.  Nooit eerder schreven leden van een studentencorps een protestbrief over grensoverschrijdend gedrag. Uit de brief, in handen van NRC, valt ook op te maken dat sommige aanwezigen bij het diner – mannen dus – zich ook niet senang voelen bij wat door de microfoon is gebrald. „In mijn tijd was dat nooit gebeurd”, zegt een anoniem mannelijk oud-lid per app  over de protestbrief. Hij vindt het goed dat er ophef over de uitspraken is ontstaan en dat direct enkele leden zijn weggelopen.   Bij de opening van de meerdaagse lustrumviering sprak oud-lid Christiaan Alberdingk Thijm leden aan op de „jongenscultuur” die wat hem betreft „zijn beste tijd [heeft] gehad”.  Wat hem  betreft waren het „170 zalige jaren”, maar is het nu „tijd om de bladzijde om te slaan”.  ASC-voorzitter Heleen Vos zegt in een mail aan alle leden, ook in handen van NRC, geschokt en gekwetst te zijn door „de vrouwonvriendelijke, discriminerende woorden”. Het bestuur van de oud-ledenvereniging voorspelt in een andere brief „betere tijden”. Alle brievenschrijvers noemen meermaals dat het afgelopen jaar hard is gewerkt aan een cultuurverandering binnen het studentencorps.  Dat nu bijna driehonderd vrouwen opstaan tegen de tijdens het diner gedane uitspraken en dat ze van het verenigingsbestuur eisen   paal en perk te stellen, wijst  op een cultuuromslag die mogelijk is beïnvloed door veranderende normen binnen de samenleving. Dat stelt Aukje Nauta, organisatiepsycholoog en  hoogleraar leiderschap en organisatieontwikkeling aan de Universiteit Leiden. Ze wijst op de open brief die  vrouwelijke medewerkers van mediabedrijf Talpa begin dit jaar aan hun baas, televisietycoon John de Mol, schreven. Dat was een reactie op zijn volgens hen zwakke optreden na de onthullingen van online programma  BOOS over seksueel grensoverschrijdend gedrag bij The Voice of Holland. Door die brief, zegt Nauta, is onder vrouwen een norm ontstaan om ontoelaatbaar gedrag aan de kaak te stellen. Zo wordt het ook voor mannen „moeilijker om [klachten] als gezeur af te doen”.  Toch noemt ze het „een teken aan de wand” dat het overgrote merendeel van de studenten die de protestbrief onderschrijven vrouw is – 1 procent  hoort bij een mannendispuut. Dat zou erop kunnen wijzen, zegt Nauta, dat de inspanningen van het afgelopen jaar „aan de oppervlakte hebben gewerkt, maar nog niet door het verenigingssysteem zijn omarmd”.  De cultuur van studentencorpora werkt echte verandering  tegen, stelt zij. Zolang niet kritisch wordt gekeken naar tradities die het „wij-zij denken” in de hand werken, heeft zij er „een hard hoofd in” dat het gaat lukken om seksisme uit het corps te bannen.  Dat  drie mannelijke leden deze brief hebben ondertekend, betekent niet dat de rest van de heren het probleem  niet ziet. Schaamte en angst gaan hand in hand, legt Nauta uit. „Bystanders durven zich vaak niet uit te spreken uit angst om uit de groep gegooid te worden”, zegt ze. „Ze willen niet worden gezien als het watje dat opkomt voor vrouwen.”  Dat een man binnen het bestuur verantwoordelijk is gemaakt voor cultuurverandering is goed, zegt zij. Dat diezelfde man zich zondag seksistisch zou hebben uitgelaten en zijn bestuurstaak een façade zou noemen, is volgens haar uitlegbaar. „Mensen kunnen goed leven met twee werkelijkheden.” Het bestuurslid ondervindt druk van twee kanten. Aan de ene kant is er de druk van vrouwen en „heus ook wel mannen” om de corporale cultuur te veranderen, maar er is ook de druk om alles bij het oude te houden.  Nauta is ervan overtuigd dat het ASC-bestuur moet gaan nadenken over „welke tradities seksistisch gedrag in de hand werken”. Het organiseren van aparte diners voor mannen en vrouwen tijdens de lustrumviering noemt ze „behoorlijk feodaal”. En: „Jongens- en meisjesdisputen zijn niet meer van deze tijd. Juist dat systeem lokt monocultuur uit waardoor excessen kunnen ontstaan.” ||https://www.nrc.nl//nieuws/2022/07/26/de-monocultuur-van-studentencorpora-werkt-excessen-in-de-hand-a4137452
2022-07-26||Omzet Unilever groeit door prijsverhoging||Unilever-voorzitter Alan Jope verviel dinsdag in herhaling bij de presentatie van de cijfers over het tweede kwartaal. Opnieuw ging het over inflatie, hogere inkoopkosten en prijsverhogingen.  „Wij vinden prijsstijgingen van onze leveranciers niet leuk, en onze afnemers vinden prijsstijgingen van ons niet leuk”, aldus Jope. „Maar iedereen snapt dat we in tijden van ongeëvenaarde kosteninflatie leven.” In het afgelopen halfjaar heeft de levensmiddelengigant de prijs van zijn producten 11,2 procent verhoogd. Mede daardoor steeg de omzet van Unilever (met merken als Magnum, Dove, Knorr en Ben & Jerry’s) in die periode met bijna 15 procent, naar 29,6 miljard euro. De nettowinst over het halfjaar kwam uit op 3,2 miljard euro. Dit is iets minder dan dezelfde periode vorig jaar (3,4 miljard). Unilever kreeg niet alleen te maken met hoge inflatie, maar ook met een afname in verkoopvolume: het concern verkocht dit jaar 1,6 procent minder dan in het eerste halfjaar van 2021. Die krimp is vooral te wijten aan coronalockdowns in China, volgens Jope. „Als we dat buiten beschouwing laten, is het verkoopvolume vergelijkbaar met het vorige kwartaal.” Wel kochten huishoudens iets minder vanwege de inflatie, denkt Jope, een effect waarvan Unilever verwacht dat het de komende tijd zal doorzetten.  Vooral in Europa voelt Unilever concurrentie van (goedkopere) huismerken. IJs, yoghurt en koffie verliezen wat  marktaandeel. Daarom investeerde de multinational 200 miljoen euro in reclame. Het bedrijf berekent ongeveer 70 procent van de inflatie door aan de consument, zei Jope, en vangt de rest zelf op met bezuinigingen en lagere marges. Volgens Jope neemt Unilever op die manier „sociale verantwoordelijkheid”. „Deel daarvan is ook een gezond bedrijf blijven om werkgelegenheid te creëren en bij te dragen aan de economische welvaart. Tegelijkertijd moet dat in balans zijn met de huidige financiële situatie van consumenten.” De prestaties van Unilever waren beter dan verwacht. Na de bekendmaking steeg het aandeel op de beurs met 3,9 procent. Eerder stelde Milieudefensie dat een aantal Nederlandse bedrijven, waaronder Unilever Nederland, onvoldoende zicht heeft op de eigen uitstoot. Dat bleek volgens de milieuorganisatie uit onderzoek die het had laten uitvoeren door het Duitse New Climate Institute. Volgens Milieudefensie stoot Unilever jaarlijks 61 megaton CO2 uit, gelijk aan de uitstoot van drie miljoen Nederlandse huishoudens. Unilever wil dat niet bevestigen.  De kritiek van Milieudefensie is voor Unilever niet direct reden de huidige klimaatplannen aan te passen, laat een woordvoerder van Unilever Nederland weten. Unilever is het niet eens met alle conclusies uit het rapport, wel zegt de woordvoerder in gesprek te zijn met het New Climate Institute om „dat perspectief beter te begrijpen”.||https://www.nrc.nl//nieuws/2022/07/26/omzet-unilever-groeit-door-prijsverhoging-a4137450
2022-07-26||Rusland kondigt terugtrekking uit ruimtestation ISS aan||Rusland wil zich na 2024 terugtrekken uit het internationale ruimtestation ISS. Dat melden internationale persbureaus. De nieuwe baas van de Russische ruimtevaartorganisatie Roskosmos, Joeri Borisov, zei dinsdag dat Rusland aan een eigen ruimtestation werkt. Het International Space Station (ISS) is een gezamenlijk project van de Verenigde Staten, Rusland, Europa, Canada en Japan en draait sinds 1998 in een baan om de aarde. Borisov was tot voor kort vicepremier en werd twee weken geleden door het Kremlin benoemd tot nieuwe ruimtebaas. Rusland hint al langer op het staken van de deelname aan het ISS, maar de beslissing om „na 2024 te stoppen” is nu definitief genomen, zei Borisov dinsdagmiddag in een gesprek met president Vladimir Poetin. Die reageerde goedkeurend. Sinds Rusland oorlog voert in Oekraïne had de vorige baas van Roskosmos al meerdere malen gedreigd de samenwerking op te zeggen en zei hij zelfs dat Rusland het ISS zou kunnen laten vergaan. Ook deelde de ruimtevaartorganisatie een filmpje waarin het Russische deel van het ruimtestation werd losgekoppeld en andere astronauten daardoor alleen achterbleven in het heelal. Toch sloten de Amerikaanse ruimtevaartorganisatie NASA en Rusland eerder deze maand nog een nieuwe overeenkomst over gezamenlijke vluchten naar het ISS vanaf komende herfst. Het is de bedoeling dat twee Amerikaanse astronauten zullen meevliegen met Russische Sojoez-raketten en twee Russische kosmonauten voor het eerst zullen meegaan met Amerikaanse SpaceX-raketten. Volgens Borisov zal Rusland zich houden aan de verplichtingen jegens de partners van het ISS alvorens zich terug te trekken uit het project.  Het Amerikaanse ministerie van Buitenlandse Zaken noemt het aangekondigde vertrek van Rusland „een ongelukkige ontwikkeling”. Het ministerie wijst daarbij volgens internationale persbureaus op het „belangrijke wetenschappelijke werk” dat binnen het ISS wordt uitgevoerd en „de waardevolle professionele samenwerking” in de loop der jaren.||https://www.nrc.nl//nieuws/2022/07/26/rusland-kondigt-terugtrekking-uit-ruimtestation-iss-aan-a4137428
2022-07-26||TikTok en Kardashians dringen Instagram in het defensief: ‘Maak Insta weer Insta’|| Het woord TikTok viel niet, in het korte filmpje dat Insta-gram-topman Adam Mosseri dinsdag verspreidde op Instagram en Twitter. Maar uit alles wat Mosseri in de video zei bleek dat Instagram de hete adem in de nek voelt van de populaire video-app uit China. Nerveus lijkt Instagram ook omdat het sociale medium kritiek heeft gekregen van prominente socialmediapersoonlijkheden Kylie Jenner (360 miljoen volgers op Instagram) en haar halfzuster Kim Kardashian (326 miljoen volgers).  Jenner en Kardashian hadden maandag de oproep ‘Make Instagram Instagram again’ op het platform gedeeld. „En probeer niet tiktok te zijn, ik wil gewoon leuke foto’s van mijn vrienden zien.” Onvrede bij zulke machtige gebruikers kan een platform niet makkelijk negeren. Op Twitter werd er meteen aan herinnerd dat toen Jenner in 2018 schreef dat ze berichtendienst Snapchat nooit meer bekeek,  de beurswaarde van het bedrijf meteen daalde met 1,3 miljard dollar (1,28 miljard euro). Instagram, net als Facebook en WhatsApp onderdeel van  Meta, is aan het „experimenteren met veranderingen aan onze app”, zei Mosseri tot de ruim 1,2 miljard Instagram-gebruikers. „We krijgen veel bezorgde reacties van jullie.” Als je nieuwe dingen ziet, waarschuwde hij, zoals een ‘post’ over het hele scherm, is dat een test die slechts een paar procent van de gebruikers te zien krijgt. „Het idee is dat het, niet alleen voor video’s maar ook voor foto’s, een leukere ervaring is. Maar het is nog niet goed.” Een ander punt van zorg bij gebruikers is dat op Instagram, oorspronkelijk een foto-app, video steeds prominenter wordt. „We blijven foto’s steunen”, verzekert Mosseri. „Maar ik moet eerlijk zijn: Instagram zal hoe dan ook steeds meer een video-app worden.”  Verder vertelt Mosseri dat gebruikers meer posts zullen krijgen van mensen of instellingen die ze niet volgen of kennen, op basis van algoritmes aanbevolen door Instagram. En dat betekent dat foto's en filmpjes van vrienden en bekenden daardoor enigszins verdrongen worden.  „Dat is een van de meest effectieve manieren om creatieve gebruikers een groter bereik te bezorgen. De wereld verandert, en wij moeten mee veranderen.”  
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/07/26/tiktok-en-kardashians-dringen-instagram-in-het-defensief-maak-insta-weer-insta-a4137427
2022-07-26||Entertainer Taylor Mac: ‘Ik denk dat Joe Biden gebaat zou zijn bij mijn optredens’||Wie Taylor Mac aan de telefoon heeft, hoort regelmatig woorden als ‘wonderful’ of ‘delightful’. De Amerikaanse entertainer staat positief in het leven en hoopt door theater te maken bij te dragen aan meer onderlinge verbinding. „Mijn wereld is er een die gestoeld is op verwondering, en niet op verdachtmakingen.” Tijdens de Gay Pride is van Taylor Mac vijf dagen op rij in Internationaal Theater Amsterdam de show A 24-Decade History of Popular Music te zien.  De show gaat sinds 2016 de wereld over en krijgt internationaal lovende kritieken. The Guardian plaatste de show zelfs in de top vijf vijftig beste theatershows sinds 2001.  Het idee ervoor borrelde al jaren:  „Ik herinner me dat ik als veertienjarige aanwezig was bij de AIDS Walk in San Francisco. Het was de eerste keer in mijn leven dat ik mensen zag die er openlijk voor uitkwamen homoseksueel te zijn, en niet één: maar duizenden. Voor een kind dat opgroeide in het nogal homofobe Amerika van de jaren tachtig, was het een behoorlijk intense ervaring om ineens geconfronteerd te worden met zulke massale queer pride. Er was natuurlijk een pijnlijke reden voor: mensen stierven door aids. De homogemeenschap werd gedwongen zich te verenigen, want ze viel uit elkaar.” Over die ervaring, die grootschalige manifestatie van trots en samenhorigheid van een gemeenschap die onder grote druk staat, gaat ook A 24-decade History of Popular Music, een muzikaal en theatraal protest waarin gemarginaliseerde, onderdrukte of vergeten groepen in het licht worden gezet.  Er klinkt een veelheid aan muziekstijlen – van murder ballads tot disco, langs onbekende folknummers naar opnieuw gearrangeerde evergreens als Purple Rain, Born to Run en Stayin’ Alive –  die worden afgewisseld met burleske performances, poëzie en cabaret-acts. Het geheel behandelt ruim 200 jaar aan Amerikaanse geschiedenis: van de onafhankelijkheid in 1776 tot aan de aidscrisis in de jaren tachtig en negentig. Integraal duurt de show 24 uur, in Amsterdam wordt een sterk ingekorte versie van twee uur gespeeld. Populaire muziek – niet alleen popmuziek, maar ook muziek die we draaien in cafés, tijdens bruiloften, in de kerk of in en rondom het huis – ligt volgens Taylor Mac vaak aan de basis van hoe we met elkaar omgaan. „Door de eeuwen heen zitten homofobie, racisme, seksisme en veel van de structuren van hoe we andere mensen behandelen, verweven in populaire muziek.” Een voorbeeld zijn de onder de witte Amerikaanse bevolking populaire ‘minstrel shows’ uit de negentiende eeuw: liedjes en sketches waarin witte Amerikanen met zwart geschminkte gezichten de spot dreven met de zwarte bevolking. „En dan vragen we ons nog af hoe het kan dat er nog altijd zoveel institutioneel racisme is.” En tegelijkertijd: „door liedjes leren we ook hoe lief te hebben, samen te komen en momenten te delen.” Taylor Mac (Californië, 1973)  is een toneelschrijver, acteur, singer-songwriter, performance artiest, regisseur en producent, en vooral actief in New York. In 2020 kreeg Taylor Mac de Ibsen Award en in 2017 finalist voor de  Pulitzer Prize  voor Drama. Het zijn slechts twee voorbeelden uit een hele rij aan prijzen en nominaties.   Over gemarginaliseerde stemmen gesproken: abortus is niet langer een grondwettelijk recht in Amerika. Voelt de voorstelling daardoor nog urgenter? „Urgenter durf ik niet te zeggen, want laten we wel wezen: het idee dat het voor die wetswijziging allemaal goed ging is een façade: ook eerder had lang niet iedereen toegang tot abortusklinieken, of belandden vrouwen bij nep-abortusklinieken waar ze alsnog werden overgehaald hun zwangerschappen uit te zitten. Ja, we hebben juridisch gezien een enorme stap teruggezet, maar in de praktijk liepen we al ver achter.” Hoe kijkt u als Amerikaan naar Nederland? „Ik heb nog nooit in Nederland opgetreden en voor mij is optreden de manier om een land echt te leren kennen, omdat het een dialoog met het publiek is. In grote lijnen vermoed ik een sociaal-democratisch land, maar ook geen utopie: jullie hebben net zo goed grote maatschappelijke problemen.  „In Amerika heb ik het gevoel dat je altijd je adem moet inhouden. Ik trad eerder dit jaar op in IJsland en Noorwegen, en het voelde alsof ik daar echt kon ademen. Helemaal in IJsland: waar vrouwen in de meerderheid zijn in het parlement en het land wordt geleid door de eerste openlijk homoseksuele regeringsleider ter wereld. Dat voelt als frisse lucht.” In Noorwegen trad u  op voor de koningin. „Naderhand kwam ze het podium op met een bos bloemen en zei: ‘Zoiets als dit had ik nog nooit gezien, en ik had het zo nodig.’ Wonderful.”  Is het denkbaar dat u in de VS voor Joe Biden optreedt?  „Ik heb wel opgetreden voor Nancy Pelosi, die als voorzitter van het Huis van Afgevaardigden een van de machtigste vrouwen ter wereld is. Maar voor de president? Zo ver zijn we in Amerika nog niet. A: Het staat absoluut niet op zijn radar. B: Hij zou er gedoe mee krijgen, de rechterflank zou het gebruiken als propaganda tegen hem. Zonde, want ik denk dat-ie het mooi zou vinden, of er op z’n minst wat aan zou hebben.” Wat hoopt u tijdens de voorstelling bij het publiek te bereiken? „Ik zie mezelf niet als leraar, ik ben een reminder: ik probeer mensen te herinneren aan wat ze zijn vergeten of anderen voor hen zijn vergeten. Het is geen geschiedenisles, maar een herinnering aan het feit dát we allemaal een geschiedenis met ons meedragen. En door samen te komen kunnen we ons afvragen hoe daarmee om te gaan. Theater kan pijn verzachten waarvan mensen niet noodzakelijk doorhebben dat ze die hebben. Het werkt met catharsissen: samen doorvoelen we de pijn en zoeken naar een manier om verder te komen. En dat doen we in dit geval met veel muziek, humor en ook door af en toe te drukken op de plekken waar het pijn doet.” U betrekt toeschouwers actief bij de voorstelling.  „Een van de dingen die ik in de integrale versie aan het publiek vraag, is om iemand met dezelfde gender te zoeken, diegene vast te houden en ermee te dansen. Het effect is enorm: meteen is er een andere dynamiek, mensen worden nerveus, ze lachen, beginnen zenuwachtige grapjes te maken. Maar ik vraag ze het serieus te nemen. Zo ontstaat er enerzijds een collectieve, bevrijdende queer dans, en tegelijkertijd laat het je nadenken over je geïnternaliseerde homofobie.” Gelooft u erin dat theater verandering teweeg kan brengen? „Ik speel deze show al sinds 2016 en ja, inmiddels is het recht op abortus geschrapt, maar dat wil niet zeggen dat het nergens goed voor is geweest. Theater is een traag medium voor een beperkt publiek, heel anders dan film of tv. Ik kan er misschien een aantal individuen mee beïnvloeden en volgens mij is dat al heel wat. „Ik hoop iets open te breken in hoe mijn toeschouwers denken, ik zou willen dat ze vaker twijfelen, over alles. Dat is waar het mij voornamelijk om te doen is: mensen meer vragen laten stellen over zichzelf en de wereld om hen heen.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/26/entertainer-taylor-mac-ik-denk-dat-joe-biden-gebaat-zou-zijn-bij-mijn-optredens-a4137425
2022-07-26||Meer dan een miljard schuld en toch dure spelers kopen. Zo doet FC Barcelona dat||Hoe kan een voetbalclub met een miljardenschuld voor circa 140 miljoen euro Raphinha, Robert Lewandowski en Jules Koundé binnenhalen? Het is een  vraag die Bayern-trainer Julian Nagelsmann deze zomer namens velen stelde. Het gecompliceerde antwoord  maakt  meer dan eens duidelijk  dat het runnen van een voetbalclub  vandaag de dag big business is. „FC Barcelona is in feite een multinational geworden”, stelt Ramón Franquesa (64), hoogleraar economie aan de Universiteit van Barcelona aan het begin van zijn betoog. „Een bedrijf dat er niet voor terugdeinst zeer risicovolle constructies af te sluiten. Wat dat betreft is het product  voetbal  niet veel anders dan olie, water of gas.”      Arnau Gonzàlez (42), hoogleraar geschiedenis aan de Autonome Universiteit van Barcelona, beaamt de lezing van Franquesa. En daar zit volgens hem dan ook direct het probleem. „FC Barcelona is het slachtoffer van de eigen, democratische structuur. Het  zou  logischer zijn  als de club een naamloze vennootschap was”, stelt Gonzàlez. „Nu lopen  sportieve, politieke en economische belangen  door elkaar. Bestuurders worden gegijzeld door het systeem. Ieder besluit moet goedkeuring krijgen.”   Het beleid van Fútbol Club Barcelona is tweeslachtig. Zo heeft het stadion voor 70 miljoen per jaar  de  naam van shirtsponsor Spotify gekregen. De  achterkant van het tenue   is  gereserveerd voor  UNHCR, de vluchtelingenorganisatie van de VN. Op de stoeltjes van het Spotify Camp Nou staat nog altijd in het Catalaans het motto van  Barça geschreven: Més que un club (meer dan een club). FC Barcelona is formeel in handen van de  150.000 socios van de club. Het stamt uit een tijd dat FC Barcelona zich profileerde als een bolwerk van Catalonië. Iets dat stond voor de identiteit van de Catalanen. Dat veel verder ging dan voetbal. „Voorheen was het een traditie dat opa’s hun kleinzonen bij geboorte socio  maakten”, legt Franquesa uit. „Je ging met het hele gezin naar het stadion. Die beleving is langzaam aan het verdwijnen. De club richt zich steeds meer op een internationaal multimediaal publiek. En daar past wel een andere manier van denken bij.” FC Barcelona leed over het seizoen 2020/2021 een recordverlies van 481 miljoen euro. De schulden liepen op tot ver boven het miljard.  Het is in de ogen van de econoom Franquesa op zich begrijpelijk dat het bestuur van FC Barcelona met toestemming van de leden op zoek gaat naar nieuwe bronnen van inkomsten. Zoals shirtreclame en sponsoring van het stadion ooit al revolutionair waren. Maar het gaat nu verder. Zo  verkocht de club onlangs 25 procent van de toekomstige tv-opbrengsten voor een bedrag van 510 miljoen euro aan het Amerikaanse fonds Sixth Street. Komend jaar gaat FC Barcelona volgens een nieuwe deal van La Liga  circa 200 miljoen per jaar ontvangen. Van dit bedrag moet de club dus 50 miljoen afstaan aan het fonds. De toekomst van de Nederlanders bij FC Barcelona is zeer onzeker. De komende weken moet duidelijk worden of zij dit seizoen in Barcelona blijven spelen. Lieke Martens is de eerste die FC Barcelona heeft verlaten. De Nederlandse international stapte over naar Paris Saint-Germain. Ze tekende daar een contract tot 2025. Frenkie de Jong wordt al weken in verband gebracht met Manchester United. Hij zou  graag bij Barcelona willen blijven, maar de club wil hem alleen houden tegen een lager  salaris. Memphis Depay zou  uit mogen kijken naar een nieuwe club.  Hij heeft nog een contract tot medio 2023.   Barcelona-voorzitter Joan Laporta kan daardoor  nu  zwarte cijfers overleggen, en  heeft  eveneens geld beschikbaar voor de grote zomeraankopen als Raphinha,  Lewandowski en  Koundé. Het geeft vooral  even lucht. De club zal binnen de financiële regels van La Liga weer meer speelruimte krijgen. Het salarisplafond zal weer verhoogd kunnen worden. En de eis  dat FC Barcelona maar een vierde  van elke nieuw binnenkomende  euro mag herinvesteren in spelers zal kunnen komen te vervallen als de inkomsten opwegen tegen de uitgaven.  Anders gezegd: als FC Barcelona  een speler voor 30 miljoen verkoopt, dan mag de club de volle 30 miljoen aanwenden voor binnenhalen van spelers. Allemaal goed nieuws voor de korte termijn.  Maar zoals econoom Franquesa stelt, zijn gevolgen voor  de langere termijn moeilijk te overzien. Stel  dat de  tv-inkomsten de komende 25 jaar  gelijk zullen blijven, dan zal  Sixth Street  740 miljoen euro winst maken. Geld dat anders naar de club zou zijn gegaan. „Kennelijk zijn er fondsen die risico’s durven nemen om in het product voetbal te investeren. Het is een vorm van speculatie”, legt Franquesa uit. „Want  niemand weet  hoe de televisiemarkt er over 25 jaar  uitziet. Laat staan wat de waarde van de rechten dan is. Zo werkt dat in andere economische sectoren ook.” De Catalaanse historicus Gonzàlez wijst erop dat financiële problemen bij FC Barcelona van alle tijden zijn. Hij gaat terug naar de periode van 1931 tot 1936. Vlak voor de Spaanse Burgeroorlog. „De club was  zo goed als bankroet”, legt de hoogleraar uit. „Het bestuur kwam op het idee om een soort van aandelen aan socios te verkopen. Daarnaast ging FC Barcelona op tournee door Mexico om geld op te halen. En door de bouw van Camp Nou kwam FC Barcelona in de jaren vijftig weer  in grote problemen. Destijds werden  spelers verkocht en werd aangeklopt  bij de overheid.” Aankloppen bij de Spaanse overheid is er nu niet bij. Toch zal FC Barcelona naast de verkoop van de tv-rechten  nog andere bronnen van inkomsten moeten zien te vinden om binnen de regels van La Liga aanwinsten als Raphinha,  Lewandowski, Koundé, Franck Kessié en Andreas Christensen in te kunnen schrijven. Datzelfde geldt voor Sergi Roberto en Ousmane Dembélé wier contracten zijn verlengd. Terwijl FC Barcelona  op tournee is in de VS, werkt het bestuur aan financiële oplossingen. De verkoop van  Frenkie de Jong zou een optie kunnen zijn. Een transfer  zou 80 tot 100 miljoen euro op kunnen leveren.   Als  alternatief  zou de verkoop van 49,9 procent  van Barça  Studios voor circa 200 miljoen euro op tafel liggen.   Daar worden  audiovisuele producties gemaakt voor de eigen clubmedia  en rechtenhouders. Verder wordt gedacht aan het deels verkopen van  de dochteronderneming Barça Licensing en Merchandise. Logische opties voor ‘het bedrijf’ FC Barcelona, vindt Franquesa. „Jaren geleden ging ik nog met mijn zoontje naar FC Barcelona. Toen ik onlangs in Ghana was zag ik overal jochies in shirts van Barça  lopen.  Dus ook op het gebied van merchandising is  Barça  een wereldmerk geworden.”||https://www.nrc.nl//nieuws/2022/07/26/een-miljard-schuld-en-toch-dure-spelers-kopen-zo-doet-fc-barcelona-dat-a4137424
2022-07-26||Plastic tasjes zijn gemaksvoedsel voor bacteriën in zoet water||Sommige in zoetwatermeren voorkomende bacteriën groeien sneller op stoffen uit plastic tasjes dan op takken en bladeren. Dat blijkt uit onderzoek met watermonsters uit 29 Scandinavische meren. De bacteriën breken de koolstofverbindingen afkomstig uit afbraakproducten van plastic af om als voeding te gebruiken. Het verrijken van meren met bepaalde soorten bacteriën kan wellicht helpen plasticvervuiling in het water te verminderen, schrijven onderzoekers van de Universiteit van Cambridge dinsdag in het tijdschrift Nature Communications. Dat de bacteriën, voornamelijk Acinetobacter, Exiguobacterium en Brevundimonas, een voorkeur hebben voor koolstofverbindingen uit plastic boven natuurlijke koolstofbronnen komt doordat koolstof uit het plastic gemakkelijker toegankelijk is voor de bacteriën, schrijven de onderzoekers. Ze groeien gemiddeld 1,72 keer sneller op dit ‘gemaksvoedsel’. Het effect varieert, afhankelijk van de diversiteit van de bacteriesoorten in een meer – in meren met meer verschillende soorten werd plastic vervuiling beter afgebroken.  „Het is alsof het zwerfplastic de eetlust van de bacteriën op gang brengt”, zegt Andrew Tanentzap, een van de auteurs van de studie, in een persbericht. „De bacteriën gebruiken het plastic eerst als voedsel, omdat het gemakkelijk is om af te breken, en vervolgens zijn ze beter in staat om het moeilijker voedsel af te breken: het organische materiaal in het meer.” Het plastic in het onderzoek is polyethyleen met lage dichtheid (LDPE), het meest voorkomende plastic dat in zoet water wordt aangetroffen. De onderzoekers sneden plastic tasjes in stukken en bewerkten die met lampen die zonlicht nabootsen. Ook werden de stukken flink geschud, zodat de koolstofverbindingen loskwamen. Ze voegden beetjes van dit ‘plasticwater’ toe aan watermonsters uit de meren en vergeleken de bacteriële activiteit met controlemonsters zonder toegevoegd plastic. Ze bekeken ook of de verhoogde groei enkel veroorzaakt werd door extra aanwezige koolstof, of dat er echt efficiëntere groei plaatsvond. Dat laatste bleek het geval. „Dit is interessant onderzoek en de resultaten lijken me heel robuust”, zegt Helge Niemann, die aan het NIOZ onderzoek doet naar de microbiële afbraak van plastics in zee. „Dat bacteriën de door uv-licht opgeknipte korte koolstofketens in de afbraakproducten van plastic kunnen verwerken was bekend. Dat ze er ook een voorkeur voor hebben is nieuw inzicht. Ze hebben gecompliceerde chemische metingen gedaan om te zien hoe ‘lekker’ de koolstof is voor de bacteriën en dit blijkt fastfood te zijn.” Het verrast hem niet helemaal. Bij plastics in zee waar hij zelf onderzoek naar doet lijkt een vergelijkbaar effect zichtbaar te zijn. Het onderzoek is geen uitnodiging om plastic tasjes gewoon maar in het water te laten waaien. De bacteriën doen niets met de giftige stoffen die ook in het plastic zitten dus het is nog steeds slecht voor het milieu, schrijven de onderzoekers. Ook Niemann benadrukt dit. „Dit is hoopgevend, maar niet de oplossing voor het plasticprobleem.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/26/plastic-tasjes-zijn-gemaksvoedsel-voor-bacterien-in-zoet-water-a4137423
2022-07-26||Pianist Jeremy Denk is de gedroomde cafévriend voor elke muziekliefhebber||Van de Amerikaanse concertpianist Jeremy Denk (1970) wisten we al dat hij een geweldige en bovendien erg originele pianist is. In 2019 won hij een Edison voor een album met werken van Middeleeuwen tot heden. Zijn uitvoering van Bachs Goldberg Variaties onderscheidde zich door de extra bijgesloten, van enthousiasme borrelende uitlegvideo’s. Lezers van The New Yorker lazen van Denk ook al eens een sterk biografisch essay, dat de basis bleek voor de vuistdikke maar nergens slappe „memoires” die dit jaar verschenen: Every Good Boy Does Fine: A Love Story in Music Lessons – en dat deze zomer ook in Nederlandse vertaling verscheen. Een tip vooraf: stop dit boek niet in de vakantiekoffer. Denk lardeert zijn Bildungsverhaal zo rijk met muzikale voorbeelden dat je voor je het weet instemmend ligt na te luisteren hoe Verdi klokslagen van betekenis laat verkleuren in Falstaff, hoe Artur Schnabel excelleert in Schuberts Impromptu’s of hoe Beethoven in zijn laatste cellosonate gedachten aan de dood verdrijft met hulp van ritme.  Autobiografieën van klassieke musici zijn er per strekkende meter. Die van Denk is – bij wijze van contrast – al vergeleken met die van pianist Arthur Rubinstein (1887-1982), die graag uitweidde over dinertjes en prominenten. Sociale gebeurtenissen zijn niet Denks motor, al dist ook hij een duizelingwekkende stoet namen op. Maar die spelen dan wel allemaal een rol in Denks mens- en musicuswording, waarvan het verslag na 500 bladzijden en ongeveer 25 jaar pianostudie stopt bij zijn coming-out – tevens het moment dat de concertcarrière begint.   Het kind Jeremy Denk is een eigenwijze, hyperintelligente boekenverslinder en mensenmijder – al volgt het échte „nerdy ontwaken” pas bij de eerste pianoles. Het solitaire heeft hij niet  van een vreemde: vader Denk is een tijdlang monnik voordat een „waanzinnige bronst” hem uit het klooster, in het huwelijk drijft.   Het gezin settelt in New Mexico, je zou denken een barre plek voor een wonderkind, maar zelfs in Las Cruces blijkt een programma voor „speciale kinderen”. Daar schrijft Jeremy, dan 11, onder meer een verhaal over „de verveling van de middelbare leeftijd” en ontwikkelt hij meteen ook een maatschappelijk systeem om daar korte metten mee te maken: elk mens verdeelt de dag voortaan in vier uur artistiek werk, vier uur gemeenschapswerk en vier uur plezier – al naar gelang de aanleg bij te buigen.   Een goede pianoleraar blijkt Bill Leland. Hij zet het kolkende jongensbrein op de goede weg en tekent het zelfs na, met balpen na in het pianolesschriftje. „HERSENEN J. DENK WEER EEN BEETJE GEGROEID!”, staat daarin genoteerd,  mits alle oefeningen die week goed en consequent zijn uitgevoerd.  Maar hoe wordt een hoogbegaafd kind een meesterpianist? Is het een kwestie van meer hersenwerk? Of soms juist van een beetje minder denken, en meer  voelen? En wat ís een meesterpianist? Wat zijn de onderscheidende ontmoetingen die maken dat Denk nu present is op de belangrijkste concertpodia?  Denk beschrijft een lange reis langs meer en minder innemende leraren.  Zo is daar Joseph Schwartz aan Oberlin College in Ohio, wiens didactiek wordt getroffen in een metafoor die lof en bedenking verraadt: „Je leerde  hoe je een meisje moet kussen met behulp van een illustratie van de anatomie van de lip.”  Bij de colleges Engels blijken dan wezenlijker zaken te leren, zoals het streven naar echtheid en eerlijkheid in je relatie tot een kunstwerk.  Ook op muzikale zomercursussen wordt de jonge Denk uit vele windrichtingen bijgeveild. Door cellist Norman Fischer bijvoorbeeld, die „gevoelens van levensangst voedt om oudemannenwijsheid te genereren”. Of door pianodocent John Perry in Aspen, die in plaats van verbaal commentaar domweg een rol wc-papier op de piano zet.  Maar zomercursussen zijn ook de plaats waar vriendschappen ontstaan, en waar je eufoor rondrent na de eerste kennismaking met Stravinsky’s Sacre („tsjoenk tsjoenk tsjoenk tsjoenk tsjoenk TSJOENK tsjoenk TSJOENK tsjoenk tsjoenk tsjoenk tsjoenk!”).  Het is Denks kracht dat hij zo’n ervaring dan direct munt voor een inzicht: „Twintig jaar later zag ik de partituur en waren het gewoon een hoop 2/4-maten met syncopen. […] Les over bladmuziek: op een aantal manieren wil ze, ondanks al haar deugden, niet worden gezien.”   Denks toon is fris en zelfbewust. Sporadisch schiet hij door („cellist Heinrich Schiff oogde als een stenen bierkroes in mensenvorm”) maar meestal is de anti-snobistische, gretige manier waarop hij muziek beschrijft een attractie, en zijn metaforische vindingrijkheid jaloersmakend. Modulaties? Net de toverkast in C.S. Lewis’ Narnia-boeken. En welke pianist weet zo inhoudelijk Bach met Nina Simone te verbinden, Schubert met Scott Joplin en Beethoven met Balzac en literatuurtheoreticus Ronald Barthes? Jeremy Denk is de cafévriend die elke muziekliefhebber zich wenst; een associatieve veelweter die zijn overgevoeligheid kanaliseert in humor en en passant inzichten verschaft.  Voor lessen bij de Hongaar György Sebök verruilt Denk Oberlin voor de universiteit in Bloomington – een bolwerk van Europese muzikale grootheden in de maisvelden van Indiana. Bij Sebök vindt hij alles wat hij zoekt: „humor en elegantie en aandacht voor de kleinste details” om de technische focus te doen vergeten.   Sebök werkt als pedagoog voortdurend vanuit de waarom-vraag. De verslagen van zijn lessen zijn dan ook de mooiste – met wijsheden die je als rijpe appels om de oren vliegen. Wonderlijk hoe Denk ze zo nog uit zijn herinnering weet op te diepen, maar anderzijds: daaruit blijkt hoe belangrijk ze voor hem waren.  „Ik kan zien dat je je concentreert, ik weet alleen niet waarop.” Of: „Beweging is niet belangrijk, mobiliteit wel.” Zoals Denk samenvat: wow. Toch: wat bijblijft zijn niet zozeer de bon mots als wel de aanstekelijke vreugde waarmee klassieke muziek wordt verbonden aan andere kunsten. Dat Proust, omgezet naar muziek, in wezen een fermate is. En J.S. Bach – anders dan Sjostakovitsj – juist volledig wars van impasses.  En Jeremy Denk zelf? Na 500 bladzijden leer je van hem houden als een suite vol dansen, soms snel, soms rustig, maar altijd beweeglijk.  En alle lessen die hij beschrijft klinken ook door op zijn cd’s: kritisch nadenken. Voelen. En doorademen.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/26/pianist-jeremy-denk-is-de-gedroomde-cafevriend-voor-elke-muziekliefhebber-a4137422
2022-07-26||Privacy-expert: ‘Politie is veelpleger bij schending privacy-regels’|| De politie blijkt van negen miljoen Nederlanders ‘levensgebeurtenissen’ bij te houden, zoals een verhuizing, huwelijk of geboorte. Dagblad Trouw schreef hier maandag over op basis van een interne politiememo. Iedere burger die ooit contact had met de politie, bijvoorbeeld vanwege een aangifte of een getuigenis, wordt opgenomen in de politiesystemen. De gegevens worden voortdurend geactualiseerd met informatie uit de Basis Registratie Personen. Een zogenoemde ‘afnemersindicatie’ wordt nooit meer verwijderd, waardoor de politie van steeds meer Nederlanders gegevens verzamelt.  Dit verbaast Rejo Zenger van burgerrechtenorganisatie Bits of Freedom niet. Sinds 2009 onderzoekt Zenger in hoeverre de politie bij het verzamelen van gegevens over burgers hun privacy respecteert.  De politie is volgens Zenger een „veelpleger” met tientallen datasystemen die de privacy-voorschriften schenden.  In welke systemen bewaart de politie gegevens over burgers? „Ik vraag me af of de politie daarvan zelf een volledig beeld heeft. Gevraagd naar de belangrijkste systemen, noemt de politie er al een stuk of veertig. Zoals een database met gegevens over wie waar heeft gereden, op basis van kentekencamera’s boven de weg. Of een bestand met vingerafdrukken van verdachten, of het systeem met alle aangiften.” Wat voor zin heeft het om van negen miljoen burgers bij te houden of ze zijn verhuisd of getrouwd? „Dat heeft ook geen zin. Dat is alleen relevant zolang iemand bijvoorbeeld verdachte is. Dan wil je graag weten of iemand is verhuisd. Het probleem is dat vaak goed wordt nagedacht over wat er allemaal moet worden bewaard, maar dat er nauwelijks wordt geïnvesteerd in software om alle data tijdig weer te verwijderen.  „Bij de herziening van de Wet politiegegevens besteedt het ministerie van Justitie nu extra aandacht aan het verwijderen van overbodige data. Ik heb het ministerie geadviseerd om daar budget voor beschikbaar te stellen. Politie-afdelingen durven bepaalde data soms niet te verwijderen, omdat ze bang zijn dat  noodzakelijke gegevens dan ook verdwijnen. Er zijn extra investeringen nodig om dat technisch goed te regelen.” Zijn al deze gegevens over burgers veilig bij de politie? „Nee. Uit interne politierapporten blijkt dat veel van deze systemen niet aan de privacy-voorschriften voldoen. Er is niet goed geregeld dat alleen bevoegde agenten bij de gegevens kunnen. Uit integriteitsonderzoeken van de politie zelf blijkt ieder jaar weer dat agenten onbevoegd gegevens hebben opgezocht. Als je alle incidenten en onderzoeken bij elkaar optelt, dan kan je vaststellen dat de politie zelf een veelpleger is. Een die jarenlang en op grote schaal de regels overtreedt die ervoor moeten zorgen dat onze gegevens veilig zijn.”  Welke risico’s lopen burgers nu? „Als jij aangifte doet van verkrachting, dan wil je niet dat onbevoegde agenten in je dossier gaan neuzen. Als jij de politie belt omdat je denkt dat de buurman zich schuldig maakt aan huiselijk geweld, dan wil je niet dat de buurman daar achter komt.  „Door zwakke beveiliging krijgen mollen bij de politie veel speelruimte. Er zijn genoeg zaken bekend van politiemedewerkers die informatie deelden met criminelen, waardoor tipgevers in gevaar kwamen en hele opsporingsonderzoeken vastliepen. Burgers zijn bovendien minder geneigd om aangifte te doen als ze niet zeker weten of hun gegevens veilig zijn. Als de politie het  vertrouwen van de burger verliest, dan is er geen politie meer. Daardoor is dit een goed voorbeeld van de manier waarop meer privacy en meer veiligheid hand in hand kunnen gaan.” Zijn er ook lichtpuntjes? „Het is al meer dan tien jaar bekend dat de politie de Wet politiegegevens overtreedt en toch komt de organisatie er nog steeds mee weg. Het is in de Tweede Kamer besproken, maar de meeste partijen daar maken er geen groot probleem van. Ook de Autoriteit Persoonsgegevens grijpt niet in.  Die  zegt altijd dat ze de politie stimuleert om zich aan de wet te houden. Als dat jarenlang geen effect heeft, dan wordt het tijd voor zwaardere middelen.” In een reactie zegt een politiewoordvoerder: „De huidige aandacht voor het automatisch bijwerken van persoonsgegevens komt voort uit een memo waarin de politie zélf signaleert dat dit niet in alle gevallen noodzakelijk is. We zoeken voortdurend naar mogelijke zwaktes en passen politiesystemen daarop aan.” De Autoriteit Persoonsgegevens (AP)  wijst erop dat de ze  in 2018 een last onder dwangsom (soort boete) aan de politie heeft opgelegd vanwege de slechte beveiliging van gegevens. De afgelopen jaren heeft de AP meerdere toezichtgesprekken gevoerd met de politie. Daarna is de politie gestart met een programma om de privacybescherming te verbeteren||https://www.nrc.nl//nieuws/2022/07/26/privacy-expert-politie-is-veelpleger-bij-schending-privacy-regels-a4137421
2022-07-26||EU-lidstaten sluiten akkoord over vrijwillig verminderen gasverbruik||De lidstaten van de Europese Unie gaan proberen het gasverbruik tussen augustus en april met 15 procent te verminderen vergeleken met het gemiddelde verbruik van de afgelopen vijf jaar. Dat is voor nu het antwoord op onzekere gasleveranties uit Rusland. Mocht er te weinig bezuinigd worden, dan kunnen er ook verplicht besparingen opgelegd worden, maar dat vereist dan een apart besluit van de lidstaten. Vóór de oorlog leverde Rusland ongeveer 40  procent van het gas dat in de Europese Unie geconsumeerd wordt. De afgelopen maanden is de gastoevoer verminderd waardoor het moeilijk is geworden de gasvoorraden voor de winter bijtijds op een veilig niveau te krijgen.   Omdat Brussel er bovendien rekening mee houdt dat Rusland de kraan helemaal kan dichtdraaien in de winter, als het effect van zo’n maatregel het grootste is, moet nú bespaard worden om de wintervoorraad op te bouwen. Tot nu toe hebben EU-landen samen de gasconsumptie slechts met 5 procent verminderd. De Europese ministers van Klimaat en Energie gingen dinsdag in Brussel akkoord met een afgezwakte versie van een noodplan dat midden vorige week door de Europese Commissie was gepresenteerd, Save gas for a safe winter. Zo bedong een aantal landen een uitzondering op de verplichte besparingen mocht daartoe overgegaan worden. De Commissie gaat er desondanks vanuit dat er zo veel bespaard zal worden dat mocht Rusland de toevoer helemaal afsluiten er geen ernstige tekorten zullen ontstaan, mits het een gemiddelde winter wordt. De uitzonderingen weerspiegelen de verschillen in energievoorziening in de lidstaten. De Baltische landen hoeven bijvoorbeeld niet te besparen als Rusland ze afkoppelt van de elektriciteitsvoorziening en ze gas nodig hebben om elektriciteit op te wekken. Landen die niet zijn aangesloten op het Europese gasnetwerk hoeven niet mee te doen omdat ze gas dat ze besparen toch niet kunnen doorsluizen naar landen waar een tekort ontstaat. Ook hoeft er niet bezuinigd te worden als de voedselveiligheid in gevaar komt of de stroomvoorziening. Sommige landen kunnen uitzonderingen bedingen voor cruciale bedrijven, anderen omdat ze hun voorraden al op peil hebben. Het gedrag van Poetin is onvoorspelbaar, maar één ding is zeker: hij zal zijn olie en zijn gas gebruiken om de EU uit elkaar te spelen. Dat doet hij al twintig jaar. Frans Timmermans EU-Commissaris Hoe onzeker de gastoevoer is bleek maandagmiddag nog. Het Russische staatsgasbedrijf Gazprom halveerde de capaciteit van de belangrijke Nord Stream 1-leiding die gas van Rusland naar Duitsland brengt. De leiding levert nu nog maar 20 procent van wat doorgestuurd zou kunnen worden. De prijs van sommige gascontracten steeg dinsdag prompt met tien procent. „Het is elke week spannend wat Rusland levert”, zei minister Rob Jetten (D66/Energie). De verschillen in gasconsumptie tussen de lidstaten is groot. Vooral Duitsland is in hoge mate afhankelijk van Russisch gas. „Het was een strategische fout dat we zo afhankelijk zijn geworden”, zei minister Robert Habeck (de Groenen) in Brussel schuldbewust. „We proberen nu in weken te corrigeren wat in jaren is fout gegaan.” In zuidelijk lidstaten, die nauwelijks gebruik maken van Russisch gas en die in de financiële crises hard werden aangepakt door Duitsland, leidde de Duitse problematiek tot enig leedvermaak. Nederland, dat al meer dan 20 procent op de gasconsumptie bespaard heeft ten opzichte van vorig jaar, had graag strengere maatregelen gezien.  Als Europa niet 15 procent bezuinigt, waarschuwde EU-Commissaris Frans Timmermans, dan neemt de EU een „gevaarlijke gok”.  Het gedrag van Poetin is onvoorspelbaar, zei hij, „maar één ding is zeker: hij zal zijn olie en zijn gas gebruiken om ons uit elkaar te spelen en politieke onrust te veroorzaken. Dat doet hij al twintig jaar.” ||https://www.nrc.nl//nieuws/2022/07/26/eu-lidstaten-sluiten-akkoord-over-vrijwillig-verminderen-gasverbruik-a4137420
2022-07-26||Opinie | Kamperen verhoogt de weerbaarheid van de jeugd||Eens per jaar organiseert de voetbalvereniging waarbij ik betrokken ben een tentenkamp. We trokken met 26 kinderen en een handjevol begeleiding naar de Noord-Hollandse kust, voor een kampeerpartij van welgeteld één nacht. Enigszins naïef ging ik ervan uit dat de meesten van deze 10-jarigen bekend zouden zijn met het fenomeen kamperen. Niets bleek minder waar: nog niet eens de helft. „Ik heb nog nooit zo ver moeten lopen naar de wc”, constateerde een van de kinderen toen we ze lieten zien waar de toiletruimte was. Zijn plannen voor deze zomer: vliegen naar een all-inclusive hotel in Turkije.  Arne Doornebal is journalist en kampeerder. Ik kreeg dan ook klachten van mijn dochter, 12 jaar en net klaar met de brugklas, toen we afgelopen week onze drie koepeltentjes neerzetten op een luxe  – en belachelijk dure –  camping in het oosten van Nederland. „Iedereen heeft een caravan. Waarom moeten wij dan in een tent?”  De ene caravan was inderdaad nog groter dan de ander, met als absolute klapper een camper die de grootte had van een bus waar makkelijk dertig personen in vervoerd kunnen worden – hierin vierden welgeteld vier  mensen vakantie. Een overbuurman keek elke avond in zijn voortent naar het journaal, op een televisiescherm dat zo groot was dat de halve camping kon mee kijken.  Hoewel ik iedereen een ontspannen zomer gun, vind ik dat het inleveren van een stukje comfort een wezenlijk onderdeel zou moeten zijn van vakantie. Het hele concept bestaat eruit dat je even wat dichter bij de natuur staat. Het is alleen tijdens het kamperen dat je nog rekening dient te houden met warmte, kou of regen – vanuit onze comfortabele stenen huizen voelen we het klimaat niet eens meer. In een tijd waarin de wereld smacht naar een meer duurzaam levende mens is een kampeervakantie, mits we netjes omgaan met de natuur om ons heen, veruit te prefereren boven vliegvakanties naar verre oorden.  Het is ons de afgelopen jaren allemaal wel heel makkelijk gemaakt. We bestellen spullen vanuit onze luie stoel – de volgende dag heb je het in huis. Met één druk op de knop komt er een perfecte frappuchino uit je koffiezetapparaat. Op de camping moet je weer even lopen naar de waterkraan, zorgen dat je lucifers droog blijven en je gasstelletje aan de praat krijgen, alvorens je kan gaan zitten met een kopje koffie. Het lijkt wel alsof het beter smaakt doordat je er meer moeite voor hebt gedaan.   Onze jeugd heeft massaal oogproblemen door overmatig gebruik van allerlei schermen. In plaats van dat we een nationale crisis uitroepen hierover, leven we door alsof het helemaal niet erg is dat we een hele generatie aan het verpesten zijn. Zelfs naar school fietsen gebeurt steeds vaker elektrisch: de conditie van de Nederlandse jeugd holt achteruit.  We zouden ze veel meer tijd zonder wifi en schermen door moeten laten brengen: mountainbiken door het bos, nachtelijke spooktochten, dagelijkse wandelingen. En dat allemaal terwijl er overnacht wordt in een tentje en op een niet al te dik matje: als je maar moe genoeg bent slaap je vanzelf. Alles went.  Daarnaast leren ze een andere vaardigheid die kennelijk wat versloft is de laatste tijd. Fysiek contact leggen met andere kinderen op de camping: in plaats van louter via Instagram of Snapchat communiceren. Maar het allerbeste argument om wat meer weerbaarheid bij de Nederlandse jeugd aan te brengen kwam een paar maanden terug van mijn 12-jarige dochter zelf. Rusland was kort daarvoor Oekraïne binnengevallen en ze waren nog met een grote colonne op weg naar Kiev. „Als die Russen Nederland nog eens aanvallen dan wordt het niks met de verdediging van ons land”,  stelde ze met grote zekerheid. Immers, „de jeugd van mijn generatie is vooral goed in het maken van TikTok-filmpjes. Hoe moeten die nu het land verdedigen?” Misschien loopt het zo’n vaart niet, maar ik ben er niet helemaal gerust op. Er gaan miljarden extra naar defensie er wordt weer stevig gediscussieerd over de dienstplicht.  Hopelijk blijkt dat allemaal niet nodig. Maar het zoeken naar manieren om de huidige generatie een klein beetje minder luxueus op te voeden lijkt me een goede eerste stap. Begin daarmee op vakantie.  
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/26/kamperen-verhoogt-de-weerbaarheid-van-de-jeugd-a4137419
2022-07-26||Opvallen tussen het superheldengeweld||Fans van superhelden, fantasy en sciencefiction konden zich na een coronapauze van twee jaar  eindelijk weer uitleven tijdens Comic Con in de Amerikaanse stad San Diego. Tijdens de  beurs voor strips, films, tv-series en popcultuur lopen veel mensen verkleed als hun favoriete held (of schurk)  door het gebouw.  Voor Hollywood-studio’s en streamingdiensten is het evenement een belangrijk moment om hun waar aan de man te brengen. Bezoekers staan vele uren in de rij om een panel bij te wonen waarin acteurs, producenten en regisseurs over hun film of serie vertellen.   Zo werd de strijd tussen twee aankomende fantasyseries  verder opgevoerd: HBO kwam met het team van de langverwachte Game of Thrones-spin-off   House of the Dragon  naar Comic Con, terwijl Amazon groots uitpakte met de promotie van The Lord of the Rings: The Rings of Power (de duurste tv-serie ooit gemaakt). Beide serieblockbusters  worden vlak na elkaar gelanceerd: House of the Dragon begint op 22 augustus op HBO Max, The Rings of Power gaat op 2 september van start bij Prime Video. Superheldenreus Marvel, onderdeel van Disney, liet ondertussen trailers zien voor aanstaande producties; van de serie  She-Hulk: Attorney at Law tot Black Panther: Wakanda Forever. Die laatste titel heeft door het ontbreken van Chadwick Boseman een emotionele laag: de hoofdrolspeler van de eerste Black Panther-film overleed in 2020.  Marvel Studios-baas Kevin Feige presenteerde verder zijn plannen voor de komende jaren. Hoewel er  meer kritiek komt op de dalende kwaliteit van de vele Marvel-producties, lijkt er aan de dominantie van de producent   voorlopig geen einde te komen: naast films is er nu ook een constante stroom aan superheldenseries voor streamingdienst Disney+. Zo gaat Samuel L. Jackson wederom agent Nick Fury spelen, ditmaal in de serie Secret Invasion (te zien in voorjaar 2023). Maar Feige kijk verder vooruit: zo kunt u in 2025 naar de films Avengers: The Kang Dynasty en Avengers: Secret Wars.  Voor nieuwe genreseries is het moeilijk om op te vallen tussen   franchises als  Star Wars. Neem de nieuwe serie Paper Girls, die vanaf 29 juli te zien is op Prime Video. Het team van deze serie was ook  op Comic Con, maar kreeg niet  veel aandacht. En dat terwijl het absoluut geen kleine serie  is. In potentie kan het  zelfs  Stranger Things achterna gaan. Net als de megahit van Netflix is Paper Girls een uitgekiende  mix van genres met  jonge personages  die wonen in   het Amerika van  de jaren tachtig.   Vier krantenbezorgsters komen in deze mix van scifi-thriller en coming-of-agedrama terecht in een tijdreisavontuur. De meiden gaan van 1988 naar 2019 en treffen daar volwassen versies van henzelf.   Paper Girls is gebaseerd op een  gelijknamige   strip die veel kanten op vliegt. Dat zie je terug in de serie:  het ene moment zijn er gigantische robots in beeld,  een  paar scènes later voeren de meiden  een ongemakkelijk    gesprek over menstruatie.    Zulke kleine  momenten zijn belangrijk, want tussen al het superheldengeweld val je misschien  meer op door   menselijkheid.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/26/opvallen-tussen-het-superheldengeweld-a4137418
2022-07-26||Nieuw op streaming week 30: Uncoupled, Keep Breathing en Rap Sh!t||Uncoupled Neil Patrick Harris (Barney in How I Met Your Mother) speelt in deze dramaserie Michael, een man die na zeventien jaar totaal onverwacht wordt verlaten door zijn vriend. Michael is bijna 50 en weet niet precies hoe het datingleven van New York werkt. Harris, in het echt ook gay, vertelde tegen de New York Times dat deze rol hem de kans geeft een alternatieve versie van zichzelf te spelen. „Wat als ik vrijgezel was in New York en een Grindr-account zou hebben?”  De serie is mede bedacht door Darren Star, die eerder  Sex and the City  en Emily in Paris ontwikkelde. Netflix, 8 afleveringen.  Keep Breathing Survivalthriller over een jonge advocate die neerstort met een privéjet. Ze is de enige overlevende van de crash en moet zien te overleven in de Canadese wildernis. De hoofdrol is voor Melissa Barrera. Zij was te zien in de nieuwste Scream-film. Netflix, 6 afleveringen.   Rap Sh!t De nieuwe serie van actrice, schrijfster en komiek Issa Rae, die eerder naam maakte met Insecure.  Rap Sh!t  is een comedy over drie vrouwen – een hiphop-duo en hun manager – die het proberen te maken in de muziekindustrie van Miami. De rol van sociale media in het leven van de personages  speelt een grote rol.  HBO Max, 8 afleveringen (wekelijks). ||https://www.nrc.nl//nieuws/2022/07/26/nieuw-op-streaming-week-30-uncoupled-keep-breathing-en-rap-sht-a4137417
2022-07-26||Brute moord in de mormoonse gemeenschap||Under the Banner of Heaven begint haast idyllisch. Twee meisjes in ouderwetse jurkjes fietsen door de straat van hun stille buitenwijk in een klein plaatsje in Utah. Hun vader klust in de garage aan zijn auto terwijl de zon ondergaat en ‘Let’s Hear It For the Boy’ op de radio speelt. Het is 24 juli 1984 en over een paar uur zal overal in Utah vuurwerk worden afgestoken. De Amerikaanse staat, waar een meerderheid van de inwoners behoort tot de kerk van de Latter-day Saints (de Heiligen der Laatste Dagen), viert die dag namelijk Pioneer Day, de feestdag die het moment in 1847  memoreert waarop de eerste mormonen zich in Salt Lake City vestigden. Vandaar de  jurkjes.  Alleen zullen de meisjes het vuurwerk dit jaar moeten missen. Hun vader, de door Andrew Garfield gespeelde politierechercheur Jeb Pyre, moet naar een ander huis in een andere stille buitenwijk van hetzelfde kleine plaatsje. Een huis waarin een jonge vrouw en haar 15 maanden oude dochtertje even daarvoor op brute wijze om het leven zijn gebracht.  De scène die volgt, waarin Pyre zichtbaar met lood in zijn schoenen de plaats delict inspecteert, is een van de meest aangrijpende van de zeven afleveringen tellende miniserie. Wat opmerkelijk is omdat de camera niet eens echt kijkt naar de enorme plas bloed op de keukenvloer, het lichaam van de vrouw of de bloederige handafdruk op de deur. In plaats daarvan ligt de focus op het gezicht van de rechercheur en de aaneenschakeling van emoties die daarop te zien zijn.   Het moment waarop Pyre voorzichtig en met tegenzin de deur van de kinderkamer opent om na een snelle blik weg te kijken, zijn gezicht gepijnigd, tranen in zijn ogen, is hartverscheurend. Soms kan de suggestie sterker zijn dan het beeld. Under the Banner of Heaven werd geschreven door Dustin Lance Black, die een Oscar won voor zijn script voor de film Milk. Hij baseerde de misdaadserie op de gelijknamige non-fictiebestseller van Jon Krakauer uit 2003 waarin de dubbele moord centraal staat. Black, die zelf is opgegroeid met het mormoonse geloof, heeft eerst jaren geprobeerd het boek te vertalen naar een film tot hij zich realiseerde dat hij meer tijd nodig had dan anderhalf uur om het verhaal te vertellen. Het werden uiteindelijk bijna acht uur. Een besluit dat over het algemeen goed uitpakt, want nu is er voldoende ruimte om niet alleen het onderzoek naar de gruwelijke moorden en de beweegredenen van de mormoonse daders uiteen te zetten maar ook het leven van het slachtoffer, Brenda Wright Lafferty (Daisy Edgar-Jones), te belichten. Iets dat in vergelijkbare series nogal eens wordt vergeten.  Hoewel veel dingen op waarheid zijn gebaseerd, is het personage van rechercheur Pyre – een rol waarvoor Garfield terecht een Emmy-nominatie kreeg – een creatie van Black. Pyre en het politieonderzoek zorgen voor de nodige spanningsboog. Maar ook de existentiële crisis die de rechercheur doormaakt omdat de gruwelijke misdaad werd gepleegd uit naam van hetzelfde geloof dat hij aanhangt, een geloof dat hem al zijn hele leven op het hart drukt om vooral geen vragen te stellen, is een interessante toevoeging aan het verhaal.  De minst overtuigende momenten in de serie zijn de scènes die teruggaan naar de 19de eeuw en de momenten waarop de eerste profeet, Joseph Smith, de kerk vormgeeft. Ondanks dat de gemiddelde kijker deze geschiedenisles over het mormoonse geloof waarschijnlijk wel nodig heeft, voelt de gekozen vorm als een wat minder goed geslaagd en goedkoop kostuumdrama. De scènes staan vooral in een te scherp contrast met het hoofdverhaal dat in de jaren tachtig  speelt en qua sfeer doet denken aan het eerste seizoen van True Detective. Geen perfecte serie daarom. Maar wel een die, vooral dankzij Garfield, indruk maakt. Misdaadserie Under the Banner of Heaven  Van: Dustin Lance Black. Met: Andrew Garfield, Sam Worthington, Daisy Edgar-Jones. Disney+, 7 afl. van 63 tot 88 min. 

●●●●●
 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/26/brute-moord-in-de-mormoonse-gemeenschap-a4137415
2022-07-26||Opinie | Gebruik liever geen airco maar wen aan de warmte||Het gebruik van airco’s verergert de opwarming van de aarde alleen maar; met alternatieve aircosystemen is mogelijk klimaatwinst te boeken. Dat was onlangs de boodschap van het eerste deel van een interessante serie in NRC over de airco: De wereld kan niet meer zonder airco’s – straks zijn er 4,5 miljard (16/7). Het artikel gaat uit van de onvermijdelijk stijgende vraag naar het gebruik van airco’s. Maar aan die vraag kan veel worden gedaan. Al gun je vanzelfsprekend iedereen een airco in gebieden met langdurige hitte van 40°C of hoger. Er zitten echter grote risico’s aan het gebruik van airco’s, behalve voor het klimaat ook voor onze gezondheid en weerbaarheid.    Wouter van Marken Lichtenbelt is hoogleraar  ecologische energetica en  gezondheid.  Hannah Pallubinsky is universitair docent. Beiden aan Universiteit Maastricht. In de loop van decennia is ons binnenklimaat steeds strakker geregeld. Dat geldt voor de winter, maar ook steeds meer voor de zomer. Deels is dat gekomen door de technische mogelijkheden, zoals de beschikbaarheid van airco’s, maar er is ook een belangrijke rol voor de comfortmodellen die in de bouw worden gehanteerd. Het meest gebruikte comfortmodel, dat stamt uit de jaren 70, gaat ervan uit dat een thermisch neutrale conditie (thermoneutraal wordt in het model gedefinieerd als de beleving van de omgevingstemperatuur als neutraal) het meeste comfort geeft en dat dat voor iedereen overal ter wereld hetzelfde is. Het model is opgenomen in internationale richtlijnen en heeft geresulteerd in binnenklimaateisen met een smal temperatuurbereik.  Er is ook het zogenoemde adaptieve model. Dat beschrijft dat in natuurlijk geventileerde gebouwen, waarbij individuele controle over de temperatuur mogelijk is, mensen veel grotere variatie in temperatuur accepteren en zich daarbij zelfs comfortabeler voelen dan in centraal geregelde gebouwen met airco’s. In de tropen accepteert men bijvoorbeeld veel hogere temperaturen, terwijl acceptatie en comfort in gematigde streken afhankelijk zijn van het seizoen. Met andere woorden, het lichaam past zich aan.  Het adaptieve comfortmodel is de laatste vijftien jaar redelijk geaccepteerd geraakt en ook in standaarden opgenomen. Desondanks gaat men in de praktijk over het algemeen uit van een constant binnenklimaat voor een zogenaamde gemiddeld persoon. Deze conservatieve houding komt deels voort uit de installatiebranche en de bouwondernemers, die gewend zijn geraakt aan het strak regelen. Maar ook de gebouwbeheerders en ten slotte de verwachtingen van de gebruikers zelf spelen een rol. Wetenschappelijk onderzoek naar de fysiologie van de mens, gezondheid en comfortbeleving zetten vraagtekens bij het nut van een constante en vaste instelling van de binnentemperatuur. Resultaten van onder meer de Universiteit Maastricht laten zien dat meer variatie in temperatuur en blootstelling aan zowel koude als warmte een metabool gezonder lichaam geeft. Er zijn gunstige effecten op vet- en suikerhuishouding en ook op hart en bloedvaten. Regelmatige blootstelling aan hitte en kou maakt het lichaam ook fysiologisch weerbaarder bij extreme hitte en kou. Het onderzoek laat zien dat zelfs milde temperatuurvariaties deze voordelen bieden. Gewenning, acclimatisatie, treedt al op na een paar dagen tot een week. Warmtegewenning verhoogt bijvoorbeeld de zweetcapaciteit  en zorgt voor cardiovasculaire aanpassingen. Voor onze weerbaarheid én voor onze gezondheid is een wisseling in omgevingstemperatuur essentieel. Je zou het een natuurlijke temperatuurtraining kunnen noemen. Aangezien we zo rond de 90 procent van onze tijd binnen doorbrengen is een dynamisch binnenklimaat gewenst dat veel meer meebeweegt met de temperatuur buiten.  We zien echter dat het tegendeel optreedt. We raken steeds meer gewend aan temperaturen van rond de 20°C. Het inzetten van airco’s verergert dit proces in de zomer. Na verloop van tijd kan je niet meer in de warmte slapen of je op je werk concentreren. Dat wordt ook mooi beschreven in het artikel uit de airco-serie over India, waarin Nidhy Aneja, secretaresse bij een IT-bedrijf in New Delhi zegt: „Ik ben liever niet eens meer op straat. Ik ga gewoon van gekoelde ruimte naar gekoelde ruimte. Je lichaam went eraan, en dan wil je niet meer terug.” (NRC, 18/7) Zeer extreme klimaatomstandigheden en kwetsbare bevolkingen kunnen airco’s vereisen, maar voor Nederland met de warmere zomers, zoals die zich meer en meer voordoen en waarvoor we voorheen juist zo graag op vakantie naar Frankrijk gingen, luidt ons advies: in plaats van het vermijden van hitte door het gebruik van airco’s moeten we ons juist, zij het in redelijke mate, blootstellen aan warmte. Dat betekent in gematigde streken dat je thuis liever geen airco plaatst en in kantoorgebouwen koeling heel terughoudend inzet. Daarmee vang je twee vliegen in één klap: gezondere en meer weerbare mensen én energiebesparing. ||https://www.nrc.nl//nieuws/2022/07/26/gebruik-liever-geen-airco-maar-wen-aan-de-warmte-a4137414
2022-07-26||David Trimble, de havik die een vredesduif werd||„Instinctief” identificeerde hij zich met  degene die vond dat een politicus die het over visie had, maar naar een opticien moest gaan. David Trimble, maandag op 77-jarige leeftijd overleden, zei het toen hij in 1998 de Nobelprijs voor de Vrede kreeg voor zijn rol bij de totstandkoming van het Goede Vrijdagakkoord, dat in 1998 een einde maakte aan de bloedige burgeroorlog in Noord-Ierland.  Hij was ook geen man met grootse vergezichten. Zijn mede-laureaat John Hume, in 2020 overleden, was de onbetwiste ‘architect’ van het Goede Vrijdagakkoord. Trimble zat aan tafel omdat het niet anders kon: de nationalisten, republikeinen en katholieken (die één Ierland nastreven) hadden zich welwillend getoond, het Ierse Republikeinse Leger (IRA) had een aantal jaar eerder een staakt-het-vuren afgekondigd. Als leider van de grootste unionistische partij, die net als loyalisten en protestanten bij het Verenigd Koninkrijk willen blijven, kon hij niet achterblijven.  Tot die tijd stond de jurist Trimble bekend als een havik, onbuigzaam. De Oranjemars in 1995 door een nationalistische wijk in Drumcree, waarbij hij en dominee Ian Paisley, de andere unionistische leider, hun handen triomfantelijk hieven, had dat imago verstevigd. De unionisten zouden nooit toegeven aan de nationalisten. Maar de verkiezingen van 1996 lieten een andere werkelijkheid zien: nationalistische en katholieke partijen wonnen, wat werd gezien als steun voor vrede. Noord-Ieren hadden genoeg van de bloedige wraakacties over en weer. En een zomer met nieuwe Oranjemarsen, wat leidde tot nieuw geweld, in sommige wijken erger dan ooit, deed Trimble concluderen dat ontwapening noodzakelijk was. Het was een grote stap. In het dagboek van de Amerikaanse onderhandelaar George Mitchell wordt beschreven hoe Trimble dagelijks door zijn eigen wantrouwende achterban ervan werd beschuldigd dat hij Noord-Ierland uitleverde. Nationalisten bekritiseerden zijn halsstarrigheid – zelfs na het sluiten van het akkoord zou hij nooit de hand schudden van de leider van de republikeinse partij Sinn Féin Gerry Adams. De Britse minister Mo Mowlan verzuchtte dat Trimble wel vaak zijn „machogedrag” liet zien.  Maar Mitchell schrijft dat Trimble door zijn intelligentie, begrip van de politieke situatie en vastberadenheid zich door „het mijnenveld” wist te banen. Hij werd de eerste premier van Noord-Ierland. Het vredesakkoord vierde hij, zo wil de overlevering, met het eten van een visje. Dat Trimble zelf politiek het meest te verliezen had bij het sluiten van vrede, bleek bij de verkiezingen van 2005 toen hij zijn zetel verloor en zijn partij, de UUP, instortte. Dominee Paisley, die onverzettelijk bleef en weigerde met Sinn Féin samen te werken, won juist. Tot ieders verrassing maakte de dominee twee jaar later wel die draai. Dat het Trimble en Hume waren die in het Goede Vrijdagakkoord samenwerking tussen unionisten en nationalisten hadden bepleit, was iedereen vergeten. De laatste jaren roerde Trimble zich weer, nu vanuit het Britse Hogerhuis. Hij was voor de Brexit, maar voelde zich „verraden” door het Noord-Ierland-protocol van premier Boris Johnson. Dat regelt de handelsstromen tussen de EU, Groot-Brittannië en Noord-Ierland, en wordt gezien als de manier om de vrede te waarborgen doordat er geen fysieke grens op het Ierse eiland ligt. Trimble zag het als unionist juist anders: het protocol „verdeelt gemeenschappen” doordat de grens nu tussen het Britse eiland en het Ierse ligt en het Verenigd Koninkrijk scheidt. „Ik heb grote persoonlijke en politieke offers geleverd om de Noord-Ieren te overtuigen van de voordelen van vrede. Dit protocol rukt het hart uit het Goede Vrijdag-akkoord”, schreef hij vorig jaar nog.  Hij probeerde oplossingen te vinden. Zag dat ook als zijn taak, zoals hij die in zijn toespraak bij de uitreiking van de Nobelprijs omschreef. Toen prees hij „politici van het mogelijke, die zoeken naar vrede die werkt. Niet in een perfecte wereld die er nooit was, maar in deze gebrekkige wereld, die onze enige werkplaats is.” Maar zijn woorden vonden weinig gevolg buiten unionistische kring.||https://www.nrc.nl//nieuws/2022/07/26/david-trimble-de-havik-die-een-vredesduif-werd-a4137413
2022-07-26||Een spijkerpistool bedienen vraagt kracht||Haar mama en oma hebben Billie omschreven als de enige die Paul echt om haar vinger kon winden. Ik reken niet op een gesprek. Het is logisch dat ze nu niet wil praten met een vreemde, ze is in rouw om de eerste dode in haar leven, haar geliefde opa, hij is dan nog vermoord ook.  Billies vader, een veertiger met vriendelijke ogen, stoppelbaardje, op oude Nikes, gaat me voor naar haar kamer. De vijftienjarige Billie verblijft bij haar papa, ook al is het niet zijn week. Anne heeft het te moeilijk met zichzelf na de moord op haar vader Paul, ze kan amper voor zichzelf zorgen. Billie en Anne hebben wel een halve nacht aan de lijn gehangen, tot hij is gaan zeggen dat Billie moest slapen.  Billie zit in kleermakerszit op de grond, haar gezicht weggestopt onder haar grijze hoodie. Ik laat haar zwijgen en blijf braaf op de rand van haar bed zitten, tot ze me vanonder haar hoodie aankijkt. Ze schrikt van mijn lelijkheid. Het werkt altijd, ze zal praten.  „Heb je mijn TikTok-account gezien?”, vraagt ze en ze keert terug naar haar telefoonscherm.   „Je blog ook”, zeg ik. „Over die lastige periode van je mama.”  Billie heeft online bijgehouden hoe haar mama haar gokverslaving overwonnen heeft, hoe ze samen naar New York gingen om het te vieren. Billies vele volgers zijn er samen met haar van overtuigd: mentale gezondheid gaat boven alles.   „Ik ben zo trots op mama”, zegt ze. En zo beschermend tegenover haar, denk ik. Billie lijkt tenger en onvolgroeid, al is het moeilijk in te schatten onder die tent. Ze kan zo’n spijkerpistool waarschijnlijk niet gecontroleerd bedienen. Dat vraagt wel wat kracht. Ofwel heeft ze een heel goed motief. Of was ze een getuige.  „Heb je iets opgemerkt aan je opa?” „Hij vroeg me hoe het met de wasmachine was, alsof het mijn hobby was om de was te doen en dat begreep ik niet. Hij zei dat het een grapje van een boomer was. Ik noemde opa lachend ouwe boomer. Hij verontschuldigde zich dan omdat hij een man was en omdat hij leefde en …”, zegt ze in tranen. Haar vader begeleidt me tot in de gang en trekt de voordeur achter zich dicht. „Billie voelt zich zo verantwoordelijk en schuldig dat ze er niet was. Ze heeft altijd een rare verhouding met haar grootvader gehad”, vertrouwt hij me toe, „ze waren elkaar voortdurend als twee kleine kinderen de kast aan het opjagen.”    Terug in mijn wagen check ik mijn berichten. Een collega laat weten dat ze de procedure gestart zijn om de telefoon van het slachtoffer uit te lezen. Hij heeft geen erfeniscontract afgesloten in zijn Apple ID. Zijn vrouw Ria wil ook geen toestemming geven, uit respect voor Paul die op zijn privacy gesteld was. Of omdat de drie vrouwen elkaar de hand boven het hoofd houden. In het kader van het moordonderzoek is het nodig en afdwingbaar.   Mijn collega meldt ook dat er een tweede hypotheek ontdekt is. Dit feuilleton van Saskia De Coster, Vlaams auteur en beeldend kunstenaar (bekend van bijvoorbeeld Wij en ik en Nachtouders) verschijnt deze zomer in tien delen elke woensdag op de Achterpagina van NRC en op nrc.nl. Dit is de vierde aflevering. Meer afleveringen 
				De vrouwen van Paul
			||https://www.nrc.nl//nieuws/2022/07/26/een-spijkerpistool-bedienen-vraagt-kracht-a4137412
2022-07-26||Sombere IMF-raming: tal van risico’s bedreigen economische groei||Opnieuw zijn de vooruitzichten voor de wereldeconomie verslechterd. Het Internationaal Monetair Fonds (IMF) heeft dinsdag zijn World Economic Outlook van april bijgesteld, onder meer omdat de groei  van de drie grootste economieën vertraagt: de Verenigde Staten, China en de eurozone. Het IMF typeert de nieuwe raming als „somber en onzekerder”.  De bijstelling lijkt op het eerste gezicht mild. De wereldeconomie groeit volgens de raming dit jaar niet met 3,6 procent, zoals in april voorspeld, maar met 3,2 procent. De prognose voor volgend jaar is bijgesteld van 3,6 procent groei naar 2,9 procent. Maar het IMF zegt er direct bij dat deze getallen nog te optimistisch kunnen zijn. De voorspelling is „buitengewoon onzeker”, omdat deze steunt op wankele aannames. Bijvoorbeeld dat de Russische gastoevoer naar Europa stabiel blijft. En dat de inflatie langzaam terugkeert naar een normaal niveau. Een greep uit de risico’s die het IMF ziet als bedreiging voor de wereldeconomie. 1Energieprijs stijgt sneller  De toevoer van Russisch gas naar Europa is al sterk gedaald, naar zo’n 40 procent van het niveau van vorig jaar. Wat als Rusland de gastoevoer naar Europa helemaal dichtknijpt? Dan zouden de energieprijs en daarmee de wereldwijde inflatie sterk worden opgejaagd, schrijft het IMF. De Europese industrie zou in de winter op rantsoen moeten, met lagere economische groei als gevolg. 2Inflatie blijft langdurig hoog  Dat de prijzen nu zo hard stijgen, is een tijdelijk fenomeen, is de opvatting van veel economen. Maar zeker is dat niet. Nieuwe stijgingen van de energie- of voedselprijzen kunnen ertoe leiden dat de hoge inflatie zich in de hoofden van consumenten en ondernemers nestelt. Als zij dénken dat de prijzen almaar hoger worden, kan dat effect zichzelf versterken en zúllen de prijzen ook hard blijven stijgen. Mensen gaan hun consumptie dan naar voren halen, volgens de economische theorie. Dat leidt tot hogere vraag en daarmee tot hogere prijzen. Ook zou een loon-prijsspiraal kunnen optreden, waarbij loon- en prijsstijgingen elkaar omhoog blijven jagen. Door de grote personeelstekorten hebben werkenden meer macht om hogere lonen te eisen. Sommige bedrijven kunnen die extra kosten opvangen met hun winstmarge, schrijft het IMF. Wie dat niet kan, moet de prijzen verhogen. Dat leidt tot nog hogere inflatie en nog hogere looneisen.  3Inflatie temmen pakt duurder uit dan verwacht Centrale banken zijn al in actie gekomen om de inflatie te beteugelen door de rente te verhogen. Zo moet geld lenen duurder worden en sparen aantrekkelijker.  Dat is een gevaarlijke evenwichtsoefening. Als centrale banken te stevig ingrijpen, kan dat tot recessie leiden, bijvoorbeeld als bedrijven door de hoge rente nauwelijks meer durven investeren. In de jaren tachtig leidde dat uiteindelijk tot massawerkloosheid. Maar, schrijft het IMF: toen waren de omstandigheden slechter dan nu, met een nog hogere inflatie en negatievere inflatieverwachtingen. 4China’s groei blijft vertragen  Regelmatige virusuitbraken en rigoureuze lockdowns hebben de Chinese economie de afgelopen maanden „ernstig verstoord”, schrijft het IMF. Fabrieken kwamen tot stilstand, export vertraagde en over de hele wereld was het effect daarvan voelbaar door tekorten aan allerlei materialen en producten. Worden de komende maanden meer en langere lockdowns ingesteld, bijvoorbeeld door besmettelijkere coronavarianten, dan vertraagt niet alleen de groei van China zelf, maar krijgen ook internationale handelsketens te maken met extra verstoringen.  De vooruitzichten zijn aanzienlijk duisterder geworden sinds april Pierre-Olivier Gourinchas IMF-hoofdeconoom In een donker scenario van het IMF, waarin de Russische gaskraan naar Europa helemaal dichtgaat en de inflatie langdurig hoog blijft, valt de mondiale groei volgens het IMF volgend jaar terug naar 2 procent. Voor de Europese Unie raamt het IMF dan zelfs nauwelijks groei, „dicht bij de nul”. „De vooruitzichten zijn aanzienlijk duisterder geworden sinds april”, stelt IMF-hoofdeconoom Pierre-Olivier Gourinchas. „De wereld zou binnenkort kunnen balanceren op de rand van een mondiale recessie, slechts twee jaar na de vorige.” Vooral de laagste inkomens dreigen in financiële problemen te komen door de snelle prijsstijgingen. Overheden kunnen hen helpen met „gerichte steun”, oppert het IMF. Maar die kosten zouden niet tot hogere staatsschuld mogen leiden. Die is door de coronasteunpakketten vaak al hoog opgelopen en wordt met een stijgende rente steeds duurder om te financieren. Dat bedreigt de financiële stabiliteit van landen. Tegenover iedere extra uitgave zou daarom volgens het IMF een bezuiniging of belastingverhoging moeten staan. ||https://www.nrc.nl//nieuws/2022/07/26/sombere-imf-raming-tal-van-risicos-bedreigen-economische-groei-2-a4137410
2022-07-26||Ook Duitsland getroffen door bosbranden, steeds meer mensen moeten evacueren||Ongeveer zeshonderd inwoners van de oostelijke Duitse deelstaat Brandenburg zijn geëvacueerd vanwege bosbranden, melden internationale persbureaus. Inmiddels is daar bijna duizend hectare aan natuur verwoest. Het vuur verspreidde zich de afgelopen dagen snel via de droge naaldbomen. Wat de situatie extra penibel maakt, is het explosiegevaar door de oude munitie uit de Tweede Wereldoorlog die mogelijk in de grond in het Elbe-Elsterdistrict begraven ligt.  De honderden uitgerukte brandweerlieden worden in hun werk bemoeilijkt door de harde en onvoorspelbare winden, die alle kanten op blazen. Zeven van hen raakten tijdens hun werkzaamheden gewond, onder wie vier doordat ze rook inademden. Zij liggen in het ziekenhuis ter behandeling. Het vuur heeft weliswaar nog geen burgerslachtoffers geëist, maar brandde wel een varkensfokkerij af — met alle gevolgen van dien voor de dieren. Ook elders in Europa zijn grote problemen door bosbranden, aangewakkerd door de aanhoudende hitte en de droogte. Dat geldt niet alleen voor Zuid-Europese landen, zoals Spanje en Frankrijk, die ook kampen met verwoestende vuren. In Tsjechië woedt een grote brand in een groot nationaal park Boheems Zwitserland, vlakbij de Duitse grens. Daar zijn zeker tachtig mensen geëvacueerd, voordat de branden hen in gevaar konden brengen.||https://www.nrc.nl//nieuws/2022/07/26/ook-duitsland-getroffen-door-bosbranden-steeds-meer-mensen-moeten-evacueren-a4137407
2022-07-26||Waarom Disney’s plannen voor de metaverse meer dan een hype zijn||Elegant zoeft en zwiert een virtuele Buzz Lightyear boven de attracties van Disneyland in Californië. Het digitale figuurtje verdwijnt achter het grote Mickey Mouse-reuzenrad en landt vooraan in beeld op een lantarenpaal. In een andere demonstratie wuift een al even virtuele Minnie Mouse vanaf een  balkon in het pretpark naar bezoekers, ze laat hartjes, ballonnen en de tekst ‘Happy Birthday’ in beeld verschijnen. Het is moeilijk om in deze vroege demonstratie op een computerscherm van wat de ‘metaverse’ heet te zijn al een echte revolutie te zien. Augmented reality-technieken als deze, waarmee de virtuele en fysieke wereld met elkaar vermengd raken, zitten tegenwoordig in vrijwel iedere smartphone. Toch ziet Disney-topman Bob Chapek in de metaverse – het idee dat het huidige internet zich ontwikkelt tot een gedeelde, virtuele driedimensionale ruimte – „de volgende grote stap in storytelling” en zelfs „de volgende grote omwenteling voor Disney en de volgende grote omwenteling voor entertainment”. Dat vertelde Chapek zijn aandeelhouders eind vorig jaar en hij herhaalde de boodschap in meerdere interviews. „Wij geloven dat we aan de wereld een dimensie van verhalen toe kunnen voegen.” Het bedrijf wil „ervaringen ontwikkelen” waarbij Disneyfilms, een bezoek aan een Disney-pretpark en andere Disney-producten met elkaar versmolten raken. Het bedrijf investeert er fors in (al maakt het niet bekend hoeveel precies), en trok onder meer oud-Apple-medewerker Mark Bozon aan om de afdeling ‘Next Generation Storytelling’ te gaan leiden.  De combinatie van de streamingdienst Disney+ en de twaalf fysieke pretparken wereldwijd noemt Chapek de ideale uitgangspositie om de Disney-metaverse op te bouwen. Chapek: „Als de metaverse de vermenging is van het fysieke en het digitale in één omgeving, wie kan dat dan beter dan Disney?” Nadat Facebook-oprichter Mark Zuckerberg eind 2021 had aangekondigd zijn bedrijf te hernoemen naar Meta, en zei vol in te zetten op het virtualreality-internet, werd de metaverse plots hét hype-woord van het moment. Toch is er reden om aan te nemen dat de metaverse-ambitie voor Disney meer is dan alleen inhaken op een modieus begrip om aandeelhouders tevreden te houden: het verweven van fysieke en virtuele producten zit inderdaad diep in het DNA van het bedrijf. Beroemd is het schema dat oprichter Walt Disney (1901-1966) in 1957 tekende: hij schetste hoe de verschillende divisies van het Disney-concern elkaar zouden moeten versterken: de tv-shows, bijvoorbeeld, zorgen voor figuren waarmee merchandise verkocht kan worden, de films zorgen voor verhalen voor attracties in de parken, die op hun beurt ook weer zorgen voor nieuwe verhalen in weekbladen, die weer sterren kunnen promoten voor in nieuwe films. Eigenlijk tekende Disney in 1957 al een fysiek-virtuele-hybride verhalenmachine uit – een proto-metaverse? Wat zou de metaverse voor Disney, en meer in het algemeen voor de filmwereld, kunnen betekenen? Disney zelf laat er – afgezien van teasers zoals „Als je virtueel wilt lunchen met Disney-prinsessen, dan kan dat straks” – nog weinig over los. In zijn onlangs verschenen boek The Metaverse: And How it Will Revolutionize Everything  heeft Matthew Ball, voormalig hoofd strategie van de filmstudio van Amazon, wel een prognose voor hoe de metaverse de entertainment-industrie gaat veranderen.  Een bestaand idee is dat je straks de nieuwe aflevering van een lineaire tv-show zoals Game of Thrones niet meer op je televisie kijkt, maar via een VR-headset op een virtueel gigantisch, IMAX-formaat bioscoopscherm, terwijl je ondertussen gewoon in je woonkamer kunt blijven zitten. De technologie heeft zich al een eind in die richting ontwikkeld. Filmstudio Universal organiseerde in 2020 al  Christopher Nolan-filmavonden in het populaire onlinecomputerspel Fortnite, waarbij gamers gezamenlijk in een virtuele bioscoop naar The Dark Knight, Inception en The Prestige keken.  Dergelijke toepassingen van digitale techologie veranderen aan de ervaring en het maken van  films eigenlijk maar weinig. Ball verwacht (en hoopt) dat er daarnaast meer ‘hybride ervaringen’ zullen ontstaan. Hij ziet goede kansen daarvoor. Filmmakers maken sinds een paar jaar steeds vaker gebruik van zogeheten ‘real-time-gegenereerde virtuele sets’, zoals StageCraft. Acteurs spelen daarbij in een compleet omringende cirkel van ledbeeldschermen waarop driedimensionale werelden geprojecteerd worden, veelal gemaakt met dezelfde technologie waarmee virtuele werelden in games gemaakt worden. Filmmakers kunnen deze virtuele sets digitaal continu bewerken – ze kunnen een berg verplaatsen terwijl ze aan het filmen zijn, het dag maken als het nacht is en andersom. Die virtuele decors zijn ook eenvoudig als setting voor andere ervaringen te gebruiken. Ball mijmert over de mogelijkheid van virtuele dates via Tinder op de Star Wars-planeet Mustafar, of de mogelijkheid om virtueel blackjack te spelen op Canto Bight, een andere Star Wars-planeet. Ball verwacht dat dit soort virtuele ervaringen de kern worden van de verhaalbeleving: „Tussen de wekelijkse afleveringen van The Mandalorian of Batman door, kunnen fans hun helden vergezellen in evenementen en zij-missies. Een voorbeeld: om negen uur op een woensdagavond zou Marvel kunnen tweeten dat de Avengers ‘onze hulp nodig hebben’, waarbij superheld Tony Stark, live uitgevoerd door Robert Downey Jr. (of misschien iemand die weinig op hem lijkt, maar een avatar bestuurt die dat wel doet), de weg wijst.” Dit soort doorlopende storytelling, met verhaalelementen op meerdere platforms, is minder futuristisch dan het misschien lijkt. Het ligt eigenlijk precies in het verlengde van de richting waar Disney met onder andere de aangekochte Marvel Cinematic Universe en Star Wars-franchise naar toe beweegt: coherente universa, waarin ontwikkelingen in een serie, strip, boek of game gevolgen hebben voor gebeurtenissen in een bioscoopfilm – met als commercieel motief natuurlijk dat de fan alles kijkt, speelt en koopt. In 2017 vond, voorafgaand aan de première van Star Wars-film The Rise of Skywalker, een belangrijke ontwikkeling voor de plot – de terugkeer van slechterik Palpatine – alleen plaats in online-game Fortnite. In de film wordt de geluidsboodschap waarmee Palpatine zijn terugkeer aankondigt alleen genoemd. Gamers van Fortnite hadden die  gebeurtenis tijdens een ‘special event’ zelf ‘live’ meegemaakt. In de recente Disney+-serie Obi-Wan Kenobi (2022) bezoekt het titelpersonage het hoofdkwartier van de Inquisitors (personages uit een eerdere animatieserie). Gamers die Jedi: Fallen Order (2019) al gespeeld hadden kenden het onderwatergangenstelsel op hun duimpje: ze hadden er zelf al virtueel rondgestruind. De metaverse is, anders dan de klassieke bioscoopfilm, niet alleen immersief, maar ook interactief en sociaal. Het lijkt eerder op een videogame dan op een film. Wat sociale media en games betreft heeft Disney vooralsnog geen goede reputatie. Het eigen online sociale netwerk voor kinderen, Club Penguin, werd in 2017, tien jaar na de lancering, gesloten. De waarde van de aankoop van Playdom voor 563 miljoen dollar in 2010, die de intrede van het bedrijf op social gaming markeerde, werd afgeschreven. Eigen videogames maakt het concern niet of nauwelijks. Alle videogames met Disney-personages erin worden onder licentie door anderen gemaakt. Met het creëren van complete ervaringen heeft Disney dan wél weer veel ervaring. Begin dit jaar opende in Disney World in Florida de Star Wars: Galactic Starcruiser: een soort kruising tussen een luxe hotel, interactief theater, pretpark en rollenspel, waarbij gasten worden aangemoedigd om zich als Star Wars-personages te verkleden. Gasten checken in voor de cruise, en dompelen zich vervolgens helemaal onder in een fictieve ruimtereis, waarbij beeldschermen als ramen fungeren en de voorbijschietende  sterren laten zien. Bezoekers kunnen vervolgens de planeet ‘Batuu’, het Star Wars-gedeelte van Disneyland, bezoeken, door met een ‘ruimteshuttle’ te reizen. De ervaring van Galactic Starcruiser doet denken aan een min of meer klassieke videogame: er is een vast verhaal, dat zich in twee dagen ontvouwt en waarbij personages uit de films als Yoda, Rey en Kylo Ren met gasten interacties aangaan. Je kunt bijvoorbeeld gevraagd worden om een geheime boodschap af te leveren, beschrijft een verslaggever van The New York Times die het hotel bezocht, of een gast wordt naar de machinekamer gestuurd om te helpen bij het repareren van een brandstofklep. Voor twee nachten op de Galactic Starcruiser betalen bezoekers gigantische bedragen: tussen 6.000 en 20.000 dollar. Of het een succes wordt moet nog blijken, Disney kreeg felle kritiek op de hoge prijzen. Het toont echter wel aan welke richting het bedrijf op wil met de franchises en pretparken: van lineair naar interactief en sociaal.  Virtueel zou zo’n ervaring als Galactic Starcruiser voor een veel grotere groep mensen betaalbaar kunnen worden. In de metaverse ligt voor Disney de kans om het publiek nog dieper in de eigen franchises onder te dompelen. Josh D’Amaro, hoofd parken, ervaringen en producten van Disney, heeft grote dromen: „Er zijn miljoenen mensen die wel affiniteit hebben met Disney, maar niet in de gelegenheid zijn om onze parken te bezoeken”, verklaarde hij op een congres over amusementsparken. „Dát is onze kans. We kunnen ons vermogen om gasten te omhullen met onze betekenisvolle verhalen en krachtige franchises straks óveral naartoe brengen.” Virtuele werelden raken ook achter de schermen steeds meer vervlochten met de fysieke werkelijkheid door het gebruik van virtuele sets, zoals het door special effects-studio Industrial Light & Magic (ILM) ontwikkelde  StageCraft. Acteurs hoeven in dit  soort ‘virtuele sets’ niet langer te acteren voor gigantische greenscreens (lastig, want acteurs moeten zich daarbij kunnen voorstellen in wat voor omgeving ze zich bevinden), maar stappen in een cirkelvormige ‘volume’, geheel omringd door ledschermen waarop de virtuele werelden in real-time gegenereerd worden, met behulp van dezelfde soort computerprogramma’s als waarmee videogames gemaakt worden. Het idee voor StageCraft – dat inmiddels is gebruikt voor onder meer The Mandalorian, The Batman en Thor: Love and Thunder – ontstond toen regisseur en producent  Jon Favreau werkte aan de ‘live-action’ remake van Disneys The Lion King. Daarvoor werd gebruikgemaakt van digitaal gegenereerde werelden, die Favreau verkende met een virtualreality-headset op, om de ideale cameraposities te kunnen bepalen. StageCraft haalt de virtuele werelden uit de VR-bril, en plaatst camera, acteur en regisseur in een gedeelde virtuele ruimte, waarbij het perspectief meebeweegt met de camera, zodat die continu een natuurlijk perspectief houdt.  De acteurs zien in wat voor wereld ze zich bevinden, en als bijkomend voordeel: het licht van die werelden weerspiegelt ook op hen – bijvoorbeeld handig voor het glimmende harnas van The Mandalorian. Daarnaast kunnen filmmakers eenvoudig en goedkoop aanpassingen maken in de decors, tijdens het filmen. Volgens ILM kan met StageCraft 30 tot 50 procent sneller gefilmd worden en zou het tot wel 75 procent goedkoper zijn per minuut film. Voor het dit jaar verschenen The Batman  werd StageCraft gebruikt voor scènes in een verlaten flatgebouw, waarbij regisseur Matt Reeves urenlang kon filmen bij het door hem gewenste goudgele licht van de ondergaande zon. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/26/disney-ziet-in-de-metaverse-de-virtuele-toekomst-a4137408
2022-07-26||Paul Sorvino wilde méér zijn dan de eeuwige maffiabaas||Paul Sorvino zal vooral in de annalen belanden om zijn acteercarriere, die ruim een halve eeuw en meer dan 150 films en series beslaat. Maar de maandag op 83-jarige leeftijd overleden acteur uit New York had méér talenten dan het spelen van schurken of rechercheurs – de twee archetypes die altijd aan hem bleven kleven. In eerste instantie ontwikkelde Sorvino een interesse voor opera. Op zijn achttiende nam de zoon van Italiaanse immigranten zijn eerste stemlessen, mede om zijn problemen met astma onder controle te krijgen. Maar op de American Musical and Dramatic Academy veranderde zijn focus en koos hij ervoor zich meer op acteren te gaan richten. Sorvino maakte in 1964 zijn debuut op Broadway in de musical Bajour. Zes jaar later volgde zijn eerste filmrol, in de komedie Where’s Poppa? van regisseur Carl Reiner. Zijn bekendste film- en televisierollen speelde Sorvino in de jaren negentig, toen zijn populariteit mede door GoodFellas een vlucht nam. Met zijn imposante postuur en indringende blik werd hij daarna vaak gevraagd voor autoritaire figuren. Hij speelde een maffiabaas in comicfilms Dick Tracy en The Rocketeer, werd gecast als de vader van Juliet in Romeo + Juliet van Baz Luhrmann, gaf gestalte aan staatsman Henry Kissinger in de biografiefilm Nixon van Oliver Stone en had een vaste bijrol in detectiveserie Moonlighting, naast Bruce Willis.  De acteur ontpopte zich echter heel bewust ook op andere vlakken. Hij richtte een eigen theatergezelschap op, de American Stage Company, en een stichting die aandacht vroeg voor de impact die astma op kinderen kan hebben. Ook schreef Sorvino een boek over zijn leven met astma, How to become a former asthmatic. Hij was bovendien ambassadeur van Americans Against Horse Slaughter, een organisatie die actievoerde tegen het op inhumane wijze slachten van paarden. Daarnaast lanceerde de veelzijdige artiest een eigen merk voor pastasauzen, gebaseerd op de oude recepten van zijn moeder. In een interview in 2014 sprak hij de hoop uit dat hij later, na zijn dood, onthouden zou worden voor méér dan alleen GoodFellas en Law & Order, de politieserie waar hij twee jaar in meespeelde: „De meeste mensen hebben de indruk dat dat het enige is dat ik kan en doe. Ik ben óók een dichter, een schilder, een schrijver, een zanger. Ik ben de rest van mijn leven vooral aan het vechten tegen dat ene beeld dat iedereen van mij heeft.” Ondanks zijn respectabele staat van dienst als acteur, won Sorvino nooit grote prijzen. Hij werd in 1973 wel genomineerd voor een Tony Award voor zijn vertolking in That Championship Season maar won niet. Het dichtste bij een Oscar kwam de acteur in 1996, toen zijn acterende dochter Mira het beeldje kreeg voor haar bijrol in Mighty Aphrodite van Woody Allen. De acteur ontroerde kijkers wereldwijd op dat moment door zijn tranen ongegeneerd de vrije loop te laten.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/26/paul-sorvino-wilde-meer-zijn-dan-de-eeuwige-maffiabaas-a4137409
2022-07-26||Buster Keaton:  zo briljant,  zo weinig winst||Om Buster Keaton hangt een hardnekkige sfeer van tragiek, die iets te gemakkelijk leunt op het cliché van de tragische clown. Zijn korte, onvergetelijke optreden in Billy Wilders klassieker Sunset Boulevard (1950) droeg daar veel aan bij. Hij is in de film te zien als een van de filmsterren van weleer, die in de villa van de ex-filmdiva Norma Desmond bridge spelen. „Het wassenbeeldenmuseum”, zo omschrijft de cynische voice-over het kaartende gezelschap. De ironie wil dat Keaton begin jaren vijftig aan een opmerkelijke wederopstanding was begonnen en juist een gelukkiger fase van zijn carrière in ging. Hij beschikte weliswaar nooit meer over de middelen en de creatieve autonomie die hij had in de jaren twintig, toen hij zijn klassieke zwijgende films maakte, zoals One Week (1920), Cops (1922), The General (1927) en Steamboat Bill Jr. (1928). Maar Keaton was inmiddels weer een behoorlijk eind opgekrabbeld, na zijn diepe val in de jaren dertig.  De komiek zag zichzelf altijd in de eerste plaats als een entertainer; hij was zeker een perfectionist, die lang en diep nadacht over zijn werk. Maar de pretentie van iemand als Charlie Chaplin met zijn films een heuse kunstenaar te zijn was aan Keaton niet besteed. „Wie zijn  brood verdient met een rare hoed en flapschoenen kan nooit een genie zijn”, verklaarde hij. Daarom haalde Keaton niet zijn neus op voor het nieuwe medium televisie. Hij was in de jaren vijftig een veelgevraagd gast in talkshows en had ook een seizoen lang een eigen show. Daarnaast druppelden steeds meer bijrollen binnen in grote films. In 1957 werd zijn leven zelfs (slecht) verfilmd als The Buster Keaton Story. Dat leverde hem 50.000 dollar op – en de mogelijkheid om met zijn derde vrouw, Eleanor, een huis te kopen. Later volgden de eerste retrospectieven van zijn beste stille films in Parijs en op het filmfestival van Venetië. Toen hij in 1966 overleed was Keaton beslist geen vergeten of  miskende grootheid. Twee heel verschillende nieuwe boeken over Keaton hebben gemeen dat ze laten zien dat de grote komiek ook ná de komst van de geluidsfilm nog gelukkige en creatieve jaren kende: op televisie, als grote attractie in het circus en met blijspelen in het theater; zelfs in commercials kon Keaton laten zien wat hij nog steeds in huis had aan komische timing en acrobatische kunst. In alle overige opzichten zijn de nieuwe boeken over Keaton juist heel verschillend. James Curtis, die al een reeks lijvige biografieën van filmmakers op zijn naam heeft staan, levert met Buster Keaton. A Filmmaker’s Life in 810 pagina’s een zeer complete biografie af. Centraal staat Keaton als professional: hij was  een komiek die altijd heel precies kon analyseren waarom een grap werkte, en waarom niet. Het is fascinerend om te kunnen volgen hoe Keaton steeds dieper graaft in zijn metier; soms door dezelfde komische situaties te laten terugkeren in films, en steeds verder uit te diepen.  Keaton kon boeiend filosoferen over het verschil tussen de ‘mechanische grap’ en de ‘natuurlijke grap’ – een grap met een wat gekunsteld karakter versus een grap die natuurlijk uit de situatie voortkwam; dat laatste was volgens hem de hoogste vorm van humor. Hij dacht ook voortdurend na over de psychologie van het filmpubliek – om zijn humor nog scherper af te kunnen stemmen op de toeschouwers. Nooit de beste grappen meteen in het begin gebruiken – dan kan het daarna alleen maar minder worden was een van zijn uitgangspunten. Keaton stond erop dat zijn stoïcijnse personage nooit iets mocht overkomen wat in werkelijkheid niet mogelijk was. Om te voorkomen dat een scène té goed ingestudeerd was en daarmee aan spontaniteit zou verliezen, laste hij graag een pauze in tussen een repetitie en een opname, zodat de spelers ook weer het nodige van wat ze hadden ingestudeerd zouden vergeten. Voor professionele grappenmakers kan Curtis’ boek haast dienst kunnen doen als leerboek. Tegelijk vertelt Curtis zo over de ontwikkeling van filmhumor in breder opzicht: van de  woeste, anarchistische taferelen van de vroegste slapstick naar subtielere vormen van comedy die zijn gebaseerd op situatie, plot en de eigenschappen van een  personage. Daar kwam bij dat Keaton – veel meer dan Chaplin  – gefascineerd was door de filmtechnologie zelf. Dat maakte hem tot een pionier van een vorm van filmhumor die specifiek hoorde bij het nieuwe medium. Hij stapte in het filmdoek in een beroemde scène in Sherlock Jr.  (1924) en hij speelde met trucage alle rollen in een scène van The Playhouse (1921). Curtis’ benadering is droog, maar waardevol. Ook van Camera Man van filmjournalist Dana Stevens valt het nodige op steken, maar haar benadering is zowel liefdevoller als losser. Stevens gooit haar net wijder uit dan een conventionele biograaf. Hoewel ze maar een derde van het aantal woorden nodig heeft van Curtis, vindt ze toch nog ruimte voor uitstapjes naar thema’s die slechts zijdelings met Keaton te maken hebben.  Dat loopt uiteen van onderwerpen als de oprichting van Alcoholics Anonymous en de prominente rol van vrouwen in de vroege cinema tot  het ontstaan van de Amerikaanse kinderbescherming. Aanleiding voor dat laatste is dat Keaton als kleuter al veel succes had op de bühne in de ruige acrobatische act van zijn ouders. Humor, spanning en fysieke uitdagingen bleven altijd met elkaar verbonden in zijn verbeelding. Stevens draait ook haar hand niet om voor een beschouwing over de door drank getekende Hollywoodcarrière van schrijver F. Scott Fitzgerald; het dunne verband is dat ook Keaton een aantal jaren heeft geworsteld met de fles.  Alleen bij Curtis komt de lezer dankzij precieze berekeningen te weten dat Keatons stille komedies weliswaar succesvol waren – bij het publiek en bij recensenten. Maar de winstmarges bleven altijd zeer beperkt, omdat Keatons manier van werken – met grote nadruk op de spontane ingevingen van het moment – bepaald niet gericht was op efficiëntie.  Dat maakte zijn positie uiterst kwetsbaar toen de geluidsfilm aan een opmars begon en het studiosysteem in Hollywood zich consolideerde. Keaton verloor als goedbetaalde, maar machteloze werknemer van filmstudio MGM de zeggenschap over zijn films. Hij zocht zijn toevlucht in drank, waarop in 1933 ontslag op staande voet volgde. Stevens beschouwt Keaton minder vanuit zijn professie en meer vanuit zijn verbeelding. Ze verklaart de prominente rol van uit elkaar vallende huizen in de comedy van Keaton uit zijn persoonlijke geschiedenis; hij was van jongs af aan altijd  onderweg als kind van twee artiesten; de aantrekkingskracht van film was ook dat hij zou kunnen stoppen met reizen. Stevens ziet in zijn films sporen van zijn beladen relatie met zijn vader. Vermoedelijk zou Keaton met de vakmatige, ambachtelijke en feitelijke methode van Curtis meer affiniteit hebben dan met de meer persoonlijke benadering van Stevens. Hij sprak niet graag over zichzelf. Maar Stevens weet Keaton behoorlijk dicht te benaderen met haar warme portret. Biografieën James Curtis: Buster Keaton.  A Filmmaker’s Life.  Alfred A. Knopf, 810 blz  € 44,–  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/26/buster-keaton-zo-briljant-zo-weinig-winst-a4137406
2022-07-26||Gijs Naber laat zich als loebas de liefde door de vingers glippen||Het wekte vooraf opwinding bij het Nederlandse smaldeel in Cannes vorig jaar. De Nederlandse acteur Gijs Naber speelde als kapitein Jakob Störr een hoofdrol tegenover de Franse filmdiva Léa Seydoux in The Story of My Wife. Een film die de Hongaarse regisseur Ildikó Enyedi in de prestigieuze hoofdcompetitie van Cannes een nominatie voor de Gouden Palm opleverde. Enyedi, die in de 21ste eeuw van de radar was verdwenen maar in Berlijn in 2017 met een Gouden Beer een magistrale comeback maakte met het prachtige  On Body and Soul.  Een internationale doorbraak lijkt het een jaar na dato helaas niet geworden voor Naber. The Story Of My Wife viel in Cannes slecht in smaak: een languissante, stroperige en te eerbiedige bewerking van de vroeg-postmoderne roman van Milán Füst over de stramme Nederlandse zeekapitein Jakob Störr, die zijn gemoedsrust ruïneert met piekeren  over mogelijke ontrouw van zijn sprankelende, ongrijpbare Franse echtgenote Lizzy.   Dat The Story of My Wife verveelt, ligt niet aan Naber. Hij speelt de kapitein zo geremd en houterig als hij geacht wordt te zijn;  Seydoux brengt het mysterie. Een ondankbare rol: Naber is geen loebas die de liefde vindt, maar een loebas die zich de liefde door bezitsdrang en remmingen door de vingers laat glippen. Een treurig, eenzaam type. Enyedi is een enorme fan van Naber, vertelt ze ons op het dakterras van het Marriott Hotel Cannes. Tijdens de casting ben je als een jachthond. „Heb je beet,  dan wordt de film ondenkbaar zonder je prooi.” Ze leerde Gijs Naber kennen via een filmstudent, die hem een doortrapte porno-producer liet  spelen. Enyedi: „Een totaal andere rol, maar ik zag zijn charisma, zijn kalme diepgang.” Een auditie was verder overbodig. Gijs Naber is een stille, eenzame en rijzige held; net zo’n Clint Eastwood-type als de held van On Body and Soul. Enyedi, een kleine vrouw met meisjestem: „Wat me in zulke mannen aantrekt? Heb je mijn eigen kerel gezien? Een Duitser van ruim twee meter die uit een grensgebied komt waar ze een Nederlands dialect spreken. Maar zo kwetsbaar. Hij is de zestig al gepasseerd maar piekert nog steeds over de zin van het leven, een vraag die anderen na hun twintigste belachelijk vinden.” The Story of My Wife gaat over een man die door zijn chronische wantrouwen zijn geliefde van zich vervreemdt. Maar omdat we alles door Jakob Störrs ogen zien, kan het ook gaan over een man die wordt gemanipuleerd door een femme fatale. Ildikó Enyedi overwoog aanvankelijk een subjectieve structuur, waar alles zich afspeelt in Jakobs wantrouwige brein. Maar ze koos toch een objectieve benadering. Het mannenleven op zee – hiërarchisch, met glasheldere regels – is overdreven klassiek gefilmd, met strakke, schone kaders en bedaard camerawerk. „De eenvoud van metaal, hout en zeildoek”, aldus Enyedi. Zeeshots door kajuitramen suggereren een beperkte, analytische visie op de realiteit. Aan boord oogt de kapitein formeel, eenzaam, rationeel en  star. In de sociale, ambivalente maalstroom en het geroezemoes van Lizzy’s Parijse habitat is hij slecht op zijn gemak. Hij begluurt zijn vrouw dan via spiegels. Enyedi filmt de realiteit die Jakob Störr ervaart, en suggereert via visuele symboliek dat zijn beleving tekortschiet. Maar film is geen literatuur: je laat je in een bioscoop overspoelen, ziet daar wat je ziet. Geeft de filmmaker niet aan dat je naar een droom, hallucinatie of beleving kijkt dan is het de werkelijkheid. En dan gaat The Story of My Wife over een onhandige loebas die zich door een wispelturige vrouw en haar wufte vrienden in het pak laat naaien. Blijft Lizzy een wat malicieus raadsel. Laat de romance je koud. Je kan niet objectief filmen en verwachten dat de kijker dat ter plekke subjectief decodeert.  Ildikó Enyedi, in Cannes: „Mijn film is een pijnlijk, langdurig maar prachtig leerproces van Jakob Störr om zijn angst voor controleverlies te overwinnen. Niet alles met verkrampte spieren in hokjes te stoppen om daar labels op te plakken, maar het leven te omhelzen in al zijn chaos.”  Nu ze het zegt. Maar zonder uitleg is dat helaas minder helder. Experiment mislukt, helaas ook voor Gijs Naber. Drama The Story of My Wife  Regie: Ildikó Enyedi. Met: Gijs Naber, Léa Seydoux, Louis Garrel, Sergio Rubini. Lengte: 169 min. In: 34 bioscopen  

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/26/loebas-laat-zich-de-liefde-door-de-vingers-glippen-a4137405
2022-07-26||Doorgedraaid in het kapitalistisch systeem||In 2015 maakte Vincent Lindon diepe indruk met zijn rol als supermarktbewaker die zijn collega’s moet bespieden in La loi du marché van regisseur Stéphane Brizé. Het was het begin van Brizés  ‘arbeidstrilogie’, die nu eindigt met Un autre monde. Het tweede deel En guerre  is nooit in Nederland uitgebracht. Ditmaal speelt Lindon Philippe Lemesle, een bedrijfsleider van een Franse fabriek die onderdeel is van een Amerikaans conglomeraat. Hij krijgt de opdracht 10 procent van zijn personeel te ontslaan. Een vrijwel onmogelijke taak, al was het maar omdat zijn werknemers het werk nu al nauwelijks aankunnen. In de openingsscène blijkt dat Philippes stressvolle baan ook in zijn privéleven zijn tol eist, hij staat op het punt te scheiden.   Het lot van Lemesle spiegelt zich in dat van zijn puberzoon Lucas, die zo ontregeld raakt dat hij een paar dagen in een psychiatrische inrichting belandt. Hoewel deze verhaallijn een schitterende scène oplevert waarin de doorgedraaide Lucas beweert persoonlijk door Mark Zuckerberg te zijn gevraagd om bij Facebook te komen werken, is het dramatisch gezien iets te veel van het goede. Scenariotechnisch functioneert Lucas bovendien  net als de lichamelijk beperkte zoon in La loi du marché: de situatie maakt het makkelijker voor de hoofdpersoon om uiteindelijk zijn eigen zorgen te relativeren; er zijn immers belangrijker dingen op aarde dan werk. Toch imponeert Un autre monde, vooral door het acteren van Lindon en Sandrine Kiberlain als zijn geplaagde vrouw Anne. Zij zijn omgeven door niet-professionele acteurs die min of meer zichzelf spelen in een film die langzaam onder de huid kruipt. Brisé laat de gevolgen zien van een doorgedraaid kapitalistisch systeem dat volledig gericht is op winstmaximalisatie en het tevreden stellen van aandeelhouders. Een ziek systeem waarin de wetten van de markt arbeidskrachten ontmenselijken en verpletteren. Een andere wereld is denkbaar maar blijft vooralsnog een utopie. Sociaal drama Un autre monde Regie: Stéphane  Brizé. Met: Vincent Lindon, Sandrine Kiberlain. Lengte: 96 min. In: 33  bioscopen 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/26/doorgedraaid-in-het-kapitalistisch-systeem-a4137404
2022-07-26||Nieuw platenlabel: ‘Wij zeggen tegen queer artiesten: laat het zien’||Onlangs werd Darling Records opgericht, het eerste Nederlandse label – afdeling van een platenmaatschappij –  voor ‘queer’-artiesten. Internationaal gezien is Darling Records niet het eerste label voor mensen uit de lhbtq-gemeenschap, maar wel het eerste dat is opgericht door een grote platenmaatschappij, Sony Music.  Initiatiefnemer Peter van Vught en Sony willen ‘openheid’ in de muziekindustrie stimuleren. „Het was lang gewoon dat artiesten van een platenmaatschappij te horen kregen dat ze hun geaardheid maar voor zich moesten houden”, zegt Van Vught. „Denk aan George Michael of Ricky Martin. Bij ons geldt het omgekeerde: laat het vooral zien.” Darling Records heeft tot nog toe één liedje uitgebracht, van Van Vught zelf, onder de artiestennaam Darling Peter. Hij produceerde een nieuwe versie van ‘It’s Raining Men’ van The Weather Girls, een klassieker uit de homoseksuele nachtclubs. Van Vught veranderde de tekst: drag-queen Envy Peru en de Britse zangeres Vula zingen nu ‘It’s Raining Men! Them! Femme!’ en verwijzen naar de ‘queer’-identiteit. Van Vught (39) groeide op in een boerderij in Brabant. Als 24-jarige kwam hij naar Amsterdam en ontdekte het nachtleven. Voor popzaal Paradiso organiseerde hij queer-feesten, hij was een van de oprichters van het Milkshake-festival en organiseert evenementen rond Pride, de ere-week voor de lhbtq-gemeenschap die 30 juli begint. Van Vught is ook dj en producer.  Toen hij ‘It’s Raining Men! Them! Femme!’ had opgenomen kreeg hij medewerking van Sony, dat wel een label voor lhbtq-artiesten wilde beginnen. Volgens Van Vught, die de artiesten uitzoekt, moet het ‘dna’ van Darling Records nog worden ontwikkeld. „Ik organiseer feesten waar iedereen kan experimenteren met genderidentiteit, met kleding, met elkaar. Het is een vorm van educatie, mensen ontdekken er iets over zichzelf. Dat idee wil ik voortzetten in Darling Records, de concrete aanpak daarvan gaan we nog uitwerken.” Hij ziet veel talent in Nederland, maar richt zich niet exclusief op het eigen land. Hij kiest ook niet uitsluitend artiesten die zelf tot de lhbtq-gemeenschap horen, ook ‘supporters’ zijn welkom. „Denk aan zangeressen als Kylie Minogue of Jessie Ware. Zij zetten zich in voor mensen met diverse geaardheden, zij horen bij de scene waarop we ons richten.” Sony Music heeft al de internationaal beroemde Lil Nas X onder contract, een van de eerste openlijk homoseksuele rappers. „We willen een ‘community’ worden. Het gaat ons niet om kwantiteit maar om mensen die bij ons passen.” Als dj komt Van Vught in Europese streken waar de lhbtq-rechten minder goed geregeld zijn dan in Nederland. Is hij van plan om artiesten uit die landen een kans te bieden? „Ik draai binnenkort op het Sziget Festival, in Hongarije, waar de rechten voor lhbtq-ers behoorlijk zijn ingeperkt. Sziget heeft al 22 jaar een queer-podium, dus er is genoeg talent. Ik ben benieuwd welke artiesten ik daar tegenkom. Wie weet is er iemand bij die ik graag uitnodig.” Voor Van Vught is deze baan een droom die uitkomt. „Als kind op de boerderij fantaseerde ik over twee dingen: zelf muziek maken en muziek van anderen uitbrengen.”  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/26/wij-zeggen-tegen-queer-artiesten-laat-het-zien-a4137402
2022-07-26||Zwart gat ontstond niet uit een explosie maar na een stille dood||Zo’n honderdzestigduizend lichtjaar van de aarde is een bijzonder zwart gat gevonden met de Very Large Telescope (VLT) in Chili. Dit zwarte gat ontstond niet met een gigantische explosie van een opgebrande zware ster, de gangbare theorie voor het ontstaan van zwarte gaten. Deze variant, met de naam VFTS 243, ontstond juist toen een zware ster stilletjes binnen enkele seconden verdween. Dat zwarte gaten ook zonder knal kunnen ontstaan, wordt al zo’n twintig jaar geopperd door astronomen wereldwijd, maar hard bewijs ontbrak nog. Een internationale groep astronomen, onder wie wetenschappers uit Amsterdam, beschreef de vondst deze week in het blad Nature Astronomy. Zwarte gaten zijn geen gaten. Het zijn objecten in de ruimte die zó extreem massief zijn, dat niets wat te dichtbij komt aan hun zwaartekracht kan ontsnappen. Zelfs licht niet. Uit berekeningen aan de Melkweg, het sterrenstelsels dat de aarde huisvest, blijkt dat er alleen al in de Melkweg honderden miljoenen zwarte gaten moeten zijn. Volgens het gangbare idee ontstaan zwarte gaten dus met een gigantische explosie. Wanneer een zware ster door zijn brandstof heen is en het loodje legt, kan hij niet meer genoeg weerstand bieden tegen de zwaartekracht. De buitenste lagen van de ster slingeren dan naar buiten met snelheden tot maar liefst veertigduizend kilometer per seconde. Zo’n explosie heet een supernova. De sterkern die overblijft stort ineen tot een massief, extreem samengedrukt object: een zwart gat. Maar bij het nu gevonden zwarte gat VFTS 243  ontbreken sporen van een supernova. Het zwarte gat bevindt zich in de Grote Magelhaense Wolk, een sterrenstelsel dat om de Melkweg cirkelt. Daar draait het zwarte gat, met een massa minstens negen keer die van de zon, om een heldere nog ‘levende’ ster. „Normaal zou het pas gevormde zwarte gat een harde schop gekregen hebben door de explosie”, zegt Tomer Shenar. Hij is astronoom aan de Universiteit van Amsterdam en hoofdauteur van de studie. „Daardoor verandert de baan van het zwarte gat om de nog levende ster. De baan wordt dan elliptisch. Maar die van VFTS 243 is bijna perfect rond.” Als er geen supernova plaatsvond, wat gebeurde er dan wel? „Al zo’n twintig jaar volgt uit computerberekeningen aan de evolutie van sterren dat sommige zware sterren in plaats van met een knal, juist een stille dood sterven”, gaat de astronoom verder. „Zij verdwijnen binnen enkele seconden terwijl ze stilletjes ineenstorten tot een zwart gat.” Dat heet het direct collapse-scenario. „We weten nog niet precies waardoor dat komt. Sterevolutie is van zo veel factoren afhankelijk.” Christiaan Brinkerink, sterrenkundige aan de Nijmeegse Radboud Universiteit: „Bijzonder is nu dat er een systeem waargenomen is dat alleen met dat scenario kan worden verklaard. Dit is het meest directe bewijs tot nu toe.” Het nu gevonden zwarte gat was overigens lastig te detecteren. Shenar: „Normaal verraadt röntgenstraling de aanwezigheid van een zwart gat. Dat wordt uitgestraald wanneer materie van de begeleidende ster naar het zwarte gat stroomt. Maar VFTS 243 staat te ver van zijn ster voor die interactie.” Hoe zag het team astronomen VFTS 243 dan wel? „We hebben zes jaar lang bewegingen van bijna duizend sterren gemonitord met de Very Large Telescope. Daarin zochten we naar sterren die afwijkend bewegen van wat je zou verwachten op basis van hun massa. Zo konden we sterren die mogelijk rondom een ’onzichtbaar’ zwart gat cirkelen eruit filteren en analyseren.”||https://www.nrc.nl//nieuws/2022/07/26/zwart-gat-ontstond-niet-uit-een-explosie-maar-na-een-stille-dood-a4137401
2022-07-26||Zeker vijf doden bij bestorming VN-gebouw door demonstranten in Congo||In de Democratische Republiek Congo zijn zeker vijf doden gevallen en vijftig mensen gewond geraakt bij een protest tegen de Verenigde Naties (VN). Dat heeft een woordvoerder van de Congolese overheid bevestigd op Twitter. Het protest liep uit de hand toen een deel van de demonstranten een VN-gebouw bestormde en aan het plunderen sloeg. Persbureau Reuters schrijft dat twee demonstranten omkwamen door kogels die VN-vredesbewakers afvuurden.  Het drama voltrok zich op de tweede dag van de protesten, in de uiterst oostelijk gelegen stad Goma, tegen de Rwandese grens. De bevolking keerde zich tegen de VN-vredesmissie Monusco, die sinds 2010 is gestart om — volgens de demonstranten vergeefs — vrede en stabiliteit te brengen in het door militiegeweld geteisterde land. Maandag drongen honderden actievoerders het VN-gebouw binnen, waar ze plunderden en eisten dat de vredesmissie ten einde komt en VN-mensen hun spullen pakken. Dinsdag escaleerden de spanningen. VN-vredesbewakers losten volgens een ooggetuige schoten op een „grotendeels rustige” massa, waarbij twee doden vielen en zeker twee gewonden, aldus Reuters. Volgens diezelfde getuige heeft het Congolese leger, dat ook naar het protest was getrokken, geen schoten gelost. Het Franse persbureau AFP schrijft dat één jonge demonstrant in het hoofd is geraakt door een kogel uit het VN-gebouw. Hoe de andere mensen om het leven kwamen is niet bekend. De situatie in het oosten van Congo is hachelijk, met continue gewelddadige confrontaties tussen gewapende milities en lokale troepen. Zij willen allemaal profiteren van de grondstoffen in het Afrikaanse land, zoals koper, goud en diamanten. Monusco is er naar eigen zeggen om Congolese burgers te beschermen en om de Congolese overheid te ondersteunen in haar pogingen daartoe. Niettemin is de vredesmissie volgens een woordvoerder van de overheid inmiddels begonnen zich terug te trekken.||https://www.nrc.nl//nieuws/2022/07/26/zeker-vijf-doden-bij-bestorming-vn-gebouw-door-demonstranten-in-congo-a4137399
2022-07-26||EU-lidstaten zijn definitief akkoord over vermindering gasverbruik||De 27 EU-lidstaten zijn het dinsdag eens geworden over een noodplan om het gasverbruik tussen augustus en april met 15 procent te verminderen. Dat heeft het Tsjechische EU-voorzitterschap bekendgemaakt, meldt persbureau Reuters. De energiebesparingen moeten voorkomen dat huishoudens, belangrijke bedrijven en ziekenhuizen zonder verwarming komen te zitten als Rusland de gaskraan volledig dichtdraait. Volgens het voorzitterschap bleek de maatregel „toch geen onmogelijke missie te zijn”. Hoewel het gaat over vrijwillige afspraken, die de Europese Commissie vorige week al voorstelde, kan de commissie in geval van nood bij meerdere landen gasvermindering afdwingen. Wel krijgen meerdere landen daarop, na protest, een vrijstelling. Alle landen moeten zelf invullen hoe ze ervoor zorgen 15 procent minder gas te gaan verbruiken. Het voorstel lag gevoelig omdat Brussel zich voor het eerst vergaand mengde in het energieverbruik van lidstaten. In Zuid-Europese landen klonk gemor omdat zij moeten besparen om de Duitse industrie de winter door te helpen. Duitsland is namelijk sterk afhankelijk van Russisch gas, terwijl een land als Portugal daar amper gebruik van maakt. De lidstaten krijgen allemaal met hetzelfde reductiedoel te maken. Voorzitter van de Europese Commissie Ursula von der Leyen erkende vorige week dat sommige lidstaten „kwetsbaarder” zijn dan de andere. „Maar alle lidstaten lijden onder verstoringen van de interne markt.” Het Russische staatsgasbedrijf Gazprom liet deze week weten dat zij de toevoer van gas via de Nord Stream 1 verder gaat verlagen. Vanaf woensdag stroomt er nog maar 20 procent (33 miljoen kuub) van de voorheen gebruikelijke dagelijkse hoeveelheid gas naar Duitsland. ||https://www.nrc.nl//nieuws/2022/07/26/eu-lidstaten-zijn-definitief-akkoord-over-vermindering-gasverbruik-a4137397
2022-07-26||Amsterdams studentencorps laat voorlopig geen nieuwe leden toe, Halsema onderzoekt sancties||Het Amsterdamse studentencorps laat voorlopig geen nieuwe aspirant-leden toe. Aanvankelijk zouden de inschrijvingen woensdag van start gaan, maar die zijn „tot nader order” opgeschort. Het bestuur van het corps stelt dinsdag energie te willen besteden aan „een goed onderzoek en een adequate reactie” op de vrouwonvriendelijke uitspraken die door vier leden zouden zijn gedaan. Drie van hen zaten in het bestuur van de vereniging; zij zijn inmiddels gestopt.   Femke Halsema, burgemeester van Amsterdam, stelt in een verklaring dat de gemeente mogelijke maatregelen tegen de vereniging gaat onderzoeken. Als uiterste sanctie noemt ze het „(tijdelijk) intrekken van de exploitatievergunning van de sociëteit aan de Warmoesstraat”. Halsema stelt dat de leden die de uitspraken deden zich schuldig hebben gemaakt aan „seksisme en discriminatie”. De uitspraak om „de nekken van vrouwen te breken” beschouwt ze als een oproep tot geweld. „Het gedrag” van de leden is volgens haar „onaanvaardbaar en volstrekt verwerpelijk”.  Ook het ministerie van Buitenlandse Zaken neemt afstand van het studentencorps. Op de website van de vereniging prijkt een logo van het departement, volgens het ministerie om „het werken” bij Buitenlandse Zaken „onder de aandacht te brengen”. Het ministerie wil dat het corps het logo verwijdert. „Er zijn schokkende berichten over de studentenvereniging A.S.C./A.V.S.V. naar buiten gekomen. Wij zien deze als zeer verwerpelijk”, aldus Buitenlandse Zaken. Eerder op de dag werd bekend dat het corps een onafhankelijk orgaan vraagt onderzoek te doen naar de vier corps-leden die tijdens het 34ste lustrum van het A.S.C./A.V.S.V. seksistische uitlatingen deden in een toespraak. Dat schrijft de rector van de vereniging, Heleen Vos, in een mail aan alle leden die is ingezien door NRC. Dit kan leiden tot de schorsing van de vier sprekers, of tot de beëindiging van hun lidmaatschap. Dinsdagavond zijn de mannen niet welkom op het afsluitende evenement van de negendaagse festiviteiten.  Ook schrijft Vos dat de vereniging wil onderzoeken „in welke mate leden in functie gefaald hebben op te treden” om de „kwetsbare waarden” van het corps (A.S.C./A.V.S.V.) te verdedigen. Het Amsterdamse studentencorps is al enige tijd bezig met een cultuurverandering, onder meer nadat het vorig jaar in opspraak was gekomen vanwege geweldsexcessen tijdens de ontgroeningsperiode. Ten minste zes disputen hadden zich die zomer schuldig gemaakt aan „grove mishandeling en vernedering”. Traditionele ontgroeningen werden afgeschaft.  Afgelopen zondag hielden twee leden van de ontgroeningscommissie, een lid van het dagelijks bestuur van de vereniging en een ‘gewoon’ lid toespraken waarin zij onder meer over vrouwen spraken als „niks meer dan hoeren” en „sperma-emmers”. Ook werd gezegd dat ze „nekken van vrouwen zouden breken zodat ze hun lul erin konden stoppen”. Gezien de poging tot cultuurverandering zijn de toespraken van de vier mannen volgens de rector „des te pijnlijker”. Ze laten zien dat er „een lange weg te gaan is voordat in de praktijk bereikt is” wat de vereniging met de „cultuuromslag” voor ogen heeft.  Vrouwelijke corpsleden schreven in een interne brief geschokt te zijn door de woorden. „Wij horen mannen denken: het is maar een grap. Volgens ons is de grap voorbij”, aldus de ondertekenaars. „Een jaar lang cultuurverandering etaleren en vervolgens dit soort termen zelf uitkramen en het wordt nog toegejuicht ook? Neemt de senaat nou zijn eigen cultuurverandering niet serieus?” De brief werd door 273 vrouwelijke leden ondertekend.  De Universiteit van Amsterdam, de Vrije Universiteit en de Hogeschool Amsterdam hebben er na het horen van de uitspraken geen vertrouwen in dat er een cultuuromslag heeft plaatsgevonden. Daarom zullen zij de bestuursbeurzen - die vorig jaar na geweldsincidenten bij de ontgroening zijn stopgezet - voorlopig niet hervatten, laat een woordvoerder van de UvA weten. Een bestuursbeurs is een maandelijkse uitkering om bestuursleden van de vereniging tegemoet te komen in hun levenskosten. De maatregel geldt in principe minimaal één jaar, maar heeft geen einddatum. ||https://www.nrc.nl//nieuws/2022/07/26/amsterdams-corps-laat-onderzoek-doen-naar-vrouwonvriendelijke-toespraken-a4137396
2022-07-26||Personeelskrapte bezorgt Randstad recordomzet|| Voor geen enkele werkgever is de krapte op de arbeidsmarkt leuk. Behalve voor uitzendconcern Randstad. Dat profiteert volop van de grote vraag naar personeel.  Het uitzendconcern uit Diemen boekte in het tweede kwartaal van dit jaar een omzet van bijna 6,9 miljard euro, aldus dinsdag gepubliceerde cijfers. Dat is 13 procent meer dan een jaar eerder. Over geheel 2021 boekte het concern een recordomzet van 24,6 miljard euro. Ook dit kwartaal spreekt Randstad van „een record”. De nettowinst van het uitzendconcern, ook eigenaar van merken als Tempo-Team, Monsterboard en Yacht, steeg dit kwartaal met 11 procent naar 196 miljoen euro.    Volgens topman Sander van  ’t Noordende schakelen bedrijven Randstad vanwege de grote vraag naar personeel steeds vaker in om medewerkers te werven. Het was de eerste keer dat hij de financiële presentatie deed. Van ’t Noordende nam begin dit jaar het stokje over van Jacques van den Broek als bestuursvoorzitter van Randstad.  Beleggers waren minder tevreden. Bij opening van de beurs dinsdagochtend daalde de koers van het aandeel Randstad 4 procent.  Dat Randstad nu profiteert van de grote vraag naar personeel, komt naar eigen zeggen mede door de data die het uitzendconcern al jaren verzamelt. Van miljoenen mensen wereldwijd weet Randstad niet alleen wat hun opleidingsniveau of werkervaring is, maar bijvoorbeeld ook welk werk ze het liefst zouden doen. En of ze binnenkort van baan willen wisselen. Zulke gegevens verzamelt het concern via enquêtes.  Daardoor weet Randstad niet alleen voor welke vacatures in welke sectoren potentieel de meeste interesse is. Ook zegt  het zo werkzoekenden sneller en beter aan openstaande functies te kunnen koppelen.  Natuurlijk moet ook Randstad zelf zien te navigeren op een krappe arbeidsmarkt,  zegt analist Konrad Zomer, die voor ABN Amro het uitzendconcern volgt. Maar in tegenstelling tot andere bedrijven kan Randstad een „zoektocht op touw zetten” aan de hand van miljoenen gegevens. „Voor Randstad is het bovendien de corebusiness.” Bedrijven zullen hun zoektocht naar personeel ook sneller uitbesteden als zoeken ze veel tijd, moeite of geld kost. Zomer: „Dus het netto-effect is voordelig.” Ook als de lonen stijgen door de personeelskrapte, profiteert de uitzendbranche. Afgelopen half jaar werden in collectieve arbeidsovereenkomsten (cao’s) loonsverhogingen van gemiddeld 3,1 procent afgesproken. „En hoge lonen zijn gunstig voor uitzenders”, aldus Zomer. Het bedrag dat een uitzendbureau verdient,  hangt vaak af van het salaris dat een uitzendkracht krijgt bij het bedrijf waar hij of zij aan de slag gaat. Een hoger salaris betekent dan meer marge voor het uitzendbureau.  De krapte op de arbeidsmarkt is onverminderd hoog. Tegenover elke 100 werklozen staan 133 vacatures. De schaarste aan personeel zal in de toekomst alleen maar groter worden, verwachten deskundigen. De beroepsbevolking zal waarschijnlijk krimpen: de komende jaren gaan meer mensen met pensioen dan erbij komen op de arbeidsmarkt. Een recessie kan de vraag naar personeel wel – tijdelijk – afremmen. In juni liep de werkloosheid wat op, naar 3,4 procent van de beroepsbevolking. Twee maanden eerder was dat nog 3,2 procent. Toch is volgens experts van ‘afkoeling’ van de verhitte arbeidsmarkt nog geen sprake.  Al wordt, door bijvoorbeeld De Nederlandsche Bank, wel degelijk rekening gehouden met de mogelijkheid van een recessie. De economische vooruitzichten voor de rest van dit jaar zijn aanzienlijk verslechterd, mede door de oorlog in Oekraïne en de hoge inflatie. Dat kan betekenen: oplopende werkloosheid.   Dat heeft direct effect op een bedrijf als Randstad. Want macro-economische ontwikkelingen „sijpelen door naar het personeelsbeleid van bedrijven”, aldus Zomer. „En vervolgens naar het aantal plaatsingen dat uitzendbureaus kunnen doen.” Het is in de uitzendbranche lastig ver vooruit te kijken, zegt hij. „De voorspelbaarheid is laag. Als morgen paniek uitbreekt, stoppen bedrijven eerst met mensen aannemen.”  Volgens Van ’t Noordende is Randstad in staat „snel en effectief” te reageren „te midden van een ongekende macro-economische omgeving”. ||https://www.nrc.nl//nieuws/2022/07/26/personeelskrapte-bezorgt-randstad-recordomzet-a4137395
2022-07-26||Russische raketaanval op zuidelijke havenstad Mykolajiv na graandeal||De haven van de zuid-Oekraïense stad Mykolajiv is dinsdagochtend getroffen door een Russische raketaanval. Dat melden internationale persbureaus op basis van informatie van de burgemeester van de stad. Voorlopig zijn er geen slachtoffers bekend. De aanval is onder meer opmerkelijk omdat Rusland en Oekraïne met Turkije en de Verenigde Naties vorige week vrijdag nog afzonderlijke graandeals sloten, die de veilige doortocht van veelal Oekraïense en Russische graanvrachtschepen door zuidelijke havens in Oekraïne moeten garanderen.  Zaterdag werd ook de zuidelijke havenstad Odessa getroffen door Russische raketten. Het Oekraïense ministerie van Buitenlandse Zaken riep de VN en Turkije kort daarna op ervoor te zorgen dat Rusland zich aan de veiligheidsafspraken houdt. De Amerikaanse ambassadeur in Oekraïne Bridget Brink noemde de aanval „schandalig” en zei dat Rusland door blijft gaan met het „aanvallen van voedsel”.  Oekraïne en Rusland behoren tot de grootste graanexporteurs ter wereld. Inmiddels staan er door Russische blokkades zo’n 22 miljoen ton graan en andere landbouwproducten vast in havens aan de Zwarte Zee. Dit leidde al tot een forse stijging van de voedselprijzen en tot zorgen over een mondiale voedselcrisis. ||https://www.nrc.nl//nieuws/2022/07/26/russische-raketaanval-op-zuidelijke-havenstad-mykolajiv-na-graandeal-a4137394
2022-07-26||Zware beschietingen op Zuid-Oekraïense stad Mikolajiv||						We sluiten dit blog. Lees verder in het blog van maandag.
					 						Bij beschietingen op de Oekraïense stad Mikolajiv is de Russische zakenman Oleksej Vadatoersky om het leven gekomen. Vadatoersky gold als een van de rijkste mannen van Oekraïne en hield zich bezig met de export van graan. Hij zou volgens Oekraïense autoriteiten daardoor een bewust doel van de Russische troepen zijn geweest. Ook zijn vrouw is omgekomen bij de wat de burgemeester van Mikolajiv eerder op zondag „de zwaarste Russische bombardementen tot nu toe” noemde. Volgens de BBC werd zijn huis door een raket getroffen. Onder meer een hotel en twee scholen zouden zijn beschadigd door de beschietingen. Nibulon, het bedrijf van Vadatoersky, bouwde graansilo’s en andere opslagfaciliteiten. Volgens Oekraïense autoriteiten leverde hij daarmee een grote bijdrage aan de ontwikkeling van handel en landbouw in de regio. Hij was gedecoreerd door de regering als „Held van Oekraïne”.
					 						De stad Mikolajiv in Zuid-Oekraïne is zaterdagnacht zwaar beschoten door de Russen. Dat meldt de burgemeester van de stad, Oleksandr Senkevytsj, zondagochtend op zijn Telegramkanaal. Hij spreekt van „waarschijnlijk de zwaarste beschietingen tot nu toe”. Volgens regiogouverneur Vitali Kim zijn zeker twee burgerdoden gevallen. Op meerdere momenten waren gedurende de nacht in Mikolajiv zware explosies te horen. De precieze schade is nog niet bekend, wel is duidelijk dat een aantal gebouwen verwoest is. Ook woningen raakten beschadigd. Op enkele plaatsen waar de raketten insloegen is brand uitgebroken. Ook in de oostelijke stad Kharkov en in Soemy sloegen zaterdagnacht raketten in op gebouwen. In Soemy, waar volgens gouverneur Dmytro Zjyvytsky in de afgelopen 24 uur vijftig inslagen waren, werd een persoon gedood en raakten twee anderen gewond.

Een Oekraïense brandweerman blust een brand ontstaan door de aanvallen op de stad. Foto Ukrainian Emergency Service via AFP

 Een Oekraïense brandweerman blust een brand ontstaan door de aanvallen op de stad. Foto Ukrainian Emergency Service via AFP 						De Oekraïense president Volodymyr Zelensky heeft zaterdag burgers in delen van de oostelijke Donetsk-regio die nog onder controle zijn van Oekraïne gemaand het gebied te verlaten. Zelensky kondigde laat op de avond een verplichte evacuatie af in een televisietoespraak vanuit Kiev, meldt Reuters. Donetsk is het toneel van hevige gevechten tussen Oekraïne en Rusland, dat grote delen van het gebied heeft ingenomen. Zelensky riep honderdduizenden mensen in gevechtszones in de bredere Donbas-regio, die behalve Donetsk ook de regio Luhansk omvat, op om te vertrekken, wegens een verwachting dat gevechten zullen verhevigen. „Hoe meer mensen nu de Donetsk-regio verlaten, hoe minder mensen het Russische leger zal kunnen doden”, aldus Zelensky. Inwoners die vertrekken zouden in aanmerking komen voor compensatie, voegde hij toe. Volgens Zelensky wonen nog honderdduizenden mensen in gebieden van de Donbas waar hevig wordt gevochten. „Velen weigeren te vertrekken, maar dat moet toch gebeuren”, aldus de president. „Als u een kans heeft, spreek dan alstublieft met degenen die nog in de gevechtszones van de Donbas verblijven. Overtuig hen er alstublieft van dat het nodig is om te vertrekken.” De Oekraïense vicepremier Irina Veresjtsjoek heeft volgens Oekraïense media gezegd dat de evacuatie moet plaatsvinden voordat de winter begint, omdat de voorziening van aardgas in de regio is verwoest.
					 						Rusland heeft experts van de Verenigde Naties en het Internationale Comité van het Rode Kruis uitgenodigd om onderzoek te doen naar de aanval op een kamp in de Donetsk-regio waarbij vrijdag ruim vijftig Oekraïense krijgsgevangenen zijn omgekomen. Dat heeft het Russische ministerie zaterdag verklaard, meldt Reuters. De stap wordt gezet „in het belang van het uitvoeren van een objectief onderzoek”, aldus het ministerie in een verklaring. Pro-Russische separatisten geven Kiev de schuld van de aanval, waarbij volgens hen 53 krijgsgevangenen zijn omgekomen. Oekraïne zou de gevangenis bij Olenivka hebben bestookt met raketten. De Oekraïense strijdkrachten hebben dat ontkend. Volgens hen is de gevangenis onder vuur genomen door Russische artillerie, om mishandeling van gevangenen te verhullen. Het Rode Kruis heeft een verzoek ingediend om de gevangenis te bezoeken en te bekijken of de krijgsgevangenen die bij de aanval gewond zijn geraakt, naar behoren worden behandeld. De organisatie liet zaterdagavond weten dat dat verzoek nog niet was ingewilligd. Volgens de pro-Russische separatisten zijn 75 krijgsgevangenen gewond geraakt. Op satellietbeelden van na de aanval is te zien dat een vierkant gebouw in het midden van het gevangenencomplex is verwoest. Krijgsgevangenen die bij de aanslag zijn omgekomen zouden in mei gevangen zijn genomen na de val van de Oekraïense havenstad Marioepol na een maandenlang Russisch beleg. Onder hen zouden militairen van het Azov-regiment zijn. De Oekraïense president Volodymyr Zelensky heeft gezegd dat de VN en het Rode Kruis een plicht hebben om op de beschietingen van het complex te reageren. Hij heeft naar aanleiding van de aanval opnieuw opgeroepen Rusland te bestempelen als een terroristische staat. „Veroordeling op het niveau van politieke retoriek is niet voldoende voor deze massamoord”, zei hij. Satellietbeeld van het gevangenencomplex van Olenivka, in de oostelijke Oekraïense regio Donetsk, na een aanval waarbij vrijdag tientallen gevangenen zijn omgekomen. Foto Maxar Technologies via AP 						 De Oekraïense president Volodymyr Zelensky wil dat de Verenigde Staten Rusland officieel bestempelt als land dat terrorisme steunt. Zelensky deed vrijdagavond een  beroep op de VS naar aanleiding van de aanval op een kamp in de Donetsk-regio waarbij ruim vijftig Oekraïense krijgsgevangenen zijn omgekomen. Eerder op vrijdag meldde Oekraïne al dat er ook zeker 130 gewonden zouden zijn. „Dit is een opzettelijke Russische oorlogsdaad, een opzettelijke massamoord op Oekraïense krijgsgevangenen”, zei Zelensky in een videoboodschap. „Het is verdere bevestiging dat Rusland een terroristische staat is. Het land is nu de grootste bron van terrorisme ter wereld.” Sancties
Landen waarvan de VS concludeert dat ze terrorisme steunen krijgen verschillende sancties opgelegd, zoals een ban op de export en verkoop van verdedigingswapens door de VS. Op dit moment gelden deze sancties voor Syrië, Iran, Noord-Korea en Cuba. Josep Borrell, de buitenlandchef van de EU, heeft het recente Russische geweld tegen Oekraïne veroordeeld. „De Europese Unie steunt alle maatregelen om ervoor te zorgen dat mensenrechtenschendingen en schendingen van het internationaal humanitair recht ter verantwoording worden geroepen”, zei hij vrijdagavond in een verklaring. Rusland heeft ontkend dat het achter de aanval op het kamp met krijgsgevangenen zit. Volgens de Russische Defensie heeft de Oekraïense krijgsmacht met een raketartilleriesysteem geschoten. Oekraïne reageerde op de verwijten door de Russische krijgsmacht juist de schuld te geven van de aanval. Volgens Kiev „streven de bezetters hun criminele doelen na” door het Oekraïense leger te „beschuldigen van het plegen van oorlogsmisdaden”. Ook zou Rusland met de aanval de „marteling van gevangenen en executies” hebben willen „verbergen”. 						De Amerikaanse minister van Buitenlandse Zaken Anthony Blinken en zijn Russische collega Sergej Lavrov hebben vrijdag voor het eerst sinds het begin van de Russische invasie van Oekraïne direct met elkaar gesproken, melden internationale persbureaus. Volgens Blinken was het een „openhartig” telefoongesprek, waarin hij onder meer aandrong op een gevangenenruil. De Verenigde Staten willen dat basketbalspeelster Brittney Griner en ex-marinier Paul Whelan worden vrijgelaten in ruil voor de Russische wapenhandelaar Viktor Bout. Griner werd in februari dit jaar opgepakt op het vliegveld van Moskou vanwege drugsbezit en Whelan is veroordeeld voor spionage. Lavrov liet weten een terugkeer naar „stille diplomatie” te willen over dit onderwerp.  In het gesprek heeft Blinken Rusland gewaarschuwd niet nog meer Oekraïens grondgebied in te nemen. „De wereld zal annexaties niet erkennen en we zullen aanvullende maatregelen nemen als Rusland zijn plannen doorzet.”  Verder zei de Amerikaanse minister van Buitenlandse Zaken dat de wereld verwacht dat Rusland de overeenkomst over de export van Oekraïens graan over de Zwarte Zee naleeft. Volgens Lavrov compliceren de Amerikaanse sancties de wereldwijde voedselsituatie.

De Amerikaanse minister van Buitenlandse Zaken Anthony Blinken. Foto Jim Lo Scalzo/EPA

 De Amerikaanse minister van Buitenlandse Zaken Anthony Blinken. Foto Jim Lo Scalzo/EPA 						Bij beschietingen van een kamp in Olenivka in de Donetsk-regio zijn vrijdag zeker veertig Oekraïense krijgsgevangenen omgekomen. Dat meldt zowel de Russische Defensie als de Oekraïense krijgsmacht, aldus internationale persbureaus. Ook raakten volgens Moskou tientallen gevangenen en enkele bewakers van het door pro-Russische separatisten bestierde kamp gewond. Rusland en Oekraïne geven elkaar de schuld van de aanval. Volgens de Russische Defensie heeft de Oekraïense krijgsmacht met een raketartilleriesysteem geschoten. Ze noemt het een „bloedige provocatie”, die Oekraïense soldaten moet ontmoedigen zich over te geven. De omgekomen gevangenen zouden leden zijn van de Azov-brigade, die in april en mei vanuit een fabriek in de Zuid-Oekraïense havenstad Marioepol lange tijd verzet bood tegen de Russen. Oekraïne reageerde op de verwijten door de Russische krijgsmacht juist de schuld te geven van de aanval. Volgens Kiev „streven de bezetters hun criminele doelen na” door het Oekraïense leger te „beschuldigen van het plegen van oorlogsmisdaden”. Ook zou Rusland met de aanval de „marteling van gevangenen en executies” hebben willen „verbergen”.   Rusland en Oekraïne hebben beide geen bewijs aangevoerd voor hun stellingen. Nog geen onafhankelijke partij heeft zich uitgesproken over wat er gebeurd is in het Oost-Oekraïense Olenivka.

Volgens Rusland zijn de vrijdag omgekomen krijgsgevangenen strijders van de Azov-brigade. Die bood eerder dit jaar lange tijd verzet vanuit een staalfabriek in Marioepol. Foto via AP

 Volgens Rusland zijn de vrijdag omgekomen krijgsgevangenen strijders van de Azov-brigade. Die bood eerder dit jaar lange tijd verzet vanuit een staalfabriek in Marioepol. Foto via AP 						Sinds 1 maart, vijf dagen na het begin van de oorlog in Oekraïne, hebben 255 Russen een asielaanvraag gedaan bij de Immigratie- en Naturalisatiedienst (IND). Dat blijkt uit vrijdag gepubliceerde cijfers van het Centraal Bureau voor de Statistiek (CBS). In januari en februari ging het nog om aanvragen van respectievelijk vijftien en twintig Russen. Sinds begin maart deden 65 Oekraïners een asielaanvraag bij de IND. De piek van het aantal Russische asielaanvragen lag in maart, toen 85 Russen asielaanvraag deden. Het aantal daalde vervolgens iedere maand, met in juni nog 45 aanvragen. In 2021 deden maandelijks gemiddeld zo’n achttien personen uit Rusland asielaanvraag in Nederland. Voor de inval in Oekraïne zochten vooral Russen met een lhbti-achtergrond asiel in Nederland. Sinds de oorlog zijn dat volgens Vluchtenlingenwerk Nederland ook Russen die zich uitspreken tegen president Poetin en de oorlog, en mannen die niet willen vechten in het Russische leger. De IND registreert geen motieven om asiel aan te vragen. Het aantal asielverzoeken vanuit Oekraïne was door de Russische invasie vooral in maart met vijftig aanvragen hoog. Oekraïners zijn niet verplicht om een asielaanvraag in te dienen om in Nederland te verblijven en te werken, maar een deel van hen deed dat sinds de oorlog desondanks wel. Het aantal asielaanvragen van Oekraïners ligt inmiddels weer op het niveau van vóór maart 2022. In het tweede kwartaal van 2022 deden vijftien Oekraïners een asielverzoek.

Russen in Nederland demonstreren bij de Russische ambassade tegen Poetin en de oorlog in Oekraïne. Foto Phil Nijhuis/Hollandse Hoogte

 Russen in Nederland demonstreren bij de Russische ambassade tegen Poetin en de oorlog in Oekraïne. Foto Phil Nijhuis/Hollandse Hoogte 						Rusland verplaatst „massaal” manschappen en materiaal naar het zuiden van Oekraïne om verdedigende stellingen in te nemen. Dat heeft de Oekraïense presidentiële adviseur Oleksi Arestovytsj volgens persbureau Reuters gezegd. Het is voor NRC niet mogelijk om deze uitspraken te verifiëren. Niettemin heeft Oekraïne geen geheim gemaakt van zijn intenties om de zuidelijke stad Cherson, die vroeg in de oorlog viel, te heroveren. Oekraïens succes zou het idee van een succesvolle Russische bezetting ondermijnen. De Britse inlichtingendienst ziet dat als een haalbaar doel en noemt de Russische bezettingsmacht in Cherson „uiterst kwetsbaar”. Dankzij de westerse langeafstandsraketten heeft Oekraïne zeker drie bruggen over de Dnjepr-rivier bij Cherson beschadigd, wat tot grote logistieke problemen aan Russische zijde leidt. De kilometerlange Antonivskibrug is woensdag opnieuw beschoten en inmiddels hoogstwaarschijnlijk niet langer begaanbaar, stellen de Britten.  „We doen er alles aan om de logistieke mogelijkheden van de bezetters te beteugelen”, zei de Oekraïense president Zelensky woensdagavond over de beschietingen van de Antonivskibrug. Behalve in het westen van het land, blijft het grootste deel van het zuiden van Oekraïne in Russische handen. In het oosten blijft Rusland pogingen ondernemen om de provincie Donetsk in handen te krijgen. Als dat lukt is de gehele Donbas illegaal bezet — een belangrijk oorlogsdoel van Poetin.

Een auto passeert een krater in de Antonivskibrug over rivier de Dnjepr bij Cherson, gevolg van een Oekraïense raketaanval. Foto Stringer/AFP

 Een auto passeert een krater in de Antonivskibrug over rivier de Dnjepr bij Cherson, gevolg van een Oekraïense raketaanval. Foto Stringer/AFP 						Rusland heeft de op een na grootste elektriciteitscentrale van Oekraïne ingenomen, in de oostelijke provincie Donetsk. Dat heeft een adviseur van de Oekraïense president Volodymyr Zelensky woensdagavond bevestigd, nadat de Russen eerder al melding hadden gemaakt van wat hun eerste significante overwinning in ruim drie weken is. Met de inname van de uit het Sovjettijdperk stammende kolencentrale heeft Rusland volgens de adviseur een „klein strategisch voordeel” behaald. Het Britse ministerie van Defensie zei eerder al dat de inname van de centrale zou passen in het Russische plan om cruciale infrastructuur in Oekraïne in te nemen. De overwinning in Voehlehirsk, waar de kolencentrale staat, betekent volgens de Britten ook dat de Russen nu op kunnen rukken naar de steden Sloviansk en Kramatorsk. In de missie om na de provincie Loehansk ook de provincie Donetsk in te nemen, zijn dat voor Moskou twee strategisch belangrijke doelen. Ondanks het verlies van de kolencentrale zei president Zelensky woensdagavond in een videoboodschap dat Oekraïne van plan is de export van elektriciteit naar de Europese Unie te verhogen. Zo wordt de EU volgens hem minder afhankelijk van Russische energieleveringen en kan Oekraïne buitenlandse valuta verdienen.

Russische troepen in de regio Donetsk nabij de stad Marioepol. Foto Sergei Ilnitsky/EPA

 Russische troepen in de regio Donetsk nabij de stad Marioepol. Foto Sergei Ilnitsky/EPA 						De haven van de zuid-Oekraïense stad Mykolajiv is dinsdagochtend getroffen door een Russische raketaanval. Dat melden internationale persbureaus op basis van informatie van de burgemeester van de stad. Voorlopig zijn er geen slachtoffers bekend. De aanval is onder meer opmerkelijk omdat Rusland en Oekraïne met Turkije en de Verenigde Naties vorige week vrijdag nog afzonderlijke graandeals sloten, die de veilige doortocht van veelal Oekraïense en Russische graanvrachtschepen door zuidelijke havens in Oekraïne moeten garanderen.  Zaterdag werd ook de zuidelijke havenstad Odessa getroffen door Russische raketten. Het Oekraïense ministerie van Buitenlandse Zaken riep de VN en Turkije kort daarna op ervoor te zorgen dat Rusland zich aan de veiligheidsafspraken houdt. De Amerikaanse ambassadeur in Oekraïne Bridget Brink noemde de aanval „schandalig” en zei dat Rusland door blijft gaan met het „aanvallen van voedsel”.  Oekraïne en Rusland behoren tot de grootste graanexporteurs ter wereld. Inmiddels staan er door Russische blokkades zo’n 22 miljoen ton graan en andere landbouwproducten vast in havens aan de Zwarte Zee. Dit leidde al tot een forse stijging van de voedselprijzen en tot zorgen over een mondiale voedselcrisis.  						In dit blog doet de NRC-redactie verslag van de oorlog in Oekraïne.||https://www.nrc.nl//nieuws/2022/07/26/oekraineblog-26-juli-a4137361
2022-07-26||Filmmaker Bob Rafelson begreep de stem van de rebel||Mickey, Davy, Mike, Peter. Hoeveel namen zijn er in de popgeschiedenis al niet op een hoop gegooid om een bandje te formeren? Maar The Monkees was waarschijnlijk de eerste popgroep voor wie er eerst een sitcom was bedacht en die toen in allerijl nog bij elkaar gezocht moest worden.  Het was de eerste successtunt van de op 21 februari 1933 in New York geboren Bob Rafelson. Deze week overleed hij op 89-jarige leeftijd aan de gevolgen van longkanker. Ondanks het feit dat de band zelf van oenerigheid aan elkaar hing (de houterige performance van hun door Neil Diamond geschreven hitsong ‘I’m A Believer’ is zo aanstekelijk dat je het nummer niet meer uit je hoofd krijgt) was de tv-show een en al hip, met geïmproviseerde scènes, hotserige montage en allerlei anders wat de Amerikaanse televisie nog nooit gezien had. Rafelson memoreerde later de show (1966-1968) al bedacht te hebben voordat The Beatles doorbraken, en hoe het ook zij, The Monkees in hun lipstickrode Pontiac GTO Monkeemobile werden zijn ‘ticket to ride’ naar het serieuzere werk. Zonder The Monkees geen Easy Rider (1969), de door Dennis Hopper geregisseerde en door Rafelson geproduceerde Amerika-kritische nihilistische bikersroadmovie die Hopper, Peter Fonda en Jack Nicholson naar sterrendom katapulteerde. Met name met Nicholson zou Rafelson een vruchtbare samenwerking aangaan. Het tweetal kende elkaar al toen Nicholson nog een schnabbelende B-acteur was, en naar verluidt stevig aan de LSD, het scenario schreef voor de geflopte Monkees-film Head (1968). Rafelson zou de acteur zes keer regisseren, onder andere in de voor vier Oscars genomineerde klassieker Five Easy Pieces (1970). Met een koppige Nicholson in de rol van klassiek geschoold pianist die zijn gezapige leventje achter zich heeft gelaten om te verdwijnen in het leven van een arbeider op een olieveld.  Onvergetelijk is de scène waarin hij in een diner kibbelt met de serveerster over een extra portie toast bij zijn omelet waarin hij de perfecte mix te zien geeft van zijn nieuwgevonden dwarsigheid en zijn overgeërfde blasé consumentisme. Het is een van die scènes die het Amerikaanse levensgevoel waar Rafelson en zijn tijdgenoten tegen revolteerden in een enkele minuut weet te vangen. Rafelson blijft bekend als een van de sleutelfiguren van het zogenaamde ‘Nieuwe Hollywood’, een auteursgerichte filmstroming die regisseurs als Peter Bogdanovich (wiens The Last Picture Show Rafelson in 1971 produceerde), Francis Ford Coppola, Steven Spielberg en Martin Scorsese voortbracht. Hij was een compromisloze controlfreak, bestudeerde Europese en Japanse art-films (Yasujiro Ozu was favoriet) om de Amerikaanse film een shot kunstzinnigheid te geven, had het regelmatig aan de stok met studiobazen om zijn wil door te drijven en was perfect ingetuned op te tijdgeest. Hij begreep de stem van de rebel. „Als mijn films één ding gemeen hebben’’, zou hij in de jaren tachtig in een interview verklaren, „dan is het dat ze gaan over personages die worstelen om de last van traditie achter zich te laten.” 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/26/filmmaker-bob-rafelson-begreep-de-stem-van-de-rebel-a4137393
2022-07-26||UWV: kosten voor uitkeringen stijgen volgend jaar met 1,8 miljard euro||De kosten van uitkeringen stijgen het komend jaar naar verwachting met 1,8 miljard euro. Dat concludeert het UWV dinsdag in haar jaarlijkse Juninota. Het grootste deel van de stijging (1 miljard euro) komt door de verwachte toename van het aantal WIA-uitkeringen, voor arbeidsongeschikten. In 2022 was de totale kostenstijging van uitkeringen voor het UWV nog 93 miljoen euro. Het aantal WIA-uitkeringen stijgt naar verwachting met 57.200 nieuwe verstrekkingen. Het UWV heeft daar momenteel geen verklaring voor, maar zegt tegen Trouw onderzoek te doen en er na de zomer „meer over te kunnen zeggen”.  UWV-voorzitter Maarten Camps liet in april aan NRC weten dat de behoefte van mensen aan medische beoordelingen bij het UWV blijft groeien. Dat komt volgens hem onder meer door de vergrijzing van de beroepsbevolking: naarmate mensen ouder worden, neemt de kans op arbeidsongeschiktheid toe. Door de stijgende AOW-leeftijd in 2023 – met drie maanden – neemt ook het absolute aantal werkenden toe, en daarmee ook de groep potentiële uitvallers. Ook onderbezetting bij het UWV speelt een rol. De overheidsinstantie verstrekt steeds vaker WIA-voorschotten omdat ze „minder claimbeoordelingen op tijd kan verrichten”, staat in de Juninota. Mensen hoeven deze voorschotten, als blijkt dat zij toch kunnen werken, niet terug te betalen. Camps zei in april dat het UWV „de vraag naar beoordelingen” vorig jaar al niet aankon. „En dan groeit die vraag ook nog eens.” In januari bleek dat het UWV – tegen de wet – door het tekort aan verzekeringsartsen negentien arbeidsongeschiktheidsuitkeringen toekende zonder de beoordeling van een arts.||https://www.nrc.nl//nieuws/2022/07/26/uwv-kosten-voor-uitkeringen-stijgen-volgend-jaar-met-18-miljard-euro-a4137391
2022-07-26||Op zoek naar postume roem voor vader, tv-presentator Aad van den Heuvel||De dood van televisie-journalist Aad van den Heuvel in juni 2020 op 84-jarige leeftijd is tamelijk onopgemerkt gebleven. Geen uitgebreide necrologie in alle kranten, geen ingelast televisieprogramma met de highlights uit zijn carrière: de reportages voor actualiteitenrubriek Brandpunt,  De alles is anders show, Ook dat nog! Groter nieuws verdrong zijn sterven, de corona-epidemie was net uitgebroken en daar ging even alle aandacht heen. De stille trom waarmee hij ging, vinden zijn kinderen een gemis. Het was het idee van zoon Mark van den Heuvel – dagbladjournalist – om een „monument” op te richten voor de man die hij een „journalistiek icoon” noemt, of Aad, maar nooit ‘vader’. Zijn zus Caroline – reporter van EenVandaag – werkte mee en dat resulteerde in de film Dit was Aad, goedenavond die maandagavond werd uitgezonden (KRO-NCRV).  Probleem waarop de kinderen stuiten: van Aads highlights is niet zoveel bewaard gebleven. Meteen een domper bij binnenkomst in de hal van het Nederlands Instituut voor Beeld en Geluid in Hilversum. Tal van Grote Namen en Gezichten zijn verenigd op de Wall of Fame, maar niet die van Aad van den Heuvel. Hoe kan dat nou, vraagt Caroline.  Tja, zegt de conservator, er zijn criteria voor wie daar wel of niet komt te hangen. Een grote journalistieke prijs helpt, maar die won Aad nooit. Vandaar. Een postume oeuvreprijs lijkt de dochter niet meer dan redelijk. De conservator heeft wel wat memorabilia in het archief gevonden. Een luciferdoosje met  opschrift: Brandpunt gloeit na. Een Ook dat nog!-kussentje. Een decortekening.  De kinderen moeten op zoek naar andere iconen die ze superlatieven kunnen ontlokken. Tv-presentator Matthijs van Nieuwkerk is een jeugdvriend van Mark, 45 jaar geleden voetbalden ze zomers op een eilandje bij Loosdrecht, en soms was Aad daar ook, mits hij niet op een van zijn verre reizen was voor televisie. Zoon Mark doet een voorzet: Was Aad met zijn Alles is anders-show soms de founding father  van De wereld draait door? Matthijs van Nieuwkerk schiet in de lach en hoeft alleen maar in te koppen. „Daar zit iets in.” Cabaretier Youp van ’t Hek was in 1983 het „stukje amusement” in de show van Aad van den Heuvel. Zoon Mark veronderstelt dat zijn vader een heel belangrijk man is geweest voor Youp. Die ontkent dat niet, zijn optreden in die show was een „belangrijk minuutje" in zijn carrière. Daarna is hij nooit meer niet uitverkocht geweest.  Producent Joop van den Ende roemt Aads neus voor het „harde nieuws” en prijst hem ervoor dat hij die neus niet ophaalde voor „meer consumentachtige journalistiek”. Televisie-journalisten Fons de Poel en Catherine Keyl begonnen hun loopbanen naast Aad van den Heuvel bij  Brandpunt. En zij stellen nou net de goede vragen aan zijn kinderen. Fons de Poel aan Mark: „Vond je Aad goed?”. Nou en of. „Aad was een pionier. En pioniers zijn nooit thuis, maar altijd aan het pionieren.” Catherine Keyl aan Caroline: „Was hij eigenlijk een leuke vader?” Aad was van de wereld, zegt zij. „De wereld eigende hem toe en blies hem op tot iconische proporties.” Het lijkt of zijn kinderen dat ná zijn dood zelf nog een keer dunnetjes overdoen.   Later op de avond kwam presentator Kefah Allush in De kist (EO) met een grafkist op z’n auto aanrijden bij een generatiegenoot van Aad van den Heuvel, ook nogal  bekend van televisie: Koos Postema. Hij is 89 en heeft, ook in coronajaar 2020, zijn vrouw Ineke verloren. Ze waren zeventig jaar samen. Hij leeft door, „moedeloos voorwaarts" en met een knagend verdriet. Maar het is dankzij haar, zegt hij,  dat hij – „druktemaker van de omroep” – kan terugkijken op een goed  leven. „Gelukkig met vrouw, twee kinderen en zo nu en dan een voetbalwedstrijd.” 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/26/op-zoek-naar-postume-roem-voor-vader-tv-presentator-aad-van-den-heuvel-a4137392
2022-07-26||Overnachten tussen overvolle dixi's voor een asielaanvraag||Elke paar maanden komt het overvolle aanmeldcentrum in Ter Apel weer in het nieuws. Vluchtelingen die asiel zoeken slapen in tenten voor de deur of in de kantoren van het centrum. Mark Middel, correspondent Noord-Nederland, dacht dat de laatste keer dat hij het centrum bezocht een dieptepunt was, maar vorige week was het weer erger. Hoe is het voor deze vluchtelingen om daar te wachten in de barre omstandigheden? Lees hier het stuk dat Mark Middel schreef over de situatie in Ter Apel. Luister hier de vorige aflevering over het aanmeldcentrum waarin Mark Middel uitlegt waarom niemand deze crisis écht wil oplossen.||https://www.nrc.nl//nieuws/2022/07/26/overnachten-tussen-overvolle-dixis-voor-een-asielaanvraag-a4137390
2022-07-26||Nieuwe grondwet Tunesië aangenomen, zeer lage opkomst||Tunesische kiezers hebben maandag de nieuwe grondwet van president Kais Saied aangenomen. In een referendum stemde ruim negentig procent volgens persbureau Reuters voor de grondwet. De opkomst was slechts 27,5 procent.  Aanhangers van Saied gingen na de uitslag de straten op om de verkiezingswinst te vieren. Oppositiepartijen hadden het referendum geboycot; zij spreken van een staatsgreep door Saied. Ook zien ze de nieuwe grondwet als een stap achteruit voor Tunesië, omdat de macht van de president flink wordt uitgebreid. Zo wordt de macht van het parlement minder, krijgt de president meer grip op de regering en de rechterlijke macht, en wordt de controle op zijn eigen macht juist flink teruggeschroefd. Volgens de oppositiepartijen dreigt Tunesië met de machtswijzigingen terug te gaan naar het autocratische bestuur van voor de Arabische Lente in 2011, toen betogers massaal de straat op gingen voor meer democratie en er een nieuwe grondwet kwam. Saied greep halverwege 2021 in, toen hij het parlement afzette en de zittende premier wegstuurde vanwege wanbestuur. Hij regeerde sindsdien per decreet en schreef een grondwetsreferendum uit. Zijn acties konden in het begin op steun van de bevolking rekenen. Sinds de ingreep van Saied is de economie van Tunesië blijvend verslechterd en is de steun voor zijn grondwet ook afgenomen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/26/nieuwe-grondwet-tunesie-met-zeer-lage-opkomst-aangenomen-a4137389
2022-07-26||Nutella als welvaarts- maatstaf||
 Voorheen kocht economiedocent Daniël  chocopasta van het A-merk Nutella zonder erbij na te denken. Maar bij de familie Pelgrim staat tegenwoordig steeds vaker een  huismerk  op de ontbijttafel. „Het valt niet meer mee in de supermarkt.” Daniël Pelgrim (27) woont met zijn vrouw (allebei verdienen ze bovenmodaal) en dochter van twee jaar in Nieuw-Vennep. Hij is met zijn gezin een middag in winkelcentrum Hoog Catharijne in Utrecht om de verkoeling op te zoeken.  Het is vakantie, dus hij hoeft nu even geen les te geven.  De keuze om over te stappen op een huismerk was snel gemaakt voor de economieleraar. „Normaal kochten we Nutella zonder erover na te denken.” Tot Daniël eens stilstond  bij de kiloprijs van het product. „Volgens mij is dat 7 of 8 euro. En chocoladepasta van het huismerk  rond de 2 euro. Als je nu nog dat soort A-merken koopt, dan ben je echt duurder uit.” Leraar economie, verdient net als z’n vrouw bovenmodaal, wil om duurte meer uren gaan werken. Als fervente wielrenner koopt Daniël vaak kwark. „Lekker en goed voor na het sporten.” Hij zag in een rap tempo zijn  kwark van 69 cent naar 85 cent gaan. „Dan kun je denken: valt wel mee. Maar dit is wel 23 procent duurder. En als je dat bij alles doorrekent, dan is dat wel pijnlijk.” Met een tweede op komst en een nieuw huis dat ze net hebben gekocht, zag het jonge gezin de afgelopen maanden de „honderdjes” eruit vliegen. „Het gaat snel. Alles kost meer. Denk aan benzine of nog een keer naar de bouwmarkt.”  „Gelukkig” heeft het gezin het  goed en maken ze zich niet veel zorgen. Maar het zet wel aan het denken en tot veranderingen aan. Zo gaat Daniël meer werken na de zomervakantie. In plaats van vier dagen, zal de leraar na de zomervakantie vijf dagen voor de klas staan.  „Ik zeg altijd tegen mijn leerlingen: Nutella is de welvaartsmaatstaf van de maatschappij. Zolang je dat kunt kopen, dan heb je het goed.”   Illustratie Stella Smienk Meer afleveringen 
				Duurder leven
			||https://www.nrc.nl//nieuws/2022/07/26/nutella-als-welvaarts-maatstaf-a4137355
2022-07-26||Onbekende roman van Grete Weil opgedoken||Toen de Duitse schrijfster Grete Weil-Dispeker in 1999 op 93-jarige leeftijd overleed, werd in deze krant uitvoerig uit de memoires geciteerd die ze kort voor haar dood publiceerde. Weil had een stuk of zes boeken geschreven, waarvan de meeste ook in Nederlandse vertaling verschenen. Aan het einde van haar leven wilde ze laten zien uit wat voor een geassimileerde, Duits-Joodse familie ze kwam en waarom ze in 1947 als auteur uiteindelijk toch voor Duitsland koos, waar haar tweede man woonde. In 1937 was ze voor de nazi’s naar Amsterdam uitgeweken, waar ze een fotostudio overnam en haar eerste man, Edgar Weil, tijdens een van de eerste razzia’s werd opgepakt om kort daarna in concentratiekamp Mauthausen om te komen.   Weils leven werd in hoge mate bepaald door de nazi-tijd. In haar bekendste boek, Tramhalte Beethovenstraat (1963), bezoekt een Duitse journalist die tijdens de oorlog in Amsterdam heeft gewerkt twintig jaar later de stad, waar hij zich herinnert hoe het er in 1942 in de Beethovenstraat aan toe ging. Elke week, vijf dagen lang, werden daar op de tramhalte Joden bijeengedreven om op transport gesteld te worden. Omdat Weil in de oorlog zelf in die straat had gewoond, waar ze op de hoek van wat nu de Gerrit van der Veenstraat is haar fotoatelier had, werd het boek een toonbeeld van de Duitse Exil-literatuur, omdat het zich niet alleen inleefde in de slachtoffers van de nazi-terreur, maar ook in de daders en meelopers.     Wat niemand kon vermoeden, was dat Weil in de tweede helft van de bezettingstijd een twee keer zo dikke roman had geschreven, die nooit is gepubliceerd. Die roman, Der Weg zur Grenze, is pas vorig jaar in München opgedoken, waar hij over enkele weken bij uitgeverij C.H. Beck verschijnt. Nog voor die publicatie  is het boek al voor een ongewoon hoog bedrag aan Weils vroegere Nederlandse uitgeverij J.M. Meulenhoff verkocht,  die waarschijnlijk over een klein half jaar met de vertaling komt.  Ontdekker van het typoscript is de Münchense schrijfster en historica Ingvild Richardsen, die eerder boeken over het kunst- en literatuurleven in Beieren publiceerde. Zij kwam erachter dat de literaire en fotografische nalatenschap van Weil na haar dood bij de Münchense stichting Monacensia was beland. In haar archief zat ook het typoscript van Der Weg zur Grenze.  Waarom deze roman nooit eerder werd gepubliceerd is nog onderwerp van speculaties. Sommigen denken dat Duitsland na de oorlog nog niet klaar was voor een boek van een Joodse schrijfster over de Duitse collaboratie. Zo verscheen Weils eerste boek Ans Ende der Welt in 1949 noodgedwongen eerst in de DDR en kwamen haar andere boeken meestal in Zwitserland uit. In haar memoires zegt Weil er bijna niets over. Alleen tegen het einde is daarin heel summier te lezen dat ze tijdens haar onderduik in 1943 en 1944 vaak „vele uren met een schrift op haar knieën” aan „een liefdesgeschiedenis” werkt: „Edgars en mijn geschiedenis, die ik vervreemdde en uit de sfeer van het autobiografische haalde.” De man van de hoofdpersoon in Der Weg zur Grenze is duidelijk gemodelleerd naar Gretes eerste echtgenoot Edgar Weil, die ze in 1937 naar Amsterdam volgde.     Behalve het boek zelf zijn ook de bizarre omstandigheden waaronder het geschreven werd, interessant. Na haar vlucht uit de Beethovenstraat dook Weil onder bij een jeugdvriend van haar man, de Duitse graficus Herbert Meyer-Ricard. Samen met zijn (Joodse) vrouw Vera Haymann en Grete Weil vormden ze aan de Nieuwezijds Voorburgwal de kern van de Hollandgruppe Freies Deutschland, waarin dissidente Duitsers, geholpen door Nederlanders, illegale activiteiten ontplooiden.  Haar doorbraak beleefde Grete Weil in Nederland pas in 1982 met Tramhalte Beethovenstraat. Dat gebeurde in het kader van de manifestatie Amsterdam-Berlijn, gewijd aan de historische banden tussen beide hoofdsteden. Plotseling kwam er weer belangstelling voor de Duitse Exil-kunstenaars in het Nederland van de jaren dertig en veertig. Hans Keller maakte toen voor de VPRO een televisieportret over Grete Weil, als een van de laatste nog levende Exil-schrijvers.  Verwacht mag worden dat de verschijning van Der Weg zur Grenze Weil 23 jaar na haar dood opnieuw onder de aandacht brengt. Haar redacteur bij Becht, die een uitvoerig nawoord bij het boek schreef, noemt het zonder aarzeling haar beste en belangrijkste werk. De roman is wat traditioneler opgezet dan het naoorlogse werk, maar omdat Weil daarin haar eigen en Edgars privé-geschiedenis tot dan toe verwerkt, wordt het een uiterst betrokken en toegankelijk werk.   ||https://www.nrc.nl//nieuws/2022/07/26/onbekende-roman-van-grete-weil-opgedoken-a4137342
2022-07-26||Paus biedt   excuses aan voor leed inheemse  kostscholen||Paus Franciscus heeft maandag in Canada excuses aangeboden aan leden van de oorspronkelijke bevolking van het land voor de rol van de Katholieke Kerk bij het „verwoestende” voormalige beleid van inheemse kostscholen. Vele inheemse bewoners werden daar als kind gedwongen ondergebracht om te assimileren aan de witte maatschappij. De paus sprak zijn „diepe” excuses uit in Maskwacis, een inheemse gemeenschap in de westelijke provincie Alberta, tegenover enkele duizenden oud-leerlingen van die  ‘Indian Residential Schools’ uit heel Canada. Kinderen ondergingen op de kostscholen decennialang lichamelijk, psychologisch en seksueel misbruik. „Ik smeek nederig om vergiffenis voor het kwaad dat door zo veel christenen is begaan tegen inheemse volkeren”, zei de paus nabij de locatie van de voormalige Ermineskin  kostschool, op de tweede dag van zijn zesdaags bezoek aan Canada. Hij omschrijft dat bezoek als een „bedevaart van boetedoening” voor de rol van de Kerk bij het „catastrofale” kostscholenbeleid. Na zijn excuses, die met applaus werden ontvangen, werd hem een traditionele verentooi opgezet door een opperhoofd van de regionale Cree-bevolking. Op last van de Canadese autoriteiten werden op de kostscholen tussen ongeveer 1850 en het einde van de vorige eeuw zo’n 150.000 inheemse kinderen gedwongen ondergebracht. Familiebanden werden doorgesneden en de inheemse identiteit van leerlingen werd uitgevlakt, met verwoestende sociale gevolgen in inheemse gemeenschappen tot op de dag van vandaag. Duizenden kinderen stierven op de scholen, onder meer door ziekte en ondervoeding. De Katholieke Kerk runde zo’n 60 procent van de instellingen. Maar in tegenstelling tot de Canadese regering, die in 2008 excuses aanbood voor het beleid, en andere kerken die betrokken waren bij de uitvoering ervan, had de Katholieke Kerk tot dit jaar nog geen excuses aangeboden voor haar rol. De druk om dat alsnog  te doen liep vorig jaar op na de ontdekking van ruim tweehonderd ongemarkeerde kindergraven bij een voormalige kostschool in Kamloops, in de provincie British Columbia. Ook dat internaat werd gerund door de Katholieke Kerk. Sindsdien zijn bij meer voormalige internaten met behulp van grondradarapparatuur menselijke resten gevonden van in totaal ongeveer 1.800 personen. De paus sprak na traditionele ceremonies van de regionale Cree-bevolking, zoals drumdansen. Vele aanwezigen droegen traditionele kleding, waaronder verentooien. Deze tradities, alsmede het spreken van inheemse talen, waren op de kostscholen verboden – waardoor latere generaties ze veelal niet leerden. Paus Franciscus sprak dit voorjaar zijn spijt uit bij een dagenlang bezoek van vertegenwoordigers van inheemse bevolkingsgroepen aan het Vaticaan. Hij zegde daarbij toe om ook excuses te maken op Canadese bodem – een gebaar waar leden van de oorspronkelijke bevolking van Canada jarenlang op hebben aangedrongen.||https://www.nrc.nl//nieuws/2022/07/26/paus-biedt-excuses-aan-voor-leed-inheemse-kostscholen-a4137387
2022-07-26||Column | De politieke onwil om asielzoekers te helpen||‘Weggesmolten door de hete zon, ondergesneeuwd door culturele gebruiken en weggeblazen door andermans leed”, schreef ik onlangs op Instagram nadat ik voor het eerst sinds de Covid-pandemie mijn vaders graf in Marokko had bezocht. Het was een loeihete vrijdagochtend, de dag dat men traditiegetrouw de doden herdenkt, en het lukte me niet om alleen aan mijn vader te denken. Het andere leed op de begraafplaats was te groot.  Bij de ingang van de begraafplaats, met graven tot ver voorbij de horizon – het moeten er (zonder overdrijven) tienduizenden zijn – had een grote groep bedelaars zich verzameld. Dak- en thuislozen, maar ook ouders met zieke kinderen, mensen met geamputeerde armen, blinden en doven vormden een lange rij. Sommigen zaten onder krakkemikkige parasols, anderen gebruikten de grote grafstenen om de schaduw te vangen en te schuilen voor de zon. In de hoop op wat kleingeld verrichtten de bedelaars smeekbeden voor de doden. Om hun pleidooi kracht bij te zetten hadden sommigen zelfs papierwerk uitgestald; bonnetjes van de apotheek, een factuur van het ziekenhuis vergezeld van röntgenfoto’s of ander ‘bewijsmateriaal’. Alles om het wantrouwen te doen tanen en aan te tonen dat hun leed oprecht is en de nood hoog. Alsof louter hun aanwezigheid hier op deze snikhete ochtend niet voldoende bewijs is. En dan waren er nog de jonge zwarte mannen, de sans-papiers (vluchtelingen zonder officiële verblijfsdocumenten). Het zijn er tegenwoordig meer dan vijf jaar geleden, het jaar dat mijn vader overleed. De migranten, veelal uit Afrika bezuiden de Sahara, zijn onderweg naar Europa gestrand in Marokko. Voor een fooi in de vorm van geld of brood houden ze nu de graven schoon.  Afgelopen juni probeerden zo’n 500 vluchtelingen nog de Spaanse enclave Melilla in Noord-Afrika te bereiken door het zwaarbewapende hek te bestormen. Het kleine stukje land op Noord-Afrikaans grondgebied behoort officieel tot Europa en is daarmee een toegangspoort tot een asielprocedure. De bestorming liep gruwelijk uit de hand. Zeker 23 vluchtelingen kwamen volgens de Marokkaanse overheid om het leven. Volgens hulporganisaties ligt het aantal hoger. Het is volgens hen bovendien niet alleen het gevolg van het gedrang, zoals de Marokkaanse overheid beweert, maar de Marokkaanse grenspolitie zou bloed aan de handen hebben. Op de gruwelijke beelden die online circuleren wordt dat vermoeden bekrachtigd. Met beelden als die aan de grens van Melilla op het netvlies valt een kampement in een overvol Ter Apel best mee. Je zou kunnen stellen dat slapen in een naar urine stinkende tent met brandgevaar, zonder privacy – ofwel Ter Apel – minder erg is dan slapen tussen de naar urine stinkende graven met brandgevaar, zonder privacy – ofwel begraafplaats As Shouhada in Rabat – maar de situaties verschillen niet zoveel van elkaar. Bovendien heb je als mens niet plots minder recht op medemenselijkheid omdat men elders ter wereld nóg minder op heeft met mensenrechten.   Uiteindelijk komt het allemaal neer op politieke wil om écht iets te doen aan het probleem. De woningnood is groot, zegt men. Het aantal opvangplekken voor asielzoekers beperkt. Voor het gemak wordt vergeten dat beide een gevolg van politieke keuzes zijn en daarmee bijzonder slechte excuses voor ons onverschillige asielbeleid.  Internationaal, landelijk én gemeentelijk wijst men voor de oplossing naar een ander. Marokko wijst met de vinger naar Europa, de gemeenten wijzen met de vingers naar het Rijk, het Rijk wijst met de ene hand terug naar de gemeenten en met de ander naar een opvangplek ver uit zicht op zee. Het is om furieus van te worden. Geen mens zou zich hoeven te verstoppen voor een ander. Niet op zee en zeker niet tussen de doden op een begraafplaats. ||https://www.nrc.nl//nieuws/2022/07/26/de-politieke-onwil-om-asielzoekers-te-helpen-a4137337
2022-07-26||Wat vindt NRC | Kabinet moet nieuwe coronaverwarring zien te vermijden||Huiswerk maken of tv kijken? Leg een kind deze keuze voor en het antwoord laat zich raden. Ook Nederlandse bedrijven weten de weg van de minste weerstand goed te vinden. Op verzoek van minister Ernst Kuipers (Volksgezondheid, D66) mochten zij zelf aangeven welke coronamaatregelen bij een eventuele opleving van de pandemie acceptabel zijn. Bar weinig, blijkt uit de vorige week door werkgeversorganisatie VNO-NCW gepubliceerde ‘sectorplannen’. Het coronatoegangsbewijs? Liever niet, klinkt het sectorbreed. Een lockdown? Beperking van de openingstijden? Nee, dank je. Mondkapjesplicht? Vooral niet, zeggen de kappers. Anderhalve meter afstand? Onwerkbaar, zegt de evenementen- en cultuursector. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Dat de bereidheid om offers te brengen klein is en elke bedrijfstak van mening is dat vooral de ándere bedrijfstakken de lasten van het coronabeleid moeten dragen, kon je van mijlenver zien aankomen. Waarom dan deze exercitie? De kabinetten van premier Mark Rutte (VVD) staan niet graag te boek als bazig. Tijdens eerdere fases van de coronacrisis werden harde beperkende maatregelen steevast gecombineerd met een oproep aan burgers en bedrijven om de eigen verantwoordelijkheid vooral niet te vergeten. Alleen samen krijgen we het virus eronder, zei Rutte meer dan eens. De hoop is dat dankzij de nieuwe sectorplannen straks minder van bovenaf hoeft te worden opgelegd. Zoals een ouder die vooral niet autoritair wil overkomen zou vragen: wat denk je zélf dat het beste is? Helemaal op de rem staan bedrijven ook weer niet. Winkeliers en kappers pleiten voor ruimere openingstijden, in plaats van kortere, zodat klanten beter gespreid kunnen worden. Ze stellen voor om handgelpompjes neer te zetten, looproutes af te bakenen en bezoekers een zelftest te laten doen. Maatregelen die waarschijnlijk tekortschieten om de zorg te ontlasten bij een opleving van het virus. Als dit een voorproefje is van de aanpak van de eerstvolgende grote besmettingsgolf dan is dat zorgelijk. Op zichzelf is de wens om bedrijven zoveel mogelijk mee te nemen in het beleid begrijpelijk. Nu blijkt dat zij vooral een hoop níét willen, is het te hopen dat de overheid snel komt met een eigen plan. Dat de bedrijven om de hete brij heen draaien, kan daarbij handig van pas komen. Minister Kuipers zal altijd kunnen zeggen: ik heb het ze gevraagd, maar het antwoord viel nogal tegen. Dat het tegenvalt, is overigens niet geheel de schuld van de betrokken sectoren. De bedrijven vroegen kabinet en RIVM over de effectiviteit van maatregelen, maar kregen te horen dat dit over afzonderlijke maatregelen moeilijk te zeggen is. Dat klinkt verontrustend, zo niet verbijsterend: er zal toch wel iets zijn geleerd in de afgelopen 2,5 jaar? Herinvoering van de mondkapjesplicht ligt bij iedereen lastig, blijkt uit de sectorplannen. Kappers vinden het hinderlijk voor de communicatie. De evenementenbranche vindt dat de maskers „schijnveiligheid” creëren. Als het mondkapje terugkeert, zeggen de bedrijven, moet wel duidelijk zijn wélk mondkapje: stoffen, chirurgisch, FFP2. Een terecht punt, want zelfs over zoiets basaals bestond in Nederland veel meer verwarring dan in andere EU-landen. In september, zo belooft het kabinet, worden de definitieve sectorplannen vastgelegd. Het is te hopen dat er dan niet méér discussie ontstaat, maar minder. Dat vergt, hoe vervelend dat ook wordt gevonden, leiderschap. Het kabinet hoeft niet krampachtig de beste vrienden te worden met iedereen, maar moet laten zien dat het doet wat moet. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/26/kabinet-moet-nieuwe-coronaverwarring-zien-te-vermijden-a4137346
2022-07-26||Marianne Vos wint tweede etappe en pakt gele trui||De Nederlandse wielrenner Marianne Vos heeft de tweede etappe van de Tour de France Femmes gewonnen. Vos sprintte na 135 kilometer naar de zege in het Franse Provins. De ritwinst bezorgde haar de eerste plek in het algemeen klassement. Ze neemt de gele leiderstrui over van landgenoot Lorena Wiebes, achter wie ze zondag als tweede eindigde in de openingsetappe. Vos sprong vlak voor de finish op het juiste moment weg uit een kopgroep van zes vrouwen. De kopgroep vormde zich op enkele kilometers van de streep, toen het door valpartijen uiteenvallende peloton de zes moest laten gaan.  Uiteindelijk bleek de sprint van de ervaren Vos de andere vrouwen te machtig. In het algemeen klassement heeft ze tien seconden voorsprong op de Italiaanse Silvia Persico en twaalf seconden op de Poolse Katarzyna Niewiadoma. De 35-jarige Vos, meervoudig wereld- en olympisch kampioen op de baan en de weg, was jaren een groot pleitbezorger van een vrouwenversie van de Tour de France, de wedstrijd die dit jaar voor het eerst in decennia als volwaardige rittenkoers plaatsvindt. In acht etappes strijden 144 vrouwen om de prijzen.  Na afloop moest Vos, die al 240 wielerzeges boekte in haar carrière, even naar woorden zoeken. „Wat kan ik zeggen, dit is de Tour”, zei ze. „Dit is gewoon een hele mooie dag.” Vos vond het geen eenvoudige rit, vertelde ze na de finish. „We moesten gefocust zijn. Ik wist dat de wegen smaller werden en de wind een rol ging spelen. Het team heeft daarbij perfect geholpen.” De Brabantse dacht niet meteen dat ze in de beslissende ontsnapping zat. Zelfs in de laatste kilometer twijfelde ze. „Omdat ik wist dat ik snelle meiden om me heen had en we allemaal die zware finale in de benen voelden. Ik ben de sprint aangegaan en moest hopen dat het genoeg was. Het is onbeschrijfelijk om hier een rit te winnen en het geel te veroveren.” (NRC/ANP)||https://www.nrc.nl//nieuws/2022/07/26/marianne-vos-wint-tweede-etappe-en-pakt-gele-trui-a4137364
2022-07-26||Rusland wil eigen tribunaal oprichten||Rusland wil een eigen tribunaal opzetten om oorlogsmisdaden in Oekraïne en andere mensenrechtenschendingen te vervolgen. Moskou erkent het Internationaal Strafhof (ICC) in Den Haag niet meer, maar ziet wel heil in een hof onder eigen auspiciën.  Afgevaardigden uit Iran, Syrië en Bolivia moeten  zitting  gaan nemen in het  hof. Rusland ziet die landen  als „onafhankelijk” omdat ze geen partij zijn in de  oorlog tegen Oekraïne, hoewel de  landen  tevens Russische bondgenoten zijn. Verder hoopt Rusland op steun  van voormalige Sovjet-landen en BRIC-leden (Brazilië, China, India en Zuid-Afrika).     De plannen voor een nieuw tribunaal werden maandag aangekondigd door het hoofd van de Russische onderzoekscommissie, Aleksandr Bastrykin. Hij maakte tevens bekend dat Rusland momenteel aan meer dan  1.300 strafzaken werkt tegen 400 personen. Onderwerp van onderzoek zijn   de „vertegenwoordigers van het militaire en politieke leiderschap in Oekraïne” en bepaalde  strijdkrachten. Ook loopt  een Russisch onderzoek naar ‘huurlingen’ of buitenlandse miltairen  in Oekraïne, onder wie ook Nederlanders.  Om hoeveel huurlingen het zou gaan is niet bekend, het Nederlandse ministerie van Buitenlandse Zaken laat via een woordvoerder weten dat het niet op de hoogte is gesteld door Rusland, en dat er ook geen verzoek tot consulaire bijstand is gedaan. Wie in Oekraïne is, hoeft dat niet aan een ambassade te melden.  Bastrykin sprak eveneens over Britse, Amerikaanse, Canadese en Georgische staatsburgers die worden onderzocht voor huurlingenactiviteiten. Eerder dit jaar zijn twee Britten en een Marokkaan in de zelfverklaarde  ‘Volksrepubliek Donetsk’ ter dood veroordeeld voor „medeplichtigheid aan criminele activiteiten” in Oekraïne. Oekraïne heeft verklaard  dat deze militairen gewoon  onderdeel waren van het leger.  Het ICC in Den Haag doet onderzoek naar Russische oorlogsmisdaden en misdaden tegen de menselijkheid in Oekraïne. In mei is een 42-koppig team, het grootste in de geschiedenis van het Hof, naar Oekraïne gestuurd om bewijsmateriaal te verzamelen en  veilig te stellen.  Symbool van de Russische wandaden tegen de Oekraïense burgerbevolking werd de bezetting van de voorstad Boetsja, maar het zal waarschijnlijk jaren duren voor deze gebeurtenissen berecht worden. Als gevolg van de Russische invasie van Oekraïne zijn volgens de VN zeker 5.110 burgers om het leven gekomen.    ||https://www.nrc.nl//nieuws/2022/07/26/rusland-wil-eigen-tribunaal-oprichten-a4137381
2022-07-26||Tsjechische politie in Ferrari over de wegen||De politie in Tsjechië heeft een bijzondere auto toegevoegd aan haar wagenpark. Voortaan kunnen criminelen en wegmisbruikers in het land achtervolgd worden door agenten in een Ferrari 458 Italia.  De auto heeft  een topsnelheid  van 326 kilometer per uur en kan optrekken van 0 naar 100 km/u  in 3,4 seconden. Die snelheid kan de Tsjechische politie goed gebruiken om bijvoorbeeld   illegale straatraces op te breken, of gestolen auto’s te achtervolgen als ze er bij ontdekking vandoor gaan.     Het voertuig is een in beslag genomen Ferrari, meldt de politie. De  sportauto is zilverkleurig  en heeft gele en blauwe politiestrepen gekregen. Het  ombouwen voor politiegebruik kostte zo'n 12.000 euro. Geen verloren geld:    een nieuwe Skoda hatchback had evenveel gekost, verklaart de politie de ogenschijnlijke luxe-uitgave.      Het hoofd van de   verkeersafdeling van de Tsjechische politie stelt dat het voertuig gebruikt zal worden tegen „de  agressiefste chauffeurs” op de wegen.  Het is niet voor het eerst dat Tsjechië een geconfisqueerd voertuig zelf in gebruik neemt. Volgens de BBC heeft het korps „honderden” ingenomen voertuigen in gebruik. (ANP/BBC)     ||https://www.nrc.nl//nieuws/2022/07/26/tsjechische-politie-in-ferrari-over-de-wegen-a4137358
2022-07-26||Opinie | Vertaling||Met de Franse eigenaresse van het vakantiehuisje mail ik wat heen en weer over de data. We maken blijkbaar allebei gebruik van Google translate. Als ik mijn mail open, lees ik haar aanhef:  „Goedenavond verdieping”. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/26/vertaling-a4137339
2022-07-26||In het midden||Horizontaal: 1.  Zat men in Zeeland zonder  4.  (Onkritische) groepen 8.  Als __ 9.  Weer fel durven te zijn 10.  Afdaling met hindernissen  12.  Trekker 14.  Vlekkeloos 16.  Ter wille van justitie 21.  Schrijven Eus en Angela voor 22.  Verstand 24.  ‘Universiteiten tegen internationale studenten: blijf weg als je geen __ hebt’ 26.  ‘__ executeert voor het eerst in decennia activisten’ 28.  Past na top of kunst 30.  Past voor gering of vers 31.  F. __, schrijver 32.  Oppassend  Verticaal: 1.  Ralph __ Emerson, Amerikaanse denker 2.  Dierenhok 3.  Ontzaglijk 4.  Werd door Johnson opgevolgd 5.  Dubieus vliegtuig  6.  Stuk 7.  Arabische autoriteit 11.  Werd door Rabin opgevolgd 13.  Bak(steen) 15.  Onderwerpen 17.  Voormalig oliebedrijf van Chodorkovski 18.  Past voor voetbal of bal 19.  Onder __ 20.  Gunstig 23.  __ Grey 25.  Beurstelevisie?  27.  Verkoopt men liever niet 29.  Partij van Erdogan  Oplossing puzzel 25 juli. Horizontaal: 1. SPALK 5. INSIDE 9. LANDED 11. POR 12. MELBA 14. REKENEN 16. IVE 17. RIVAAL 21. GNARLS 23. DER 25. TUIGAGE 27. ANDRE 29. ONE 30. ENTREE 31. ANANAS 32. MURMU Verticaal: 1. SAMIR 2. ALLEZ 3. LAB 4. KNAR 5. IDEAAL 6. SPELD 7. ION 8. DREIGER 10. ERVAREN 13. EVOLUON 15. KANSARM 18. IMAGES 19. EGGEN 20. ADDER 22. NA 24. RECU 26. INA 28. NEU In het midden: ROZE ZATERDAG ||https://www.nrc.nl//nieuws/2022/07/26/in-het-midden-a4137333
2022-07-26||Radicchio met ansjovis||Buffelmozzarella komt oorspronkelijk uit de zuidelijke Italiaanse regio Campania. In dit recept wordt gebruik gemaakt van het Groningse buffelmozzarellamerk Oro Bianco. Op de site van het kaashuis valt te lezen dat „nadat zijn vader besloot te stoppen met de melkveehouderij en de schuren leeg kwamen te staan, Martijn Veenstra besloot een samenwerking aan te gaan met Pietro di Simone. Een gedeelte van de stal werd verbouwd tot kaasmakerij en hij leerde van Pietro de fijne kneepjes van het mozzarella maken.” Serveer met wat krakend vers brood en u heeft een makkelijke en lichte maaltijd. Snijd de radicchio in kwarten en verwijder de witte stronkjes. Trek de bladeren los en hussel ze in een grote kom. Doe vijf eetlepels olijfolie, het citroensap en de ansjovis in een kommetje met een draai peper, rasp de knoflookteen erover en klop het geheel met een vork totdat de vinaigrette glad is. Schep driekwart ervan door de radicchio en verdeel die over de borden, scheur de mozzarella in vier stukken, leg een kwart op elk bord en schenk daar het laatste deel van de vinaigrette overheen. VOOR 4 PERSONEN: Charlotte Marres en Olle Swets De Buitenkeuken Nijgh & Van Ditmar 256 blz. € 32,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/26/thuiskok-radicchio-met-ansjovis-a4137329
2022-07-26||Sudoku van dinsdag 26 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/26/sudoku-a4137328
2022-07-26||Column | De vette jaren zijn voorbij – voor wie?||In de Duitse film Die fetten Jahren sind vorbei (2004) breken drie jonge anarchisten in bij villa’s. Ze stelen niets, ze zetten alleen de bank op z’n kop. En ze laten een briefje achter: ‘De vette jaren zijn voorbij’.  Achttien jaar later klinkt dezelfde boodschap – maar vanuit de bovenlaag aan de samenleving. „We zullen collectief een stukje armer worden”, zei minister  Sigrid Kaag (Financiën, D66). We hebben „op de pof geleefd”, schrijven columnisten. En inderdaad: overal lopen we tegen de grenzen aan, realiseren we dat „everything, all the time, everywhere”, zoals Stuart Jeffries dit postmoderne tijdperk samenvatte, behalve onhoudbaar ook onwenselijk is. De landbouwcrisis confronteert Nederland met de ongemakkelijke waarheid dat we meer willen dan dit hele kleine stukje aarde aankan. De jacht op economische groei put de planeet uit. Arbeidstekorten en verstoorde supply chains hebben een einde gemaakt aan het „frictieloze leven”, schreef Janan Ganesh recent in de  Financial Times: wachten en onbeschikbare producten worden normaler (en dat is prima).  Ook maatschappelijk kentert de drang naar méér: van Marie Kondo tot de weglopende abonnees bij Netflix, dat een onuitputtelijke stroom series over de kijker stortte. Bestseller 4000 weeks bepleit een leven dat niet om productiviteit en bucketlists draait: accepteer stil en vroom dat er limieten zijn aan wat er in het leven kan. Een datingapp die eindeloos swipen vervangt door eenmaal daags zeven profielen is een hit onder jongeren. Minder, minder, minder.  Maar niet voor iedereen, en niet op systeemniveau.  Superrijken als celebrity Kylie Jenner pakken hun privéjet voor vluchten van een kwartiertje. Thomas Piketty’s wet dat ongelijkheid groeit als de opbrengsten van vermogen hoger zijn dan economische groei houdt stand. Collectief worden ‘we’ niet armer: vermogensverdelingen tonen dat weinig mensen steeds meer hebben, en veel mensen steeds minder.  Het gaat economisch daarom niet zozeer om meer of minder, maar om anders. Mensen zijn bereid te lijden voor een groter Goed (vrede in Oekraïne; klimaatverandering tegengaan), maar niet oneindig en onevenredig. Een sociaal contract rond welvaartsverlies is alleen rechtvaardig en houdbaar als wie véél heeft ook méér verliest. Minder vliegen? Laat ook Jenner de trein pakken. Minder economische groei? Belast vermogen zwaarder en arbeid lichter. Een onrechtvaardige proletarisering van de middenklasse, aangejaagd door stijgende prijzen en een politiek die geen gesprek voert over de Goede samenleving, is een politieke tijdbom. Dit is hét vraagstuk van deze tijd: hoe worden de lasten van de klimaatcrisis en de kantelende wereldorde verdeeld? Het antwoord bepaalt of kiezers alleen de meubels op z’n kop zetten of het hele politieke huis. ||https://www.nrc.nl//nieuws/2022/07/26/de-vette-jaren-zijn-voorbij-voor-wie-a4137386
2022-07-26||Vrouwen Amsterdams studentencorps voelen zich &#8216;onveilig&#8217; na toespraken||Bijna driehonderd vrouwen van het Amsterdams Studenten Corps (A.S.C.-A.V.S.V.) voelen zich onveilig na seksistische toespraken van vier mannelijke leden. Dat staat in een interne brief, in handen van NRC, die is ondertekend door 273 vrouwelijke corpsleden. Afgelopen zondag werden toespraken gehouden ter gelegenheid van het 34ste lustrum van de vereniging, waarbij negen dagen lang festiviteiten plaatsvinden. Meerdere „vooraanstaande” mannelijke leden lieten zich daarbij „ronduit beledigend, treurig en beschamend” uit, aldus de ondertekenaars. In de toespraken worden vrouwen aangeduid als „niks meer dan hoeren” en „sperma-emmers”. Een mannelijk corpslid zei dat ze „nekken van vrouwen zouden breken zodat ze hun lul erin konden stoppen”. Vrouwelijke corpsleden schrijven geschokt te zijn door de woorden. „Wij horen mannen denken: het is maar een grap. Volgens ons is de grap voorbij”, aldus de ondertekenaars. „Een jaar lang cultuurverandering etaleren en vervolgens dit soort termen zelf uitkramen en het wordt nog toegejuicht ook? Neemt de senaat nou zijn eigen cultuurverandering niet serieus?” Het Amsterdams studentencorps kwam vorig jaar ook al in opspraak. Toen werden de traditionele ontgroeningen per direct en definitief afgeschaft vanwege geweldsexcessen. Ten minste zes disputen hadden zich tijdens de ontgroeningen schuldig gemaakt aan „grove mishandeling en vernedering”, schreef de senaat na intern onderzoek op de site. Als gevolg hiervan werd de financiering van de vereniging door de Universiteit van Amsterdam, Vrije Universiteit en de Hogeschool van Amsterdam stopgezet. ||https://www.nrc.nl//nieuws/2022/07/25/vrouwen-amsterdams-studentencorps-voelen-zich-onveilig-na-toespraken-a4137379
2022-07-26||Voormalig Noord-Iers premier en Nobelprijswinnaar David Trimble overleden||De voormalige Noord-Ierse premier David Trimble is op 77-jarige leeftijd overleden. Dat melden Britse media maandag. Trimble was medeverantwoordelijk voor het Goedevrijdagakkoord van 1998, waarmee na decennia van dodelijk geweld en onrust stabiliteit kwam op het Ierse eiland. Voor zijn rol in dit vredesproces ontving de protestantse Trimble, samen met de katholieke leider John Hume, de Nobelprijs voor de Vrede.   De Britse politiek reageert maandag verslagen op het overlijden van de oud-premier. De huidige leider van de UUP, Doug Beattie, herinnert zich Trimble als „een man met moed en visie”, schrijft hij in een verklaring. „Hij koos ervoor om de kans op vrede te grijpen toen die zich voordeed en probeerde een einde te maken aan de decennia van geweld die zijn geliefde Noord-Ierland teisterden.” Brandon Lewis, tot voor kort de Britse minister voor Noord-Ierland, noemt Trimble maandag in een bericht op Twitter „een briljant staatsman”, die altijd zal worden herinnerd als medeverantwoordelijke voor het Goedevrijdagakkoord. Ook de Ierse premier Micheál Martin is maandag lovend over Trimble, en stelt dat die „een cruciale en moedige rol” heeft gespeeld in het realiseren van vrede in Noord-Ierland. Trimble begon zijn carrière in de jaren zeventig als docent rechten, om zich in 1978 aan te sluiten bij de UUP, de partij die hij jarenlang heeft geleid. Ruim tien jaar later knoopte hij als eerste afgevaardigde van die partij een gesprek aan met vertegenwoordigers van de Republikeinse partij Sinn Fein, de politieke tak van het Ierse Republikeinse Leger (IRA). De gesprekken waren succesvol en leidden ertoe dat de regeringen van het Verenigd Koninkrijk en Ierland op 10 april 1998, op Goede Vrijdag, een vredesakkoord sloten. Een overeenkomst die een einde maakte aan jarenlange, bloedige rivaliteit tussen unionisten (meestal protestants), die vinden dat Noord-Ierland bij het VK hoort, en nationalisten (meestal katholiek). Trimble is „vredig overleden” na „een korte ziekte”, schrijft zijn familie maandag in een verklaring waarover Britse media schrijven. Hij laat een vrouw en vier kinderen achter.||https://www.nrc.nl//nieuws/2022/07/25/voormalig-noord-iers-premier-en-nobelprijswinnaar-david-trimble-overleden-a4137378
2022-07-26||Hout en  goud in ruil voor militaire inzet  Wagner||Wanneer soldaten uit de Centraal-Afrikaanse Republiek (CAR) begin 2021 gewapende rebellen uit de stad Boda komen verdrijven, hoeven ze nauwelijks een schot te lossen. „Ze waren allemaal al gevlucht”, vertelde de burgemeester destijds aan de Franse radiozender RFI. Het offensief gaat gepaard met meer successen. In enkele weken weten de soldaten meerdere steden in de zuidwestelijke regio Lobaye terug te veroveren. Dit artikel maakt onderdeel uit van het ‘All Eyes on Wagner’-project van het Europese consortium voor onderzoeksjournalistiek EIC, waarbij NRC is aangesloten, net als onder meer Der Spiegel en De Standaard.  Het onderzoek naar Bois Rouge is in gang gezet door Mediapart en de Franse NGO OpenFacto. NRC had inzage in alle verzamelde documenten, waaronder contracten, brieven en beeldmateriaal. Daarbij zijn ze niet alleen. De soldaten krijgen hulp van huurlingen van de Russische Wagner Groep, een privaat-militair bedrijf op wie president Faustin-Archange Touadéra zijn hoop heeft gevestigd om een einde te maken aan de oorlog die zijn land verscheurt. „Boda is bevrijd door ons, het leger, en onze Russische broeders”, juicht een soldaat op 25 januari op zijn Facebook, als ze de stad in deze bosrijke omgeving hebben bereikt.  Krap twee weken later kent het ministerie van Water, Bos, Jacht en Visserij een omvangrijke concessie toe voor het kappen van tropisch hardhout in diezelfde regio aan een tot dan toe nog onbekend bedrijf, Bois Rouge. In totaal gaat het om 186.000 hectare. Bois Rouge, dat zich in maart 2019 in het lokale handelsregister liet registreren, presenteert zich als Centraal-Afrikaans bedrijf. Maar een drie maanden lang onderzoek van het European Investigative Collaborations (EIC) netwerk (waartoe ook NRC behoort) en de Franse ngo OpenFacto levert sterke aanwijzingen op dat Bois Rouge in werkelijkheid banden onderhoudt met  de omstreden Wagner Groep. Sinds de komst in 2018 van de Wagner-huurlingen naar de hoofdstad Bangui – formeel als ‘instructeurs’ – drongen Russen door tot de kringen rond president Touadéra. Al snel volgden concessies. Voor goudmijnen, voor diamanten. Nu lijkt tropisch hardhout het volgende ruilmiddel waarmee de regering van de Centraal-Afrikaanse Republiek, het op één na armste land ter wereld, hoopt de bloedige opstand in het land te stoppen en vooral ook zichzelf in het zadel te houden.  Meerdere EU-landen importeren hout uit CAR, waaronder Frankrijk, Italië en ook Nederland in beperkte mate. Schenden zij,  gezien het rookgordijn rondom Bois Rouge, zo ook sancties tegen zowel Rusland als de Wagner Groep ?  Hoewel de Centraal-Afrikaanse autoriteiten ontkennen dat de Wagner Groep in het land opereert, is ze alomtegenwoordig. Een patroon zoals dat zich in steeds meer Afrikaanse landen herhaalt, het meest recent nog in Mali. De ontkenning wordt vergemakkelijkt door een simpel feit: formeel bestaat de Wagner Groep, waarvan eigenaar Jevgeni Prigozjin nauwe banden heeft met het Kremlin, helemaal niet.  De Russen namen de plaats in van voormalig kolonisator Frankrijk  Toch doken Wagner-huurlingen de afgelopen jaren op in Libië, Soedan en Mozambique, waar hun deelname aan geheime militaire operaties en beveiligingswerkzaamheden keer op keer gepaard ging met lucratieve concessies voor Russische bedrijven gelieerd aan Prigozjin. De ongrijpbaarheid heeft volgens deskundigen één doel: maskeren dat Wagner in werkelijkheid een vehikel is om Moskou’s invloed op het Afrikaanse continent te vergroten.  In CAR namen de Russen de plaats in van oud-kolonisator Frankrijk, wiens soldaten in 2016 uit het land vertrokken na een niet onomstreden missie. Dat is niet zonder gevolgen geweest voor Franse bedrijven, die de afgelopen decennia profiteerden van de oude koloniale banden en van de economische afspraken die Parijs met Bangui wist te maken. Zoals Batalimo Forest Industries (IFB), een van de oudste houtkapbedrijven in CAR, tot wie de concessie in de regio Lobaye voorheen behoorde. IFB is niet onomstreden: de ngo Global Witness onderzocht in 2015 hoe het bedrijf rebellen afkocht om te kunnen blijven opereren. In juli 2019 trok het ministerie van Water en Bos hun concessie plots in. Hoewel een beroep hiertegen nog altijd loopt, koos het ministerie alvast een nieuwe uitbater: Bois Rouge. Niet alleen kreeg de nieuweling daarbij veel royalere kaptoezeggingen dan andere houtbedrijven, van het ministerie van Financiën hoeft Bois Rouge in de eerste vijf jaar ook nog eens nauwelijks belasting te betalen, zo blijkt uit brieven in handen van onderzoeksnetwerk EIC en OpenFacto. Foto’s, documenten en getuigenissen wijzen op nog iets anders: dat er een duidelijke Russische betrokkenheid schuilt achter het op papier Centraal-Afrikaanse bedrijf. Zo nam Bois Rouge enkele maanden na zijn oprichting in 2019 deel aan een internationaal forum voor de houtindustrie in Shanghai, maar presenteerde zich daar als een Russische deelnemer, vertegenwoordigd door een salesmanager met een Russisch e-mailadres. Op foto’s, genomen in november vorig jaar in de desbetreffende bossen in de regio Lobaye, zijn naast de lokale werknemers ook witte mannen te zien, evenals vrachtwagens en ander materiaal afkomstig uit Rusland. Dat laatste is des te opvallender, omdat in het contract dat Bois Rouge tekende, staat dat voorrang moet worden gegeven aan Centraal-Afrikaanse leveranciers. Een van de leveranciers waarbij Bois Rouge  inkocht, is Broker Expert LCC, een bedrijf uit Sint-Petersburg waarvan bekend het is dat het materialen levert aan Wagner-onderdelen. Zoals aan Meroe Gold, een bedrijf dat goud delft in Soedan en dat in 2020 door de VS op een sanctielijst werd gezet als onderdeel van Jevgeni Prigozjins Wagner-imperium. Prigozjin zelf wordt door de Amerikanen gezocht als brein achter de Russische inmenging in de Amerikaanse verkiezingen van 2016. In een reactie aan onderzoeksnetwerk EIC schrijft de manager van Bois Rouge Anastasie Nanette Yakoïma dat het bedrijf een „betrouwbare en stabiele werkgever” is in CAR wiens activiteiten „alle geldende normen en regels respecteren”. Alle inhoudelijke vragen over onder meer  banden van Bois Rouge met aan Wagner gelieerde entiteiten en personen laat zij onbeantwoord. Die zouden „geen betrekking” op Bois Rouge hebben of „bedrijfsgevoelige informatie” bevatten. Ook een woordvoerder van president Touadéra  laat gerichte vragen onbeantwoord, maar zegt slechts dat de regering „in al haar soevereiniteit projecten en licenties toewijst aan bedrijven die in CAR investeringen willen opzetten”. Andere vragen zegt hij niet te willen beantwoorden omdat deze niet „overeenkomen met de zorgen van [zijn] land en [zijn] bevolking” en dat zij „niets hoeven te rechtvaardigen noch te bewijzen”.  Voor meerdere EU-landen die tropisch hardhout uit de Centraal-Afrikaanse Republiek importeren, ontstaat het risico dat via Bois Rouge sancties tegen Rusland en de Wagner Groep worden omzeild. Zo legde de EU afgelopen december in navolging van de VS sancties op aan individuen gelinkt aan de Wagner Groep. Bijvoorbeeld aan Dmitri Oetkin, het hoofd van Wagners huurlingenleger, wegens de „grove mensenrechtenschendingen” die het onder meer in CAR zou begaan. Daarbovenop volgden begin dit jaar de Europese sancties tegen Rusland vanwege de invasie in Oekraïne. De afgelopen jaren nam de EU meerdere stappen om de import van illegaal gekapt hout – of hout afkomstig van omstreden partijen - tegen te gaan, onder meer met de opzet van een due diligence-systeem om de herkomst van hout te traceren. Maar in een rapport van afgelopen november oordeelde de Europese Commissie dat deze mechanismen onvoldoende werken, onder meer doordat niet alle EU-landen even streng controleren. Ook Nederland importeert hout uit CAR, al stelt dat volgens Lex Benden, woordvoerder van de Nederlandse Voedsel- en Warenautoriteit – verantwoordelijk voor de inspecties - „niks voor”. Zo kwam in 2019 volgens de NVWA 34.000 kilo hout uit CAR Nederland binnen, in de jaren daarna zou dat ongeveer gelijk zijn gebleven. Volgens Benden komt dat mede doordat het met hout uit CAR „heel lastig is aan Europese regels te voldoen”. „Als importeur kun je een verkoper niet op zijn mooie blauwe ogen geloven. Je moet de documenten kunnen controleren met audits. Maar door de situatie in CAR is dat moeilijk.” Volgens Benden loopt Nederland binnen Europa ,,voorop” waar het gaat om de naleving van de importregels. Maar, zegt hij ook: ,,Je kunt nooit iets 100 procent voorkomen”. Correctie (26 juli 2022): In een eerdere versie van dit artikel stond dat de Europese Commissie afgelopen december een rapport uitbracht over de controlemechanismen op houtimport. Dit moet november zijn.||https://www.nrc.nl//nieuws/2022/07/25/hout-en-goud-in-ruil-voor-militaire-inzet-wagner-a4137382
2022-07-26||Een orgaan gedoneerd of ontvangen? Dan mag je niet meer alleen voorlichting geven||Voorlichting over orgaandonatie en het Donorregister moet neutraler, vindt het ministerie van Volksgezondheid, Welzijn en Sport (VWS). Vrijwilligers die zelf betrokken waren bij orgaandonatie geven vanaf deze maand geen volledige gastlessen meer op scholen. Dat hebben VWS en de Nederlandse Transplantatie Stichting (NTS)  – die in opdracht van het ministerie voorlichting geeft – besloten.  De circa vijftig vrijwilligers, die zelf een orgaan ontvingen of afstonden, of familielid zijn van een donor of ontvanger, gaven jaarlijks zo’n 550 gastlessen. Op scholen of bij verenigingen vertelden zij hun verhaal. In die lessen stond „vooral het pro-donorverhaal centraal”, legt de NTS uit. Dat kwam naar voren uit een evaluatie. De voorlichting wordt voortaan altijd gegeven door „getrainde docenten”. Als een school „daar behoefte aan heeft” kan een ervaringsdeskundige langskomen om aanvullend zijn of haar verhaal te doen.   Het besluit hangt samen met de invoering van de nieuwe donorwet in juli 2020.  Was de voorlichting tot dan toe altijd wervend, aldus de Transplantatie Stichting,   met de invoering van de nieuwe wet verandert dat. Die wet is op zichzelf  namelijk al „sturend”, schrijft het ministerie:  wie niets doet staat automatisch als orgaandonor in het register, voor een ‘nee’ moet iemand actie ondernemen.  Om die reden, stelt het ministerie, „dient de informatievoorziening over die wet zo min mogelijk sturend te zijn”.  Hoe die evenwichtige voorlichting er uit ziet? Volgens het ministerie en de stichting moet er aandacht zijn voor „minder positieve ervaringen en afwegingen”: redenen om niet voor donatie te kiezen bijvoorbeeld,   de kans op medische complicaties en risico’s voor mensen die een orgaan ontvangen. Ook  de beleving bij nabestaanden moet aan bod komen. Zo is de manier van afscheid nemen anders bij donatie. Een donor kan langer aan de beademing liggen in afwachting van een transplantatie-operatie, zegt het ministerie, dat kan „belastend” zijn voor dierbaren die afscheid willen nemen.  Dat vrijwilligers hierover naar eigen zeggen al vertelden, doet niets af aan dit besluit. „Alleen al het feit dat er iemand voor de groep staat die zelf een donororgaan heeft gekregen, wordt als pro-donor ervaren”, zegt de NTS.  Vrijwilligers zijn boos en teleurgesteld. Ludo Hellemans bijvoorbeeld, een 74-jarige bioloog uit Maastricht vindt het „erg kort door de bocht om te stellen dat wij als ervaringsdeskundigen ongeschikt zijn om gebalanceerd voorlichting te geven”. Het is „ronduit kwetsend en beledigend en in strijd met het gezonde verstand”.   Hellemans  ontving twee hoornvliezen van twee donoren. Hij heeft Fuchs’ dystrofie, een aandoening waarbij de cellaag afsterft die het hoornvlies helder houdt. Zijn zicht ging steeds een beetje verder achteruit. Het enige dat hem voor blindheid kon behoeden, was een transplantatie, vertelde zijn arts. „Ik was in shock”, zegt Hellemans. „Ik vroeg: is er geen andere oplossing? Toen begon die arts over een blindengeleidehond.”  Sinds de ingreep ziet hij beter dan in de afgelopen veertig jaar. „Ik ben in 2003 in Maastricht komen wonen. Ik dacht dat ik de stad kende. De details, de kleuren! Ik heb jarenlang gesukkeld met mijn zicht, je kunt je niet voorstellen hoe betekenisvol deze transplantaties voor mij zijn.”  Dát verhaal stond centraal tijdens zijn gastlessen. Voorlichting geven is zijn manier om iets terug te doen.  Natuurlijk is hij positief over orgaandonatie, „ik kan eindelijk weer zien!”, maar in zijn verhaal, zegt hij, was ruimte voor voors- en tegens. Hij had duidelijke instructies gekregen van de NTS, én was voorafgaand een aantal keer met collegavrijwilligers meegelopen. „Ik gaf nuchter informatie door. En het initiatief lag  altijd bij de scholen en de verenigingen.”  Hellemans noemt  ervaringsdeskundigen van groot belang. „Het maakt  orgaandonatie minder abstract. Ik ben ervan overtuigd dat dat verhaal meer mensen aan het denken zet.” Hij is, net als andere vrijwilligers, blij dat het aanvankelijke plan - geen vrijwilligers meer op scholen - na gesprekken met het ministerie is aangepast: zij mogen nu een bijdrage leveren áls scholen daar om vragen.  Ook de Nierstichting, die bezwaar maakte tegen het oorspronkelijke plan, is blij met het compromis.  Nierstichting-directeur Tom Oostrom: „Je moet duidelijk aangeven dat niemand tot een bepaalde keuze verplicht is, maar tegelijkertijd heeft de overheid de taak de volksgezondheid te verbeteren. En orgaandonatie is levensreddend, dus dat belang moet ook onderstreept worden.” VWS erkent de complexiteit van neutrale voorlichting. In het nieuwe communicatieplan dat bij de wet hoort, staat dat er balans gezocht wordt „tussen neutraliteit ten aanzien van de keuze en uitleg over wat orgaandonatie betekent”. Precies daar schuurt het: de Reclame Code Commissie wees er in 2019 al eens op dat het benoemen van het huidige tekort aan orgaandonoren „hoe dan ook een moreel appel doet op de ontvanger om orgaandonor te worden”.  De NTS stopte onlangs ook met haar aanwezigheid op beurzen. „Het wervende karakter om mensen aan te sporen zich te laten registreren in het Donorregister is losgelaten”, schreef de NTS aan vrijwilligers. „Iedereen boven de achttien staat immers geregistreerd.”  miljoen volwassenen staan in het Donorregister   geregistreerd miljoen mensen vulden ‘ja’ in en zijn potentieel orgaandonor miljoen  mensen willen geen orgaandonor zijn miljoen mensen laten de keuze over aan nabestaanden  miljoen mensen gaven niets door. Zij hebben  volgens het register  ‘geen bezwaar tegen orgaandonatie’.  Na hun overlijden kunnen organen naar patiënten gaan, tenzij   de familie kan aantonen dat de overledene geen donor wilde zijn.||https://www.nrc.nl//nieuws/2022/07/25/een-orgaan-gedoneerd-of-ontvangen-dan-mag-je-niet-meer-alleen-voorlichting-geven-a4137380
2022-07-26||‘Hè, hè,’ eindelijk weer op familiebezoek in Marokko||‘Hè, hè, het kan eindelijk weer”, zegt de 22-jarige Zaid Jakgnouni blij. Na een reis van  zo’n 2.500 kilometer arriveert hij net  vanuit Diemen  in Marokko. Hij is hier sinds de pandemie niet meer  geweest. Ook diplomatieke spanningen met Spanje die het bootverkeer tussen beide landen belemmerden, maakten dat veel Marokkaanse Nederlanders lang niet meer naar Marokko zijn geweest. „Ik heb hier zo lang naar uitgekeken. De reis door Europa heb ik dan ook in anderhalf dag afgelegd.” Samen met zijn broers en moeder verblijft hij de komende drie weken in Tetouan, met een korte reis naar het Rifgebergte om familie te bezoeken. „Dat hoort er helaas nou eenmaal bij.” In verschillende havens rollen de auto’s  vanaf de ferry’s Marokko in. Zaid heeft de route via Algeciras naar de Spaanse exclave Ceuta genomen. Daarna rijdt hij in een half uurtje naar  Tetouan. „Bij de douane verliep het soepel. Binnen no-time konden we het land in.” Er is weinig te doen op het platteland. Je hebt soms geen bereik met je telefoon Chaymae Azdad vakantieganger Dat geldt niet voor iedereen. Veel automobilisten moesten in Ceuta urenlang wachten tot ze toegang kregen tot Marokko. Op sociale media circuleren beelden van klagende reizigers die uren in de hete zon stilstaan. Sommige klagers verdenken de  Marokkaanse autoriteiten er zelfs van de relatief goedkope route via het Spaanse Ceuta expres te vertragen, zodat de vakantiegangers lucratievere routes  nemen. Op het vliegveld van  Tanger worden de passagiers van een vlucht uit Madrid daarentegen warm onthaald. Een luchthavenmedewerker wijst met een grote grijns vakantiegangers naar de ingang van de terminal, richting de paspoortcontrole. „Welkom broeders en zusters. Welkom thuis. We hebben jullie gemist.” Binnen vormt zich een enorme rij voor de douane. Niemand controleert  de PCR-test en de vaccinatiebewijzen die nog altijd nodig zijn om het land in te komen. Na anderhalf uur zweten in de rij en een stempel in hun paspoort mogen de reizigers eindelijk naar buiten. „Het duurde even, maar daar zijn we dan eindelijk”, glimlacht Zakia lHafidi naar haar zusje Esma. De Belgische meiden reizen na drie jaar eindelijk weer naar hun familie in Rincón, een badplaats in het noorden van Marokko. Ze kozen voor een vlucht vanuit Madrid, want dat was goedkoper dan rechtstreeks vanuit België. „Ik kan niet wachten om iedereen weer te zien. Onze nichtjes en neefjes uit Frankrijk en Duitsland komen ook. Dan kunnen we er lekker samen op uit. Zwemmen in de mooiste zee van Marokko.” Havenstad Tanger, in het noorden van Marokko aan de straat van Gibraltar, krioelt van de mensen. Voor restaurants staan lange rijen, alle terrasjes zitten overvol en op het strand is het een drukte van jewelste.  Daarin is Tanger  niet uniek. Ook andere steden, zoals Al Hoceima, Nador, Tetouan en Meknes zijn overspoeld met Marokkanen uit Europa. „Sinds jullie hier weer zijn, is het land  een chaos”, klaagt een taxichaffeur in Tetouan. Na een wilde autorit stopt hij bij de boulevard waar Zaid met zijn broertje Aymen staat te wachten. „We moeten twee maanden geduld hebben. In september hebben we ons land weer terug”, bromt de chauffeur en rijdt weg. „Ik moest heel even wennen aan de drukte en verkeerschaos hier. Wat dat betreft is er niets veranderd”, lacht Zaid. Ze komen net uit de McDonald’s, waar het enorm druk was. „Het was een hel. We hebben een uur gewacht op vier milkshakes. Maar die drukte heeft ook  iets gezelligs”, zegt hij schouderophalend terwijl hij een slok neemt van zijn milkshake.   Voor veel Marokkaanse Europeanen bestaat Marokko niet alleen uit strand en uitgaan. Een bezoek aan de familie staat ook op het programma. De roots van veel Marokkaanse Nederlanders liggen in het Rifgebergte. Overal zie je er gele kentekenplaten en Birckenstocks. Op straat wordt Nederlands gesproken. In hartje centrum van Nador hebben de ouders van Chaymae Azdad uit Amsterdam-West een vakantiehuis.  Voor haar zijn bezoekjes aan oud-tantes en -ooms op het platteland vaste prik. „Het is niet iets waar ik op zit te wachten, want er valt weinig te doen op het platteland. Je hebt soms geen bereik met je telefoon, er zijn geen winkels waar je even naartoe kunt gaan. Maar je kunt het niet maken om geen gedag te zeggen”, vertelt Chaymae aan de telefoon. Op het platteland in het Rifgebergte is het vooral „genieten” van de natuur en de verse vruchten aan de bomen, vertelt de 26-jarige Amsterdamse. „We hebben hier wel een van de mooiste stranden in Marokko. Dat maakt de saaie bezoekjes wel weer goed.” In Tetouan maakt Zaid zich klaar voor een stranddag in Kabila. Zijn broers en andere familieleden gaan mee. Op het strand is het even zoeken naar een plekje. „Hier is het ook lekker druk, maar dat is niet gek met deze hitte.” Ze nemen plaats aan een witte tafel met bijbehorende plastic stoelen. Hij wenkt een ober die in zwembroek de strandgasten bedient. „Broer, mag ik acht ijskoude cola’s van je, sardientjes van de barbecue en vier porties friet”, vraagt Zaid. „Dit is het lekkerste wat er is, een duik in de zee en dan lekker eten. Ook na twee jaar. Marokko blijft Marokko.” Zaid staat op en loopt richting het water. Hij neemt een duik en verdwijnt in de Middellandse Zee.||https://www.nrc.nl//nieuws/2022/07/25/saai-familiebezoek-en-dan-naar-het-strand-a4137360
2022-07-26||‘Ik ken werkelijk niemand die nog nooit een jointje heeft geprobeerd’|| De burgemeester van Brussel staat buiten het hoofdstedelijk stadhuis in de miezerregen aan een deelstep te morrelen. Hij krijgt het slot er via de applicatie op zijn telefoon niet op. „J’arrive, j’arrive”, zegt hij, verdwaald tussen het hier en de digitale wereld.  Een paar minuten later vertelt hij in zijn statige werkkamer dat hij eerder die ochtend nietsvermoedend op de tram stond te wachten toen een voorbijganger hem vertelde welke dag het is: „21 juli meneer le bourgmestre, de nationale feestdag. Er rijden helemaal geen trams vandaag.”  En dus dokkerde hij per step over de kasseien van de Grote Markt om te komen praten over het plan dat hij drie dagen eerder in alle Belgische kranten lanceerde; Philippe Close (51), naast burgemeester van Brussel ook vicevoorzitter van de federale regeringspartij PS, wil na het zomerreces een „sereen debat” op nationaal niveau over de decriminalisering en uiteindelijk legalisering van cannabis, deels naar Nederlands voorbeeld. „We hebben het er al jaren niet meer over in België, omdat we de problemen die drugs veroorzaken niet willen zien.” Die problemen komen steeds vaker naar Brussel. In de eerste zes maanden van dit jaar vonden er in de straten van Brussel al 22 drugsgerelateerde schietpartijen plaats. Vaak ging het om afrekeningen in de cocaïnehandel. Met een legalisering van cannabis hoopt Close capaciteit bij de politie vrij te maken om die zware drugscriminaliteit aan te pakken. „Dat zijn agenten die nu hun tijd verdoen met het oppakken van mensen die een jointje staan te roken. Zij moeten een proces-verbaal opmaken, maar het komt vervolgens nooit tot juridische stappen, omdat cannabisgebruik in België de laagste vervolgingsprioriteit heeft. Dat is totale hypocrisie.” De Belgische opiumwet dateert van  1921. Na een hervorming in 2003 is cannabisgebruik nog altijd verboden, maar wordt ‘in geval van de vaststelling van het bezit door een meerderjarige van een gebruikershoeveelheid van cannabis dat niet vergezeld gaat met openbare overlast of met problematisch gebruik, slechts tot registratie door de politie overgegaan’. Die basiswet is meer dan een eeuw oud, zegt Close, nippend aan een kop thee. „Het is tijd voor een wet die beter aansluit op onze samenleving van nu. Want dit heeft zo geen betekenis. Deze wet blokkeert het  debat.” Hij pleit voor een „nationaal drugsplan”, waarin hij federale, regionale en gemeentelijke instanties, nu eilandjes in het moeras van de Belgische staatsstructuur, samen wil laten werken op het gebied van preventie en behandeling om van drugs af te komen. Close: „We weten dat drugs er zijn in onze samenleving. Waarom sluiten we onze ogen dan voor de problematiek? Als men er in dertien Amerikaanse staten, in Luxemburg, Duitsland en ook bij jullie in Nederland in slaagt om het over een oplossing te hebben, dan moet België dat toch ook kunnen? Wie denkt dat deze problematiek alleen door de politie zal worden opgelost, zit fout. Waarom luisteren we op het gebied van drugs nooit naar artsen, psychologen, maatschappelijk werkers? Zij zijn degenen die met drugsverslaafden werken. Laten we ons concentreren op preventie. Niet op afstraffen.” Vorige week maakten regeringsfunctionarissen van Duitsland, Luxemburg en Malta in een gezamenlijke verklaring bekend dat ze cannabis in de nabije toekomst steeds verder willen reguleren. Teelt, verkoop en gebruik kan daar straks onder voorwaarden. België was niet bij dat overleg aanwezig. Close: „Maar toch gaat het helpen dat omringende landen, die cultureel en politiek dichtbij ons staan, in beweging komen. Dit is het moment om het debat te gaan voeren.”  Uw ambtgenoot Bart De Wever (N-VA), burgemeester van Antwerpen, staat lijnrecht tegenover u. Hij is al jaren bezig met een war on drugs, omdat de drugsgerelateerde criminaliteit vooral zijn stad teistert. „Hij heeft recht op zijn mening en standpunt, maar ik denk dat hij zich vergist. De nationalistische partijen in België staan hier trouwens alleen in, samen met [christen-democratische] CD&V. In Franstalig België is iedereen het unaniem met me eens, en dat verbaasde me eerlijk gezegd best wel. Ik dacht: mensen gaan roepen dat deze burgemeester gek is. Maar ik heb de afgelopen week alleen maar positieve reacties op mijn plan gekregen.” Waarom ligt het debat over drugs in België zo gevoelig? „Omdat we bang zijn voor wat drugs vertegenwoordigen in onze maatschappij. Mensen die drugs gebruiken, worden als mislukking gezien. We duwen ze weg. Ik zeg: laten we ze helpen. Let wel: ik ben vóór een zware repressie tegen drugssmokkelaars en handelaars. Daar sta ik om bekend, net als mijn goede vriend Ahmed Aboutaleb in Rotterdam, omdat ik denk dat de eerste slachtoffers van drugsgeweld de mensen in de volksbuurten zijn. Maar als ik zie dat een probleem niet alleen door de politie kan worden opgelost, moet ik op zoek gaan naar andere oplossingen. Dit is iets voor de sociale en medische instanties. Ik zie een joint als een glas whisky. Als je dat neemt op zaterdagavond, heb je geen probleem. Wel als je er je dag mee begint. Dan heb je hulp nodig.” Hoe wilt u te werk gaan? „Ik ben voor legalisering. Maar ik ken België, en dat gaat niet meteen. Dus we beginnen met decriminaliseren als eerste stap. Bezit en gebruik van cannabis is dan niet langer strafbaar.” Zoals in Nederland? „Jullie gedoogbeleid is nu al meer dan veertig jaar oud. Wij kunnen leren van de expertise die jullie hebben opgebouwd. Het is niet dat alle drugscriminaliteit is verdwenen, dat weet ik ook wel. Jullie hebben een groot maffiaprobleem. Maar daar wordt bij jullie tenminste over gesproken, het wordt aangepakt. Ik wil hier in België ook een drugsdebat, niet alleen met de ministers van Binnenlandse Zaken en van Justitie, maar ook van Volksgezondheid. Samenwerken met Nederland, Duitsland en Luxemburg. We kunnen dit samen oplossen. Cannabis is overal. Ik ken werkelijk niemand die nog nooit een jointje heeft geprobeerd. Maar in België weten mensen niet waar ze naartoe moeten als hun gebruik uit de hand loopt. Gebruikers worden uitsluitend als criminelen gezien. Dat kan allemaal veel beter. Uiteindelijk wil ik legaliseren, distribueren, produceren en controleren, en daarnaast preventieprogramma’s beginnen. Precies zoals in Quebec. Daar organiseert de staat de productie, de distributie, en zelfs de verkoop. Ik gebruik Canada graag als voorbeeld omdat we binding met hen hebben, vanwege de taal. Door de legalisering daar normaliseert de consumptie van cannabis.” Uit de eerste studies naar The Cannabis Act in 2018 blijkt juist dat het gebruik in Quebec is toegenomen. „Ik heb uiteraard aan onze diensten gevraagd of dat ook bij ons te verwachten valt, en dat is niet meteen duidelijk.” De Verenigde Naties waarschuwen in een recent rapport daarnaast voor steeds hogere concentraties van de werkzame stof THC in cannabis. Bent u niet bang dat meer mensen bij legalisatie in de problemen raken? „Niet als we de gehele keten in handen krijgen, zoals in Quebec. Dan kunnen wij ook de concentraties bepalen. Bovendien gaat dat de staat ook geld opleveren [ruim 144 miljoen euro per jaar, berekende onderzoeksbureau Groupe Vendredi]. Dat is uiteraard niet de eerste prioriteit. Dat is de volksgezondheid, altijd heel belangrijk geweest voor PS.”  Dus als het aan u ligt komen er coffeeshops in Brussel? „Ja, ik hoop het. Er zijn nu al van die winkeltjes die cannabissnoepjes verkopen, zonder THC, denken we. Ik zeg: laten we het inkaderen. Ze mogen bijvoorbeeld niet te dicht bij scholen staan.” Er gaan dan ook toeristen naar Brussel komen om te blowen. In Amsterdam wil uw collega Femke Halsema dat juist aan banden leggen. „Ik heb vaak met Femke om tafel gezeten en ik weet wat de problemen in Amsterdam zijn. Uiteindelijk gaat het gewoon om goed stadsbeheer; je vertelt een toerist duidelijk wat wel en wat niet kan. De excessen probeer je te weren. Maar steden als Amsterdam en Brussel hebben ook toerisme nodig. Zonder zijn we verloren.” Vindt u het niet erg als uw stad te boek zou komen te staan als… „…als cannabisstad? Dat wil niemand. Maar Brussel heeft nog veel meer te bieden dan dat.” Wanneer gaat u dat serene nationale debat organiseren? „Ik hoop dat we dit nog deze regeringsperiode gaan behandelen. Maar zo niet, dan wordt de legalisatie van cannabis voor PS een belangrijk thema in aanloop naar de verkiezingen van 2024. We willen dat er cannabiswetgeving wordt opgenomen in het nieuwe regeerakkoord.” Burgemeester Philippe Close (Namen, 1971) studeerde rechten aan de Université libre de Bruxelles en was in Brussel onder meer kabinetschef van de toenmalige burgemeester Freddy Thielemans. In 2006 veroverde hij namens de Parti socialiste een zetel in de gemeenteraad van Brussel en werd er vervolgens schepen (wethouder) van Personeel en Toerisme, en later ook Financiën. Close bekleedde veel functies in de Brusselse culturele en toerismesector. In 2017 werd Close burgemeester van Brussel. Close is nationaal vicevoorzitter van de PS, de Franstalige sociaal-democratische partij in België.||https://www.nrc.nl//nieuws/2022/07/25/ik-ken-werkelijk-niemand-die-nog-nooit-een-jointje-heeft-geprobeerd-a4137377
2022-07-26||Column | Gaten||Mijn neef (17) liet dit weekend een helixpiercing zetten, zo’n oorbel aan de bovenkant van de oorschelp. Het hele gezin ging mee.  „Vind je het eng?”, vroeg mijn zus.  „Nee joh, het is gewoon een soort acupunctuur”, zei hij.  Die instelling belette hem niet om de hele winkelstraat bij elkaar te schreeuwen toen de naald erin ging. De volgende dag zat hij aan het ontbijt zijn wond zorgvuldig te betten want hee, zo’n staaf in je oor is natuurlijk heel stoer, maar hygiëne boven alles. „Ik kreeg bij mijn wenkbrauwpiercing eind jaren negentig een halfleeg flesje betadine en verder de beste wensen”, grinnikte mijn zus. „Ik heb inmiddels vijf mails van die piercingwinkel”, zei mijn neef. Hij opende de laatste die als titel, en ik verzin dit niet, „Wat leuk, gefeliciteerd met je piercing!” had, alsof de nieuwe lichaamsversiering een diploma was in plaats van, laten we wel wezen, een poging om er wat cooler uit te zien. Een ander bericht had als aanhef „Wat tof dat je bij ons een piercing hebt laten zetten!” en bevatte nazorgadviezen die je kon lezen, maar ook beluisteren (Onder het kopje „Luister je liever?” stond een mp3 met instructies)  en zien („Bekijk je liever een grappige strip? Dat kan hier!”). Enerzijds was het natuurlijk fantastisch dat de klant zichzelf zo op diverse manieren kon informeren, want een ontstoken of ingegroeide piercing wil je echt niet. Toch zat het me dwars, want het zei ook iets over de veronderstelde leesvaardigheid van de gepiercete. Terwijl mijn neef zaterdag doodbloedde, vertelde de eigenaresse van de winkel me dat haar clientèle vooral uit tieners en adolescenten bestaat. Diezelfde middag luisterde ik naar de nieuwe aflevering van de podcast Haagse Zaken, waar het onder andere ging over de huidige lerarentekorten. Eén van de gevolgen daarvan is dat een kwart van de vijftienjarigen niet meer goed in staat is om een recept of een handleiding te lezen, en dus functioneel analfabeet is. Gelukkig zijn er nog piercingwinkels die de nazorg ook auditief en visueel aanbieden, maar bij de meeste instanties, van tandarts tot Belastingdienst, is informatie hoofdzakelijk tekstueel van aard. En dat zet je aan het denken over de kansen van de jeugd, vooral het laaggeletterde deel dat geen toegang heeft tot bijles of huiswerkbegeleiding. Hoe ze zichzelf straks staande moeten houden in een samenleving die van ze eist dat ze meer dan functioneel analfabeet zijn. Het is wrang dat jongeren tegenwoordig beter weten wat ze met gaten in hun huid aan moeten dan met die in hun ontwikkeling, laat staan die in hun toekomst.||https://www.nrc.nl//nieuws/2022/07/25/gaten-a4137341
2022-07-26||Hoe het Rijk de regie over de inrichting van Nederland losliet||Nederland leek tien jaar geleden ‘af’. De Deltawerken waren voltooid, snelwegen en spoor aangelegd en er waren genoeg woningen. Ruimtelijke ordening door het Rijk was geen grote noodzaak meer.  Dat was het beeld, schreef minister Hugo de Jonge (Volkshuisvesting en Ruimtelijke Ordening, CDA) dit voorjaar in een Kamerbrief. Een „achterhaald” beeld, want de problemen hebben zich juist opgestapeld. Er is nu een tekort aan 300.000 woningen, stikstof beknelt natuur en economie, klimaatverandering en energietransitie dwingen tot actie, het landschap is aan het ‘verdozen’. Achteraf lijkt het een onlogisch besluit van het kabinet-Rutte I: de opheffing en splitsing in 2010 van het ministerie van Volkshuisvesting, Ruimtelijke Ordening en Milieubeheer (VROM). Het Rijk liet het beleid voortaan over aan provincies en gemeenten. Wie kregen een grote rol in het ontwikkelen en beheren van natuur? Boeren en burgers.  Het beeld dat Nederland ‘af’ was, is maar een deel van de verklaring voor het loslaten  van de regie – en wordt bestreden. „Dat was helemaal niet zo”, zegt Jacqueline Cramer, de een na laatste minister van VROM (PvdA) van 2007 tot  2010. „Ik had volop  programma’s lopen. Over de Randstad, of het Deltaprogramma voor waterhuishouding.” De geleidelijke decentralisatie van ruimtelijk beleid begon al eerder, door rechts én links, als je de regeerakkoorden terugleest. Een succes waren nog de centraal geplande nieuwbouwwijken uit de Vierde Nota Ruimtelijke Ordening Extra (VINEX) uit 1993, zoals Leidsche Rijn. Het kabinet-Kok II (1998-2002) wilde ook een Vijfde Nota, wel al met „nieuwe vormen van overleg” met „relevante groeperingen in  de samenleving”. Na de politieke  opmars van Pim Fortuyn veranderde de kijk op ruimtelijk beleid. De broze coalitie van het kabinet-Balkenende I (CDA, VVD en LPF) wilde gemeenten en provincies een „volwaardige plaats in het ruimtelijke beleid” geven. De „notacultuur” met een trage bureaucratie moest „doorbroken”. Er kwam dus geen Vijfde Nota, wel een Nota Ruimte (2004) van het kabinet-Balkenende II (CDA, VVD en D66). Dat stuk was alsnog ruim 200 pagina’s, onder het  motto „decentraal wat kan, centraal wat moet”.  De opheffing van het ministerie van VROM  in 2010 volgde uiteindelijk op een andere politieke opschudding: het minderheidskabinet-Rutte I van VVD, CDA  met gedoogsteun van de PVV. Ruimtelijke ordening slonk in het regeerakkoord naar zeven regels.  „Thema’s waar VROM sterk in was, waren plotseling uit de gratie”, vertelt Cramer.  „Klimaat, milieu, natuur en cultuur.” „Ze hebben alles over de schutting gegooid en gedacht: nou, we zijn er vanaf”, zegt de bekende stedenbouwkundige Riek Bakker. „Onbegrijpelijk en pijnlijk”, vindt de toenmalige Rijksbouwmeester Liesbeth van der Pol  het nog steeds. „Ons atelier bestond uit veertig mensen. We hebben nog gelobbyd als beesten bij ministers. Er is met VROM veel kennis verloren gegaan om snel, kwalitatief en experimenteel te bouwen.” Tegelijkertijd was binnen het openbaar bestuur al langer irritatie over VROM. Binnen de politiek, zeker door regeringspartijen CDA en VVD,   werd het departement gezien als „een hindermacht met complexe en lange procedures en onnodig veel regels”, aldus de kroniek Ruimtelijke Ordening (2020).  Daarbij begon  vanaf 2007 een diepe economische crisis. Tijdens Balkenende IV was al besloten dat de rijksoverheid moest bezuinigen. Een paar ministeries hadden moeite om tijdig af te slanken, waaronder VROM. „Middelmatig groot, maar wel een beetje aan de dikke kant”, werd VROM in 2011 in Binnenlands Bestuur genoemd. Het fuseren van VROM met Verkeer en Waterstaat tot het ministerie van Infrastructuur en Milieu lag voor de hand, schreef het magazine toen. Maar het overhevelen van Volkshuisvesting naar Binnenlandse Zaken zou een „puur politiek besluit” zijn geweest om de post van minister Piet Hein Donner (CDA) te verzwaren. Donner spreekt dit tegen. „Er moest een ministerie worden opgesplitst”, zegt hij. „Het ging buiten mij om.” Volkshuisvesting had ook aan belang ingeboet. De woningmarkt en bouw lagen door de crisis plat. Het idee was dat de bevolking zou krimpen. Dat die vanaf 2015 met bijna 700.000 mensen zou groeien, vooral door immigratie, kon niemand voorzien.  Uiteindelijk vond er geen „ordentelijke overdracht” van taken aan de provincies en gemeenten plaats, staat in het boek Ruimtelijke Ordening. De woningbouw is verlamd door lokale „disputen” over waar wel of niet gebouwd mag worden, zegt De Jonge. En het lijkt alsof alle ‘crises’ – van asielopvang tot stikstof – tegelijk komen voor Rutte IV. Het ministerie van VROM is niet terug, maar Binnenlandse Zaken heeft wel weer een minister met plannen voor een grote verbouwing van Nederland. „De nationale regie in de ruimte en volkshuisvesting moet weer terug”, zegt Hugo de Jonge, „dus dat gaan we ook doen.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/25/hoe-het-rijk-de-regie-over-de-inrichting-van-nederland-losliet-a4137373
2022-07-26||Het duurt 30 jaar, kost miljarden en start na de zomer: de herinrichting van Nederland||De „grote verbouwing van Nederland”, noemt minister Hugo de Jonge (Volkshuisvesting en Ruimtelijke Ordening, CDA) het. De ingrijpende herinrichting van stad en platteland die na de zomer begint en vele miljarden gaat kosten. Tot 2050 en verder zal een „ruimtelijke puzzel” moeten worden gelegd waarin diverse maatschappelijke vraagstukken aan bod komen. Denk aan: woningnood en asielopvang, klimaatverandering en energietransitie, landbouw en stikstof, milieu en natuur, verkeer en vervoer en de economische ontwikkeling van Nederland. Twaalf jaar geleden liet het kabinet-Rutte I de landelijke regie in verstedelijking en landschapsbeleid los, en droeg die over aan de provincies en gemeenten. Nu gaat het kabinet-Rutte IV juist weer sturen omdat de problemen acuut zijn. De grote verbouwing wordt een gevecht om ruimte, want Nederland is te klein voor alle wensen, plannen  en ambities. „Niet alles kan en niet alles kan overal”, zegt De Jonge. Hoe komt Nederland eruit te zien na 2050 – als de plannen slagen? In oktober moeten de twaalf provincies plannen gaan maken voor zowel landelijke als regionale doelen. Een jaar later maken het Rijk en provincies  nieuwe afspraken over gebiedsontwikkeling. In 2024 moet de aangescherpte  Nationale Omgevingsvisie (NOVI),  de langetermijnvisie van het Rijk op de ruimtelijke ordening.   van kracht worden.  De contouren van de grote verbouwing tekenen zich nu al af. Bekend is de ambitie van het kabinet om tot 2030 900.000 woningen te bouwen, waarvan twee derde betaalbare huur of koop moet zijn. Er zijn veel woningen gepland in het westen, zoals in de regio Amsterdam (175.000 tot 220.000 woningen) en de zuidelijke Randstad (170.000). Maar er moeten ook meer woningen komen in bijvoorbeeld de regio Arnhem-Nijmegen (70.000), stedelijk Brabant (94.000), de regio Zwolle (40.000) en het gebied Groningen-Assen (21.000 woningen). De Lelylijn, een beoogde treinverbinding tussen Lelystad en Groningen, moet het noorden beter bereikbaar maken. „We kunnen niet met zijn allen op een kluitje in de Randstad blijven wonen”, zegt minister De Jonge. „Omdat het te duur en te druk is, en we daar dan te veel ruimte opsouperen voor bijvoorbeeld de natuur, landbouw en economie.” Ook klimaatverandering is een reden om meer buiten het laaggelegen westen te bouwen. „Het kan verstandig zijn” om „de ontwikkeling in zuidelijke, oostelijke en noordelijke delen van Nederland te vergroten (…)  in gebieden die minder vatbaar zijn voor overstromingen”, staat droogjes in een Kamerbrief uit mei. Verstrekkend is ook één zinnetje uit het coalitieakkoord: „Water en bodem worden sturend bij ruimtelijke planvorming.” Wat waar gebouwd mag worden, zal afhangen van bijvoorbeeld de lokale wateroverlast, bodemdaling, hittestress, verontreiniging en natuurschade. „Het gaat niet alleen om woningbouw, maar ook om vragen als: waar bouw je eventuele nieuwe kerncentrales?”, zegt Meindert Smallenbroek, directeur van de Unie van Waterschappen. „Het gaat om keuzes voor hónderden jaren.” Nederland moet zich blijven weren tegen het water en „klimaatbestendig” worden. Zee- en rivierdijken zullen waar nodig worden verhoogd en verstevigd. Risicogebieden moeten water kunnen afvoeren bij extreme regenval of  overstromingen, zoals in Limburg vorig jaar. Ook moeten er waterbuffers  komen om de zoetwatervoorraad aan te vullen; de hoge zandgronden verdrogen, de kust en polders verzilten. De bodemdaling in veenweidegebieden, ooit ontwaterd voor landbouw, leidt tot verzakte gebouwen en infrastructuur. Waterschappen moeten steeds harder pompen en uit ingedroogd veen komen broeikasgassen vrij. Rijk en provincies moeten kiezen waar landbouw en wonen nog verantwoord zijn, zoals in Zuidwest-Friesland. Smallenbroek: „Dat gaat boeren, en de sectoren en samenleving eromheen, raken. Dat zijn bijna culturele ingrepen. Ik heb het idee dat dat weleens onderschat wordt.” De stikstofaanpak zal leiden tot krimp, verduurzaming en herverdeling van de landbouw, die nu nog de helft van Nederland beslaat. De gebieden die qua water, bodem, natuur en stikstof volgens het Rijk het meest geschikt zijn voor landbouw zijn vooral Zeeland, het noorden van Noord-Holland, Friesland en Groningen, Flevoland – en Gelderland en Brabant veel minder. Op zee en op land is verder ruimte nodig voor het winnen, opslaan en transport van duurzame energie, van windmolens en zonnepanelen. Het kabinet denkt aan grote „industrieclusters” op specifieke, veilige locaties, liefst in de buurt van spoorlijnen, waterwegen, hoogspanningskabels of buisnetwerken. Grote economische, logistieke knooppunten moeten verduurzamen voor een klimaatneutraal Nederland in 2050. Zoals de havens van Rotterdam en de regio Terneuzen-Vlissingen, net als  het Noordzeekanaalgebied in de metropool Amsterdam. Ook Schiphol moet transformeren, en tegelijkertijd ruimte houden in een dichtbevolkt woongebied. Steden op hun beurt moeten van aardgas op duurzame energie overgaan én vergroenen om hitte tegen te gaan. Het wordt dringen in de ondergrond om zowel bomen als kabel- en warmtenetten te combineren. De centra van steden zullen meer autoluw worden en het snelle elektrische (fiets)verkeer vraagt om extra ruimte op de openbare weg. Als je als land een hoogwaardige kenniseconomie wilt, moet je ook kiezen voor een hoogwaardige leef - en werkomgeving, zegt hoogleraar landschapsarchitectuur Adriaan Geuze van de TU Delft. „Kwalitatief en mooi cultuurlandschap, een gezond milieu en efficiënte mobiliteit zijn de basis voor aantrekkelijke steden en innovatieve werkplekken. Kijk naar Zwitserland of Denemarken” Zo’n hoogwaardig landschap vraagt ook om de regie die het Rijk nu zegt te hernemen, volgens Geuze. „Het gaat om existentiële, integrale keuzes, zoals  de hervorming van de landbouw, waterbeheer, een hoge snelheidslijn of nieuwe datacentra. Dat moet je democratisch borgen en daar is het parlement voor.” De grote verbouwing zal daarom moeten beginnen met het doorbreken van de huidige praktijk. Volgens Geuze is ruimtelijke ordening verworden „tot een ondoorgrondelijke lobby” van belangenorganisaties bij de (lokale) overheid, waardoor het algemeen belang in de verdrukking is geraakt. „Nederland heeft de beste planningstraditie van de wereld. Maar op dit moment zitten we in een volstrekte impasse. Het gaat buitenparlementair, het is een democratisch tekort.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/25/in-de-grote-verbouwing-wordt-heel-nederland-binnenstebuiten-gekeerd-a4137371
2022-07-26||Gascrisis verzacht    taboe  op kernenergie|| Na de vele Duitse politieke principes die in de afgelopen maanden al overboord werden gezet – geen wapenleveranties aan crisisgebieden bijvoorbeeld en een  Bundeswehr die nauwelijks bewapend hoeft te zijn – sneuvelt nu  mogelijk nog een Duits geloofsartikel: de afkeer van atoomstroom.  Eind dit jaar zouden de laatste drie kerncentrales in Duitsland dichtgaan. Angela Merkel, die in de eerste jaren van haar kanselierschap nog voorstander van kernenergie was, luidde drie dagen na de kernramp in Fukushima in 2011 het einde van de Duitse kerncentrales in: de Atomausstieg. Vijf maanden na de Russische inval in Oekraïne  staat het sluiten van de laatste drie kerncentrales ter discussie – Gazprom maakte maandag bekend nog maar 20 procent van de capaciteit van Nord Stream 1 te zullen gebruiken, een verminderde Russische gastoevoer die in Duitsland goed voelbaar is.  Minister van Economie en Klimaat Robert Habeck (Groenen) toonde zich half juli nog sceptisch: „We hebben een warmteprobleem, geen stroomprobleem”, zei Habeck toen. Het openhouden van de kerncentrales zou geenszins het gastekort oplossen. Eerder dit voorjaar oordeelde Habecks ministerie dat het langer laten draaien van de drie centrales niets zou opleveren. Nu lijkt het gasprobleem toch ook een stroomprobleem te worden. Door de hoge gasprijzen en de angst voor een gastekort worden er in Duitsland massaal elektrische kachels aangeschaft om het in de winter toch warm te hebben. Het ministerie van Economische Zaken adviseerde bedrijven  noodaggregaten aan te schaffen.  Bovendien is het zuiden van Duitsland deels afhankelijk van stroomleveranties uit Franse kerncentrales. Een aantal Franse centrales dreigt stil te komen liggen vanwege achterstallig onderhoud door de pandemie – en dan zou in de deelstaat Beieren, die weinig heeft geïnvesteerd in windenergie, stroomuitval dreigen. Vorige week kondigde Habecks ministerie  aan dat opnieuw zal worden gekeken of het veilig en noodzakelijk is de centrales langer in bedrijf te houden. De kernbrandstof in de centrale in Beieren schijnt nog niet te zijn opgebruikt, waardoor die mogelijk een paar maanden langer aan het net verbonden zou kunnen blijven.  Voor de Groenen raakt de discussie over atoomstroom aan hun beginselen. De partij ontstond vanuit pacifisten en milieuactivisten die protesteerden tegen kernrakketten en kernafval. Inmiddels zijn de Groenen-ministers Habeck en Baerbock (Buitenlandse Zaken) de belangrijkste pleitbezorgers voor wapenleveranties aan Oekraïne. Hoewel zowel Baerbock als Habeck de kerncentrales liever vandaag dan morgen zou sluiten, uitte Baerbock zich pragmatisch: „We verkeren in een noodsituatie, waarin we alle opties nog eens bekijken”, zei ze vrijdagavond bij Bild TV.  Voor Baerbock speelt mee dat haar internationale collega’s druk op Duitsland uitoefenen om de kerncentrales langer open te houden. In het Poolse parlement werd erover gespeculeerd dat Polen de oude Duitse centrales zou kunnen pachten. De Franse EU-commissaris voor de interne markt, Thierry Breton, drong er eerder op aan de drie Duitse centrales langer  te laten draaien „in het belang van Europa”, aldus Breton in Handelsblatt. Groenen-kiezers zijn verdeeld: volgens een peiling van bureau INSA is 40 procent van de Groenen-aanhang voor het openblijven van de  kerncentrales. Voor het jongere deel van het electoraat vormen de kolencentrales, die ook weer in bedrijf worden genomen, een veel groter milieuprobleem dan de kernenergie.  De coalitie in Berlijn is verdeeld. De liberale FDP is al sinds begin van de oorlog vóór het langer in bedrijf houden van de centrales, de SPD is bijna even terughoudend als de Groenen. Oppositieleider Friedrich Merz (CDU) is ervan overtuigd dat de centrales open moeten blijven – niet het enige punt waarop hij zich zo afwijkend mogelijk van Merkel positioneert.   ||https://www.nrc.nl//nieuws/2022/07/25/gascrisis-verzacht-taboe-op-kernenergie-a4137359
2022-07-26||Onderzoek naar BinckBank door twee toezichthouders|| Zowel de Nederlandse als de Franse markttoezichthouder doet  onderzoek naar BinckBank. De Autoriteit Financiële Markten (AFM) heeft de bank inmiddels een zogeheten last onder dwangsom opgelegd vanwege twee overtredingen. Mocht BinckBank die niet tijdig herstellen, volgt een boete van 500.000 euro. De AFM wil niet zeggen waarvoor de last onder dwangsom precies is opgelegd en binnen welke termijn de overtredingen hersteld moeten zijn.      De online beleggersbank zelf heeft het in haar jaarverslag over „tekortkomingen in het toezicht op producten”  en  „tekortkomingen in kostentransparantie”. Op dat laatste punt is vooralsnog alleen een aanwijzing gegeven en kan later een officiële last onder dwangsom volgen.  Volgens Het Financieele Dagblad, dat als eerste over de onderzoeken schreef, wordt er onder meer onderzoek gedaan naar de verkoop van zogeheten turbo’s. Dat is een beleggingsproduct met hefboomwerking. Hierbij speculeert iemand  op stijging of daling van een koers. Maar in plaats van het volledige bedrag voor het kopen van bijvoorbeeld een aandeel zelf in te leggen, leent de belegger een belangrijk deel. Het mogelijke rendement is daardoor groter, maar het verlies als het misgaat ook.    BinckBank is een van de aanbieders van deze risicovolle turbo’s in Nederland. De AFM heeft de regels rond  turbo’s vorig jaar aangescherpt. Naast de AFM doet ook de Franse tegenhanger AMF onderzoek naar Binck-Bank. Reden is de overname van het bedrijf door het Deens-Chinese Saxo in 2019. De overgang leidde tot veel frustratie onder enkele honderdduizenden Binck-beleggers. Zij klaagden erover dat de overstap naar het nieuwe platform niet vlekkeloos verliep. Betalingsopdrachten mislukten, transacties werden vertraagd en ook zouden klanten onterechte kosten in rekening zijn gebracht. De helpdesk was ondertussen slecht bereikbaar waardoor klanten niet snel geholpen konden worden.   De AMF zou nu specifiek kijken naar de verplaatsing van beleggingsportefeuilles van Franse klanten. Welke mogelijke sancties BinckBank daar boven het hoofd hangen, is niet bekend. Het onderzoek moet in het vierde kwartaal van 2022 zijn afgerond.  Beleggersvereniging VEB heeft inmiddels vragen gesteld aan Binck over de situatie. De VEB is „bezorgd” over de gang van zaken bij Binck, en verwijst naar de risicoparagraaf van  accountant Deloitte. Daarin wordt de „verhoogde” controle door de toezichthouder expliciet benoemd als risico voor BinckBank. „We zien wat dingen waarvan je denkt: dat is wel apart”, zegt een VEB-woordvoerder. „Steeds weer zei Binck-Bank na de problemen bij de overgang naar Saxo: het kan vanaf hier alleen maar beter gaan voor klanten. Als dan een accountant die controle expliciet opmerkt als risico, is dat wel iets om alert op te zijn.” De onderzoeken door toezichthouders waren bij de VEB „niet bekend”. „Het is duidelijk dat er een hoop niet goed is gegaan.” Binckbank boekte in 2021 voor 190 miljoen euro aan inkomsten. Onder de streep resulteerde dat in een nettowinst van ruim 55 miljoen euro – 16,5 procent minder dan het jaar ervoor.||https://www.nrc.nl//nieuws/2022/07/25/onderzoek-naar-binckbank-door-twee-toezichthouders-a4137356
2022-07-26||Digitaal werken waar je wil –  fully remote  is steeds meer in trek||Britt Schimmel (27) geeft onmiddellijk toe: ze gebruikt veel Engelse termen, met als favoriet fully remote, ‘volledig op afstand’ – want dat is hoe ze de komende jaren wil werken. Vijf jaar lang werkte ze met veel plezier bij Booking.com, als Learning & Development Project Manager, tot ze afgelopen mei besloot ontslag te nemen. Reden: ze wilde niet meer plaatsgebonden moeten werken, zodat ze naar Barcelona kon verhuizen. „Bij Booking werkte ik sinds de pandemie grotendeels thuis en mocht ik twintig dagen per jaar vanuit het buitenland werken. Daar maakte ik altijd al volop gebruik van. Vorig jaar zat ik in Italië, dit jaar in Barcelona. Maar Booking is geen bedrijf waar je fully remote kunt werken. Als je in Amsterdam gecontracteerd bent, word je geacht in Amsterdam te werken. En ik merkte dat ik de ambitie had vanuit het buitenland te werken, en niet vanuit mijn huis in Amsterdam.” Schimmel ging op zoek naar bedrijven met een fully remote policy, die werknemers in staat stelt volledig op afstand te werken. „Ik gebruikte de vacaturesite Otta. Daar kun je gewoon zoeken op dit type vacatures. Tegelijk volgde ik mensen op LinkedIn die veel postten over het onderwerp. Zo kwam ik in een soort fully-remotebubbel terecht.” Ik heb de mensen voor wie ik ga werken dus nog nooit in levenden lijve ontmoet Schimmel vond al snel wat ze zocht. Binnenkort gaat ze aan de slag voor het Deense bedrijf Pleo, vanuit Barcelona. „Het is een middelgroot, vrij jong fintechbedrijf [digitale financiële dienstverlening]. Zij vinden het prima dat ik in Barcelona zit. De sollicitatie ging ook gewoon online. Ik heb de mensen voor wie ik ga werken dus nog nooit in levenden lijve ontmoet.” Schimmels Nederlandse vriend woont in Dublin. „Sommige mensen vragen mij: waarom heb je niet voor Dublin gekozen? Maar ik vind Barcelona een leukere stad, qua klimaat en qua mensen. Het idee is dat hij in de toekomst ook volledig op afstand gaat werken, zodat we hier samen kunnen zitten. Of wie weet willen we wel naar Lissabon. Dat kan allemaal, als je fully remote werkt.”  Schimmels moeder begreep niet veel van haar beslissing. „Ze zei: ‘Waarom ga je weg? Je hebt een leuke baan, vastigheid, een goed salaris, fijne collega’s.’ Maar dat is echt een generatieding, denk ik. Vastigheid en stabiliteit, vind ik, zorgen niet voor persoonlijke groei. Ik denk dat het goed is om verder te kijken: er zijn zó veel vette bedrijven die aan het groeien zijn. Ja, mijn ouders moesten er even aan wennen, maar inmiddels steunen ze me helemaal.” Schimmel is niet bang het persoonlijke contact met collega’s te missen. Ze is van plan veel digitale „non-businessgesprekken” te hebben met collega’s: chatten of videobellen en kletsen over andere dingen dan werk. Zeg maar: het online equivalent van het praatje bij de koffieautomaat. Daarnaast organiseert het Deense bedrijf  elke drie maanden  een fysieke bijeenkomst voor de werknemers ergens in Europa. En ze krijgt een vierdaagse introductie op het hoofdkantoor in Kopenhagen. De thuiswerkplek van Britt in Barcelona. Foto Anna Surinyach
 In Barcelona is Schimmel nu op zoek naar een coworking-locatie, een kantoorruimte die je deelt met andere remote werkers en freelancers. „Ik krijg daarvoor een budget van mijn nieuwe werkgever. Thuiswerken vind ik fijn voor een paar dagen. Daarna wil je echt wel de deur uit. Het is leuk om naar een andere plek te gaan en te connecten met mensen. Ik heb gehoord dat er veel mooie coworkings zijn in Barcelona. Er is er zelfs eentje met een zwembad.” Voelt het niet toch een beetje raar: als Nederlandse werken in Barcelona voor een Deens bedrijf terwijl je vriend in Dublin woont? Nee, zegt Schimmel vol overtuiging. „Ik vind het juist fijn. Hierdoor kan ik helemaal doen waar ik blij van word. Uiteindelijk zie ik mijn collega’s ook heus wel face to face, maar niet elke dag. Hoeft ook niet. En hoezo zou dit mijn werk negatief beïnvloeden? Ik geloof niet in nine to  five werken op een kantoor, waarbij mensen hun tijd uitzitten totdat ze naar huis mogen. Meestal ben je dan toch maar vier uur productief. Als ik ’s ochtends een paar meetings gehad heb, wil ik misschien wel liever even gaan sporten. Daarna ga ik met frisse energie weer aan de slag. Zo ben ik veel productiever. En ik denk dat een leuke, zonnige stad als Barcelona mij gelukkiger en dus ook productiever maakt. Dat is wat mij betreft het nieuwe werken.” Vanuit het buitenland remote werken? Dat kan bij woningwebsite Funda twee weken per jaar, zegt directeur Joost Dop. „We doen nu een pilot om dit aan iedereen voor twee weken per  jaar toe te staan, maar alleen vanuit Europa. Die landen hebben tenminste de EU-richtlijn voor dataprotectie ondertekend. Daarbuiten wordt het qua dataveiligheid een ander verhaal. En het tijdsverschil maakt samenwerken complexer.” Fully remote staat Funda niet toe, zegt Dop: „Na de pandemie hebben wij onderzoek gedaan waaruit bleek dat onze werknemers gemiddeld graag twee tot drie dagen per week op kantoor werken. Daarom hebben we afgesproken dat elk team ten minste een dag per week samen op kantoor is.” Elkaar zien is belangrijk voor creatieve samenwerking, vindt Dop. „ Dat je iemand spreekt bij de koffieautomaat en zegt: ‘Ik ben bezig met duurzaam bouwen’, en dat diegene dan zegt: ‘Wat toevallig, ik was net op een seminar in Stockholm dat daarover ging!’ En dat er zo vonken overslaan, nieuwe ideeën en initiatieven ontstaan. Ik denk dat je dat online minder snel hebt.” Dop gelooft dat juist jonge mensen er baat bij kunnen hebben vaker op de zaak te zijn, want dat is de beste plek om in de praktijk te leren. Maar het hangt volgens de Funda-topman ook af van het type werk. „Voor remote werken is er, denk ik, geen one size fits all-aanpak denkbaar. Er is werk dat je goed op afstand kan doen, zoals programmeren of contracten lezen. Maar voor marketing en sales is contact met mensen juist essentieel. We zijn dat allemaal opnieuw aan het uitvinden nu, en dat vind ik reuze interessant. Zoals Mary Alice Vuicic, hoofd personeelszaken van mediabedrijf Thomson Reuters, laatst zei: we zien dat mensen veel meer flexibiliteit willen, zodat ze hun werk in hun privéleven kunnen inpassen in plaats van andersom.” Als werkgever voelt Dop wel druk om remote werken toe te staan. „Er is een groot personeelstekort, waardoor de werknemer koning wordt en bedrijven moeten vechten om talent. Jonge mensen zijn veeleisend en remote werken staat vaak op hun verlanglijstje.” Twintig jaar geleden richtte Kasper de Wijs vanuit zijn woonkamer in Arnhem iPublishing op, online uitgever en conceptontwikkelaar. Hij zit onder meer achter www.tussenstop.com, een website die reizigers advies geeft voor tussenstops.  „Wij hebben van begin af aan al digitaal en op afstand gewerkt”, zegt De Wijs. „Zo hadden we een tekstschrijver die vanuit huis voor ons werkte, gewoon in Nederland, totdat hij dacht: waarom zou ik dit niet vanuit een tropisch land gaan doen? Ik heb nu Nederlandse tekstschrijvers en webdevelopers werken in Argentinië, Malaga en Costa Rica.” Voor De Wijs is het geen enkel probleem dat medewerkers in een ver buitenland zitten. „Als onze man in Costa Rica om zeven uur opstaat, is het bij ons vier uur in de middag. Dus we bellen meestal aan het eind van de middag. En wanneer ik klaar ben met de werkdag, gaat hij aan de slag. Dat kan juist tijdwinst opleveren, een soort estafettemodel.” Hij kijkt naar resultaten, niet naar uren, zegt De Wijs. „Ik geef medewerkers graag de vrijheid om in hun kracht te staan en zelf te bepalen waar en wanneer ze het effectiefst werken. Als mijn tekstschrijver happier is in Costa Rica dan in Waddinxveen, en daar ook beter kan leven van hetzelfde salaris, worden we er allemaal beter van. Want hoe meer vrijheid je je medewerkers geeft, hoe groter ook hun bereidheid om een tandje bij te zetten als het nodig is.” De laatste tijd ziet De Wijs het model waarmee hij al jaren werkt populairder worden. „Sinds de pandemie merk ik dat bedrijven steeds flexibeler worden en je ziet ook dat werknemers het graag willen. Wij worden de laatste tijd steeds vaker benaderd door tekstschrijvers en vertalers die voor ons vanuit het buitenland willen werken.”||https://www.nrc.nl//nieuws/2022/07/25/digitaal-werken-waar-je-wil-fully-remote-is-steeds-meer-in-trek-a4137354
2022-07-26||Op de terugkomdag in het revalidatiecentrum hebben de oud-corona-patiënten ‘een gek gevoel van heimwee’||‘Kijk haar staan”, zegt Yvette van Horn, directeur en arts bij revalidatiecentrum Adelante in Hoensbroek, Limburg. Marij Nieuwkamer straalt. Op 29 mei 2020, toen ze in Adelante was opgenomen na 77 dagen ziekenhuisopname, kon ze zo goed als niks. Ze had  70 dagen  grotendeels geïntubeerd op de intensive care gelegen. Nu kan de 58-jarige weer een eindje lopen of een ritje maken op haar elektrische fiets. En als de musical Les Misérables in première gaat in het Amsterdamse Carré, met haar zoon Milan in een van de hoofdrollen, kan ze erbij zijn. „Een wonder”, noemt  Van Horn het herstel van  Nieuwkamer.  Op een terugkommiddag van Adelante worden veel verhalen uit de zwaarste dagen van de coronatijd gedeeld. Er zijn 53 oud-cliënten en 22  medewerkers die hen hielpen bij het herstel. Het luide geroezemoes verraadt het vuur waarmee wordt gepraat. NRC volgde in augustus 2020  patiënten die de IC ternauwernood overleefden en in Adelante revalideerden. Hoe is het nu met ze? In 2020 was het werkendeweg uitvinden hoe patiënten het beste konden worden geholpen. Anders dan eerstelijnszorg – zoals huisartsen en ziekenhuizen – had Adelante enige voorbereidingstijd. Het duurde enkele weken voor de eerste patiënten vanaf de IC’s naar de revalidatie kwamen. Toch moest ook hier in enkele weken alles worden geregeld: een geïsoleerde afdeling,  mensen die het behandelende team wilden vormen,  protocollen over veiligheid en bescherming en de afvoer van afval.   Van Horn hoorde van voormalig patiënten en medewerkers dat veel van hen „een gek gevoel van heimwee hebben. De opname bij ons is als een nare maar tegelijkertijd mooie tijd ervaren. Praten met lotgenoten is  fijn, omdat zij weten wat je hebt meegemaakt. Het thuisfront heeft vaak een afwijkend verhaal, die stonden aan een andere kant.”  Van Horn speelde al langer met het idee van een terugkommiddag, „ook als afsluiting.” Met steeds nieuwe oplevingen van het coronavirus en lockdowns was de situatie er lang niet naar. Nu kan het, al is het virus nog niet uitgeraasd. Op spreadsheets wordt een onderzoek naar het herstel van patiënten getoond: het zijn de naweeën waarover steeds meer wordt bericht. Shockerend zijn ook de gevolgen voor mantelzorgers, geliefden en andere naasten van patiënten die op de IC belandden: 26 procent heeft na een jaar last van angsten, 10 procent van depressies en 5 procent van PTSS-achtige verschijnselen. Marij Nieuwkamer komt nog elke week bij Adelante. „Om te zwemmen.” Haar oude werk als secretaresse op de longafdeling van een ziekenhuis lukt niet meer. „Ik heb maar 58 procent van mijn longcapaciteit en ben afgekeurd.” Tot januari 2021 had ze achttien uur per week dagbehandeling. Daarna twee keer een half uur fysiotherapie aan huis. „Ik pas me maar aan wat ik kan. Dat wisselt met de dag.” Sommige revaliderenden zijn wonderbaarlijk goed hersteld. De situatie van Antoine Platen (nu 69) verslechterde snel, toen hij eind maart 2020 met corona in het ziekenhuis werd opgenomen. Uiteindelijk belandde hij op de intensive care, waar hij in slaap werd gebracht. Dat bleef hij vijf weken. In eerste instantie herstelde Platen langzaam, inmiddels is hij weer bijna helemaal de oude. „Nou ja, twee keer per jaar of zo krijg ik last van mijn darmen, maar ik weet eerlijk gezegd niet of dat verband houdt met corona.” Op de terugkommiddag treft de breed lachende Platen al snel oude bekenden uit de tijd dat hij bij Adelante verbleef. „Hij lag bij mij op de kamer”, zegt hij wijzend naar zijn buurman. Die corrigeert onmiddellijk: „Jij lag bij mij op de kamer. En je was heel erg bang, toen je werd binnengebracht. Ik zei: let maar op, over een week kun je veel meer.”   Platen, zelf gepensioneerd, is niet helemaal zonder zorgen. Hij raakte ruim twee jaar geleden tegelijk besmet met zijn vrouw. Zij belandde nooit in het ziekenhuis, maar kreeg wel te maken met ernstigere naweeën dan haar echtgenoot. „Post-Covid. De vermoeidheid slaat snel toe, concentratie kost moeite en spierpijn ligt op de loer. Normaal gesproken had ze nog zo’n vijf jaar moeten werken tot aan haar pensionering. Maar ze is afgekeurd. Hoeft ook niet meer terug te komen voor een herkeuring. Dat definitieve vond ze erg.” Zijn vrouw had een mooie baan en ze hield van hard werken, zegt Platen. „Nu kostte het laatst zelfs moeite om haar hoofd erbij te houden bij de kascontrole van een clubje waar ze lid van is. Terwijl boekhouden haar vak was.” Chris Lindelauf (59) noemt Adelante  „een soort liefdevolle, beschermende cocon. Voor de besmetting was ik altijd bezig. Nu werd alles gedaan en hoefde er niets. Ja, ik moest herstellen.” Dat is bij Lindelauf aardig gelukt. Na een zwaar coronatraject met onder meer drie weken IC werkt hij weer fulltime. Met nog maar één functionerende stemband. „Maar ik praat weer een stuk beter dan kort na mijn opname. Ik kan zelfs weer schreeuwen. Ook fysiek op de sportschool en elders lukt veel weer. Hooguit wilde ik in het begin te snel.” Psychisch kost het meer tijd. „Ik ben een ander mens geworden”, bekent Lindelauf. „Vroeger stopte ik mijn shit weg in een kastje en dan sprong eens in de drie maanden het laatje open. Dan was ik even niet te genieten. Nu lukt dat wegstoppen niet meer. Met het gevolg dat ik een tijdlang voortdurend explodeerde.” In een tv-programma zag Lindelauf een man in een T-shirt met de tekst ‘Met mij valt niet te leven’ lopen. „We zaten met z’n allen te kijken en ik zei: ‘Zo’n shirt moeten jullie voor mij ook maar kopen.’ Waarop mijn dochter antwoordde: ‘Dus je weet het zelf.’” Lindelauf is inmiddels in behandeling bij een psycholoog. „Als je me dat vroeger had gezegd, had ik je voor gek verklaard. Ik loste mijn eigen problemen wel op. Maar het helpt. Hij heeft me ook antidepressiva voorgeschreven. Die maken me rustiger.” Zijn relatie heeft op knappen gestaan door zijn explosies, „maar we gaan daar samen sterker uitkomen. Dat mijn emotie wat meer aan de oppervlakte is komen te liggen, heeft ook iets goeds. We moeten er alleen mee om leren gaan.” Op de terugkommiddag raakt de Brabander Lindelauf aan de praat met Maastrichtenaar Paul Maruanaja (53). Ook hij is in behandeling bij een psycholoog. Omdat hij moeilijk kan accepteren dat hij als gevolg van corona maar drie uur per dag kan werken, en dat ook zijn bezoekjes aan de sportschool zijn afgenomen. Hij vond het daarnaast traumatisch om mee te maken hoe patiënten naast hem op de IC overleden. De mannen herkennen zich in elkaars verhalen, maar zien ook verschillen. „Ik was vroeger bang voor de dood, nu niet meer”, zegt Lindelauf. „Bij mij is het precies andersom”, vertelt Maruanaja. „Bij mij is die angst er opeens wel.” Lindelauf zit nu ook in een therapiegroep. „Wie dat ooit had voorspeld, had ik helemaal uitgelachen.” In die groep wisselen mensen met hele verschillende problemen  hun ervaringen uit. Maruanaja hoort het aan. Het is hem ook aangeraden zijn verhaal te vertellen, maar hij heeft het voorlopig afgehouden „Doen!”, raadt ook Lindelauf hem aan. „Ik heb er enorm veel baat bij.”  Maruanaja constateert dat hij niet meer zo introvert is als  vroeger. „Zo hier zitten praten, dat had ik voor mijn Covid nooit gedaan.”     
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/07/25/op-de-terugkomdag-in-het-revalidatiecentrum-hebben-de-oud-corona-patienten-een-gek-gevoel-van-heimwee-a4137353
2022-07-26||‘Als je zegt: eet dit niet, dan kom je wel heel dichtbij’||Maarten van Ooijen, staatssecretaris van Volksgezondheid, heeft het ook gelezen: in Den Haag is nog veel ruimte voor fastfood. Locatiebureau RetailSonar ziet vooral „potentie” in wijken met veel scholieren en lage inkomens. Wat hij toen dacht? „Eh…verdraaid.” De ChristenUnie-bewindsman kiest zijn krachttermen zorgvuldig. Als hij die uitspraak doet, staat hij in zo’n Haagse wijk met fastfoodpotentie, samen met de voor zorg verantwoordelijke wethouder Kavita Parbhudayal (VVD). Om precies te zijn: bij Stadsboerderij Molenweide in Molenwijk. Met rondscharrelende varkens en een grote moestuin waar buurtbewoners uit kunnen eten is dit een oase in stadsdeel Laak, dat volgens Parbhudayal een van de drie ongezondste wijken van Nederland is. Er is veel overgewicht, en leefstijlgerelateerde aandoeningen zoals  diabetes type 2  en hart- en vaatziekten. Mensen leven er gemiddeld 13 jaar korter dan bewoners van de rijkste stadsdelen.  Het is ook de wijk waar meer dan de helft van de horeca fastfood aanbiedt: döner, hamburgers, pizza. En waar kinderen niet thuis ontbijten maar geld meekrijgen om bij de bakker croissantjes en een pakje Wicky te kopen, vertelt Suzanne Mos, die bij de afdeling Volksgezondheid van de gemeente werkt. Parbhudayal trok vorig jaar met wethouders van andere steden aan de bel bij de  voorganger van staatssecretaris Van Ooijen: maak wetten en regels  waarmee  gemeenten de opmars van fastfood kunnen stoppen. De Haagse wethouder heeft gezien hoe de discussie over de ongezonde voedselomgeving de afgelopen jaren vaart kreeg. „Corona werkte als contrastvloeistof. Je zag dat in wijken waar veel mensen met chronische ziekten wonen, waar veel diabetes voorkomt, mensen vatbaarder waren voor corona. En als je dan de overgewichtscijfers in Den Haag ziet, we kunnen niet langer wegkijken.” Steeds meer Nederlanders hebben overgewicht. Ondertussen groeit het aanbod van  snel, ongezond eten op straat.  In een drieluik onderzoekt NRC hoe bestuurders worstelen met het beteugelen van fastfood.  Van Ooijen kondigde in maart aan te onderzoeken of hij gemeenten middelen kan geven om de toename van aanbieders van ongezond voedsel tegen te gaan. NRC wilde hem hierover interviewen, bij voorkeur in een buurt waar volgens de  staatssecretaris de problematiek al zichtbaar is. De keuze viel op dit deel van Den Haag. Van Ooijens plan past  bij de ambities van het kabinet om overgewicht terug te krijgen op het niveau van 1996: in plaats van de verwachte 60 procent in 2040 zou dan nog maar een derde van de volwassen Nederlanders te zwaar mogen zijn.  Dat doel lijkt in deze buurt niet erg realistisch. Landelijk is één op de zeven kinderen te zwaar. In Den Haag is dat één op de vijf en in Molenwijk zijn het er nog meer. De wethouder (op sneakers) beschrijft waar ze  tegenaan loopt. Bijna de helft van het gemeentebudget gaat naar zorg. Er zijn allerlei programma’s om de inwoners  gezonder te krijgen: van buurtsportcoaches tot leefstijlprogramma’s in gebedshuizen. Maar het helpt te weinig. Vandaar dus die oproep aan de staatssecretaris. Als VVD’er kun je dan de vraag verwachten of het terugdringen van het fastfood-aanbod  wel liberaal is. „Die discussie krijg je dan”, constateert ze  laconiek. Binnen de VVD wordt regulering vaak gezien als betutteling, in strijd met het ideaal van persoonlijke vrijheid en verantwoordelijkheid voor je eigen keuzes. Maar wat Parbhudayal   betreft mogen mensen eigen keuzes blijven maken. „Ik zeg altijd: doe je ding, voel je goed. Als dat zo is hebben we geen last van elkaar.” Maar het punt is, zegt ze, mensen voelen zich níét goed. De discussie met partijgenoten voert Parbhudayal op basis van feiten en cijfers. „Deze stap past bij ons beleid gezonde leefstijl te bevorderen. En de cijfers in Den Haag liegen er niet om. De zorgbegroting groeit alleen maar.”  Van Ooijen knikt. Parbhudayal: „Dat betaal je met elkaar.” Maarten van Ooijen vraagt veel, hij wil alles weten over Den Haag. Parbhudayal vertelt over de beperkingen. Je kunt horecazaken tegenhouden als ze stank, lawaai of afval veroorzaken. Maar „ongezond voedselaanbod” telt niet als ruimtelijk criterium. Landelijke regelgeving zou moeten helpen om meer te kunnen doen dan waar het bestemmingsplan in voorziet.  „It takes two to tango”, zegt Van Ooijen, het kabinet moet „de juridische basis” bieden waarmee de gemeenten aan de slag kunnen. De precieze invulling, die is nog onduidelijk.  Van Ooijen, Parbhudayal en hun gevolg pakken de fiets.  Het gezelschap gaat van Molenwijk richting Moerwijk, in stadsdeel Escamp. De wethouder moet flink trappen om de 32-jarige staatssecretaris (tennisser, wandelaar) bij te houden. Wat opvalt als je deze omgeving met het centrum vergelijkt: rond het Spui wordt het beeld bepaald door McDonald’s, Burger King, Five Guys – de grote ketens. In Escamp zie je die niet. Wel roti- curry- en dönerzaken. En veel groentewinkels en  Turkse bakkers. Van Ooijen merkt op dat bij al die groentewinkels ook snoep te koop is. En bakkers verkopen ook vaak döner of pizza.  Fietsend over de Goeverneurlaan vertelt Parbhudayal dat er echt successen zijn geboekt in de strijd tegen obesitas. „Je ziet wijken waar overgewicht gestabiliseerd is. Maar dat zijn dan toch de wijken waar mensen het wat beter hebben, zoals Leidschenveen-Ypenburg.” In armere buurten zoals deze is het lastiger. Soms komen kinderen amper buiten. Er is laaggeletterdheid, armoede. „De GGD heeft bijvoorbeeld een cursus ontwikkeld waarin je leert hoe je toch gezond eet als je weinig geld hebt.”  Dat de helft van de Haagse bevolking  een migratieachtergrond heeft, speelt ook een rol. Eten en drinken staat in die groepen vaak centraal, zegt Parbhudayal. „Ik weet hoe dat gaat.” Ze werd zelf geboren in Suriname.  „Er heerst een enorme cultuur van verzadigde vetten, koolhydraten, veel suiker.  Als ik daar op let denk ik soms: dit is echt niet goed.” Maar ze weet: „als je zegt: eet dit niet, doe dat niet, dan kom je wel heel dichtbij.”  De fietstocht eindigt op het Heeswijkplein, met in het midden een grote speeltuin, eromheen winkels, veel gezelligheid op kleine terrasjes. Achter het plein, vertelt Mos, zit basisschool De Kleine Wereld, dat onder meer van de GGD het predicaat ‘Gezonde school’  heeft gekregen.  Maar voor en na schooltijd ziet de wereld er voor leerlingen anders uit: Friends & Fries, Bakker Jilal, Eethuis Mis met pizza, döner en pide. Rondkijkend vraagt Van Ooijen zich hardop af: „Wat zou hier nu gebeuren als je niets doet? Hoe ziet het er over tien jaar uit?” Aan de overkant staat een rijtje panden waar nu  geen eettentjes zitten, maar waar in het bestemmingsplan vaak wel ruimte voor is.  Niet de  fastfoodketens zijn in deze wijk het probleem, maar al die kleine tentjes met ongezond eten. Den Haag onderzoekt of het bestemmingsplan kan worden aangepast. Dat zou de gemeente al wat meer slagkracht geven. Net als in Utrecht en Amsterdam kan fastfood een speciale categorie worden, waarbij concreet vermeld wordt wat daar onder valt:  snackbars en shoarmazaken bijvoorbeeld. Op grond daarvan kan de gemeente sommige zaken weren. Parbhudayal: „We gaan geen snackbarhouders uitkopen, maar met een nieuw bestemmingsplan krijg je een soort sterfhuisconstructie.” Als een snackbar verdwijnt, komt er geen fastfood voor terug. Tegelijkertijd weet ze: met een nieuw bestemmingsplan los je niet alles op. „Wat doe je met een bakker die 25 procent van zijn omzet uit döners haalt”, zegt Parbhudayal. „Is het dan een bakker of een snackbar?” Er zijn altijd ondernemers die zich verzetten. Maar de ervaring van  Parbhudayal  is: „Veel ondernemers snappen ook wel dat er evenwicht moet zijn tussen vrij ondernemerschap en een gezonde omgeving. De balans moet terug.”  Van Ooijen denkt er niet heel anders over: „Ik wil fastfood niet uitbannen, maar je moet de grootste prikkels eruit halen.” Hij hoort dan weleens: dan gaan ze wel ergens anders naartoe voor hun hamburger of pizza. „‘Prima’, zeg ik dan, ‘fiets maar! Goed voor de beweging.’” En nog belangrijker: „Die tien minuten omfietsen is toch een extra drempeltje.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/25/de-horeca-in-molenwijk-biedt-vooral-fastfood-aan-a4137351
2022-07-26||Spanning om vergroenen Brits Tata|| Een concern, twee vervuilende staalfabrieken, en twee totaal andere perspectieven op vergroening. Bij Tata Steel in IJmuiden zijn ze al bezig met het aanvragen van vergunningen voor de ombouw van de fabriek naar staal gemaakt op basis van waterstof. Bij de fabriek van Tata Steel in Wales is het nog onduidelijk of de fabriek überhaupt ooit zal vergroenen – of zal sluiten.   Wat is de toekomst van de Britse staalindustrie, en welke rol speelt de regering hierbij? De discussie hierover staat de afgelopen dagen op scherp in het land, na opmerkingen van Tata-topman Natarajan Chandrasekaran. Hij zei afgelopen donderdag tegen de Financial Times  dat er binnen een jaar afspraken met de Britse regering moeten liggen over financiële steun bij vergroening van de   fabriek, anders lag sluiting voor de hand. Tata Steel en de  overheid praten al twee jaar over steun, maar komen er tot dusver niet uit.   Volgens hem heeft Tata Steel in Port Talbot, met zo’n 4.000 werknemers de grootste staalfabriek van het land, genoeg concrete vergroeningsplannen: het wil de vervuilende  hoogovens sluiten, en deze vervangen door installaties die schroot omsmelten. Dat proces levert weliswaar laagwaardiger staal op, maar stoot veel minder CO2 uit. Op dit moment is de staalindustrie – die vooral bestaat uit de fabriek van Tata Steel en een fabriek van British Steel in Engeland  – verantwoordelijk voor 2,6 procent van de Britse CO2-uitstoot. Alleen: voor de omslag vraagt Tata Steel 1,5 miljard pond (1,7 miljard euro) van de Britse regering. De andere 1,5 miljard pond die nodig zou zijn, wil het Indiase bedrijf zelf bijleggen.   De opmerkingen van Chandrasekaran hebben geleid tot een bredere discussie over Britse steun voor de staalindustrie. Vakbonden én de Labour-oppositie benadrukten de afgelopen dagen nog maar eens dat zij allang met een concreet plan voor de staalindustrie zouden zijn gekomen.  In veel Europese landen worden nú afspraken gemaakt met sectoren als staal en chemie, om bijvoorbeeld op basis van waterstof te gaan produceren. In Nederland zijn Tata Steel en de regering er nog lang niet over uit hoe groot de bijdrage vanuit de staat moet zijn, maar het is in ieder geval helder dat er bereidheid is mee te betalen. Vakbonden reageerden getergd op de „schokkende interventie” van de topman Vanuit de regerende Conservatieve Partij in Londen blijft het juist opvallend stil. In het Britse bedrijfsleven klinkt al langer kritiek hierover. De regering zou vooral met allerlei schandalen bezig zijn, waardoor het moeilijk is langetermijnafspraken te maken, zo klinkt het.  Of is de Conservatieve Partij simpelweg niet geneigd de – veelal erg verouderde –  staalindustrie te gaan steunen?     Direct na de uitspraken van Chandrasekaran putten bronnen rondom de staatssecretaris voor het Bedrijfsleven, Energie en Industriestrategie, Kwasi Kwarteng, zich in Britse media uit duidelijk te maken dat hij absoluut het belang van de staalindustrie in ziet. Maar het is vooral van belang wat de opvolger van premier Boris Johnson gaat doen – en dat ziet er niet per se goed uit, merkte de FT  op.   De twee kanshebbers om Johnson op te volgen, Liz Truss en Rishi Sunak, gelden beiden niet als politici die van nature geneigd zijn de industrie te steunen. Beiden noemen zich ‘Thatcheriaans’, en het was juist Thatcher die in de jaren tachtig niks zag in het steunen van een worstelende staal- en mijnindustrie. Truss en Sunak  hebben bovendien allebei plannen om de overheidsuitgaven te laten dalen. Beiden hebben nog niet gereageerd op de uitspraken van Chandrasekaran.  Voor de Labour-oppositie waren ze wel  een kans om de eigen liefde voor de staalindustrie nog maar eens te benadrukken.  Stephen Kinnock, Labour-parlementariër voor het gebied waar Port Talbot ligt, duikt dezer dagen veel op in de media met het plan om 3 miljard pond te investeren in de  staalindustrie.  Die moet volgens de partij behouden worden, onder meer vanwege het ‘strategische belang’. Als er helemaal geen steun komt, zou dat  een opmerkelijke uitkomst zijn. Staal ligt in het Verenigd Koninkrijk, net als in veel andere Europese landen, gevoelig vanwege de werkgelegenheid die het biedt.  In het relatief arme Zuid-Wales, waar Port Talbot ligt, is Tata Steel een grote en belangrijke werkgever. Hetzelfde geldt voor de fabriek van British Steel (overigens  in Chinese handen) in Scunthorpe.   Vakbonden reageerden de afgelopen dagen getergd op de uitspraken van Chandrasekaran. Een woordvoerder van Community sprak van een „schokkende interventie” door Tata Steel, en benadrukte dat de vakbonden van niks wisten. Vakbond GMB liet weten dat de regering snel moet laten zien dat ze  de staalindustrie serieus neemt.  Een transformatie van Port Talbot naar schrootomsmelter zou voor Tata Steel ook een kans zijn om in het Verenigd Koninkrijk eindelijk geld te verdienen. Het is het concern na de overname van IJmuiden en Port Talbot in 2007 nooit gelukt de fabriek stabiel winstgevend te krijgen, mede vanwege de hoge operationele kosten van hoogovens. De verliezen leidden ook vaak tot onrust in IJmuiden: lange tijd zaten de Britse en IJmuidense fabriek in één bedrijfstak, Tata Steel Europe genaamd. In IJmuiden bestond het   gevoel dat het geld uit Nederland gebruikt werd om de verliezen uit Wales te dempen. Inmiddels zijn de twee fabrieken ontvlochten.  De vergroeningsroute waar Tata Steel in IJmuiden op koerst is overigens totaal anders dan die in Wales. In IJmuiden is het de bedoeling om met waterstof nieuw staal te gaan maken, wat iets heel anders is dan het omsmelten van schroot. Precieze geldsommen die Den Haag gaat bijpassen zijn ook hier nog lang niet bekend. Uit een recente Kamerbrief van de minister van Economische Zaken, Mickey Adriaansens (VVD), bleek dat het nog minimaal twee jaar zal duren voordat er concrete afspraken zijn gemaakt. ||https://www.nrc.nl//nieuws/2022/07/25/spanning-om-vergroenen-brits-tata-a4137352
2022-07-26||Paus biedt in Canada excuses aan voor &#8216;verwoestende&#8217; inheemse kostscholen||Paus Franciscus heeft maandag in Canada excuses aangeboden aan leden van de oorspronkelijke bevolking van het land voor de rol van de Katholieke Kerk bij het „verwoestende” voormalige beleid van inheemse kostscholen. Velen van hen werden daar als kind gedwongen ondergebracht om te assimileren aan de witte maatschappij. De paus sprak zijn „diepe” excuses uit in Maskwacis, een inheemse gemeenschap in de westelijke provincie Alberta, tegenover enkele duizenden oud-leerlingen van die omstreden ‘Indian Residential Schools’ uit heel Canada. Kinderen ondergingen op de kostscholen decennialang lichamelijk, psychologisch en seksueel misbruik. „Ik smeek nederig om vergiffenis voor het kwaad dat door zo veel christenen is begaan tegen inheemse volkeren”, zei de paus nabij de locatie van de voormalige Ermineskin inheemse kostschool, op de tweede dag van zijn zesdaags bezoek aan Canada. Hij omschrijft dat bezoek als een „bedevaart van boetedoening” voor de rol van de Kerk bij het „catastrofale” kostscholenbeleid. Na zijn excuses, die met applaus werden ontvangen, werd hem een traditionele verentooi opgezet door een opperhoofd van de regionale Cree-bevolking. Op last van de Canadese autoriteiten werden op de kostscholen tussen ongeveer 1850 en het einde van de vorige eeuw zo’n 150.000 inheemse kinderen gedwongen ondergebracht. Familiebanden werden doorgesneden en de inheemse identiteit van leerlingen werd uitgevlakt, met verwoestende sociale gevolgen in inheemse gemeenschappen tot op de dag van vandaag. Duizenden kinderen stierven op de scholen, onder meer door ziekte en ondervoeding. De Katholieke Kerk runde zo’n 60 procent van de instellingen. Maar in tegenstelling tot de Canadese regering, die in 2008 excuses aanbood voor het beleid, en andere kerken die betrokken waren bij de uitvoering ervan, had de Katholieke Kerk tot dit jaar nog geen excuses aangeboden voor haar rol. De druk om dat te doen liep vorig jaar op na de ontdekking van ruim tweehonderd ongemarkeerde kindergraven bij een voormalige kostschool in Kamloops, in de provincie British Columbia. Ook dat internaat werd gerund door de Katholieke Kerk. Sindsdien zijn bij meer voormalige internaten met behulp van grondradarapparatuur menselijke resten gevonden - in totaal gaat het om ongeveer 1.800 ongemarkeerde graven. De paus sprak na traditionele ceremonies van de regionale Cree-bevolking, zoals drumdansen. Vele aanwezigen droegen traditionele kleding, waaronder verentooien. Deze tradities, alsmede het spreken van inheemse talen, waren op de kostscholen verboden - waardoor latere generaties ze veelal niet leerden. Paus Franciscus sprak dit voorjaar zijn spijt uit bij een dagenlang bezoek van vertegenwoordigers van inheemse bevolkingsgroepen aan het Vaticaan. Hij zegde daarbij toe om ook excuses te maken op Canadese bodem - een gebaar waar leden van de oorspronkelijke bevolking van Canada jarenlang op hebben aangedrongen. Dat was ook een van de 94 aanbevelingen in het eindrapport van een waarheids- en verzoeningscommissie die jarenlang onderzoek deed naar de kostscholen en hun schadelijke gevolgen. In dat rapport, dat in 2015 verscheen, werd het kostscholenbeleid omschreven als een ‘culturele genocide’. Volgens Wilton Littlechild, een van de drie leden van de waarheids- en verzoeningscommissie en een opperhoofd van de Cree-bevolking, dienen de excuses van de paus als een belangrijke stap op de weg van verzoening tussen inheemse volken en de bredere maatschappij. Paus Franciscus bidt op de begraafplaats van Maskwacis, een inheemse gemeenschap in de Canadese provincie Alberta, voorafgaand aan zijn excuses aan de oorspronkelijke bevolking van het land voor de rol van de Katholieke Kerk bij de voormalige inheemse kostscholen. Foto Guglielmo Mangiapane / Reuters
||https://www.nrc.nl//nieuws/2022/07/25/paus-biedt-in-canada-excuses-aan-voor-verwoestende-inheemse-kostscholen-a4137324
2022-07-26||Hulde, hulde Eva, zegt oud-premier Dries van Agt  tegen zijn kleindochter|| Amper een jaar geleden fietste ze vooral voor de lol, en om buiten te zijn, in de natuur. Het hielp haar ook om van een zeurende knie af te komen. Af en toe reed ze een studentenwedstrijdje. Maar dat was meer voor de gezelligheid. Zeker niet met het idee om er ooit haar geld mee te gaan verdienen. En nu debuteert ze in de Tour.  Eva van Agt (25) blonk als tiener uit in hockey. Op haar zestiende speelde ze in de hoofdklasse bij NMHC in Nijmegen. Ze had misschien wel professioneel hockeyster kunnen worden, maar wist dat het lastig is om daar in Nederland je brood mee te verdienen. Dus vertrok ze op haar achttiende voor vier jaar naar de Verenigde Staten, waar ze een studiebeurs bemachtigde aan de Northwestern University in Evanston, niet ver van Chicago. Daar combineerde ze een studie wiskunde en economie met tophockey. Ze trainde er twintig uur per week. Ergens leidde ze al wel het leven van een topsporter. Tijdens de pandemie kwam ze terug naar Nederland en sloot ze zich aan bij de Maastrichtse studentenwielervereniging Dutch Mountains. Ze genoot van de tochten door de Ardennen en in het Zuid-Limburgse heuvelland. Vooral bergop fietsen bleek haar uitzonderlijk goed af te gaan.  Haar ploeggenoten vonden dat ze daar iets mee moest doen. Vanaf november trainde ze mee met een opleidingsploeg, het Restore Cycling Team uit Pijnacker, omdat ze zelf toch ook wel nieuwsgierig was geworden hoe ver ze kon komen. Ploegleider Johan Mulder zag daar tijdens een clubwedstrijdje iets bijzonders gebeuren, vertelt hij aan de telefoon. „Ze viel, en kwam daarna aan de jurywagen vragen of ze alsjeblieft door mocht rijden. De volgende ronde sloot ze weer aan, om even later te demarreren. En de koers te winnen. Toen wisten we dat Eva een groot talent heeft; haar doorzettingsvermogen is ongekend.” Het was in de Volta Limburg Classic, afgelopen april, dat haar capaciteiten bij meer mensen begonnen op te vallen. Ze reed er als enige renster zonder contract in de kopgroep mee en werd uiteindelijk negende. De Fransman Nicolas Marche, ploegleider bij de Britse profploeg Wahoo-Le Col, wist niet wat hij zag. „Ze reed agressief, attractief, maakte de wedstrijd hard”, zegt hij maandagochtend in Meaux, startplaats van de tweede etappe in de Tour. „Na afloop heb ik om haar trainingsfile gevraagd. Ze trapte al waarden waarmee je thuishoort in de World Tour [het hoogste niveau, red.]. Toen heb ik haar uitgenodigd om met de ploeg mee te fietsen tijdens de verkenning van Luik-Bastenaken-Luik.” Marche wilde zien of ze behalve hard trappen ook handig is op een fiets. Hij bestudeerde haar tijdens afdalingen en liet haar op hoge snelheid bidons aanpakken naast de ploegleiderswagen. Toen ze na afloop van de verkenning ook nog goed bleek te liggen in een groep waar ze niemand kende, bood hij haar een contract aan. Opeens was Eva van Agt wielrenster van beroep. Van fietsen houdt ze al sinds het moment dat ze op haar vijftiende aan Alpe d’HuZes meedeed, de jaarlijkse actie om geld in te zamelen voor kankeronderzoek. Ze reed geen zes maar drie keer omhoog, niet omdat ze niet vaker kon, maar omdat het voor deelnemers onder de zestien jaar niet is toegestaan om af te dalen. Naar beneden moest ze telkens met de auto. Toch bewaart ze er goede herinneringen aan. Ze bleef regelmatig de racefiets pakken. Trainen vindt ze namelijk heerlijk. En ze houdt ervan dat wielrennen zo flexibel is. Je kan altijd en overal de fiets op. In mei reed Eva van Agt pas voor het eerst een meerdaagse wedstrijd Maar had je haar een paar maanden geleden gezegd dat ze zou meedoen aan de eerste Tour de France voor vrouwen, sterker nog, dat de Tour de eerste wedstrijd op het allerhoogste niveau zou worden, dan had ze je waarschijnlijk voor gek verklaard. Ze kan het ook eigenlijk nog steeds niet goed doorgronden. Dat ze op een maandagochtend eind juli aan de Chemin de Morfoin in provinciestad Meaux nog even gauw twee taartjes in aluminiumfolie gewikkeld in het achterzakje van haar wielershirt steekt, vlak voordat ze naar het startpodium moet, en dan zal beginnen aan de tweede etappe van de Tour de France Femmes, een vlakke rit, over ruim 136 kilometer naar Provins, een stadje in de streek waar brie wordt gemaakt.  Het gaat allemaal zo snel, zegt ze, de afgelopen maanden. In mei reed ze pas voor het eerst een meerdaagse wielerwedstrijd. Het voelt als een soort sprookje. Alsof er allerlei puzzelstukjes in elkaar vallen. Echt beseffen waar ze mee bezig is, waar ze staat, dat doet ze nog niet. Ze laat het allemaal maar een beetje over zich heen komen. Alles is nieuw. Groot. Indrukwekkend.   Als ze naar de start wordt geroepen, verontschuldigt ze zich voor het feit dat ze niet wat langer kon praten. Snel duwt ze nog een rijsttaartje naar binnen. Haar rechtersok is ze in de gauwigheid vergeten omhoog te hijsen.  Ruim vijf uur later staat ze in de Chemin de Villecran in Provins nog wat uit te hijgen. Ze is op bijna vier minuten van winnares Marianne Vos over de finish gekomen. Het was een chaotische etappe, met veel valpartijen. Zelf ging ze ook tegen de grond. „Ik kreeg opeens een fiets in mijn gezicht”, zegt ze droogjes. „Geen idee waar die vandaan kwam. Maar ik kon er niks aan doen.” De linkerhelft van haar lichaam zit onder de schaafwonden. Uit haar scheenbeen en elleboog druipt bloed. Heeft ze er last van? Helemaal niet. Ze is wel vaker gevallen. „Mijn vriend zegt dat  ik in één jaar tijd vaker viel dan hij in tien. Ik moet nog leren om in een peloton te rijden. Het is soms net een wasmachine. En je moet weten hoe die draait. Het moeilijkste was om mijn positie vooraan vast te houden. Iedereen wil daar rijden. Dan reed ik ineens achteraan. En dacht ik: merde!” Fysiek vindt ze de Tour nog niet zo zwaar; haar favoriete terrein moet nog komen, komend weekend. Maar mentaal vergt de Tour wel veel van haar. De chaos. Stress. De hectiek. „Je moet de hele tijd opletten. Overal liggen vluchtheuvels en in die Franse dorpjes is het erg smal. Maar daar staan wel heel veel mensen te juichen. Daardoor besefte ik hoe speciaal het is dat ik hier mag rijden. Ik kreeg er soms kippenvel van.” Ze is ook trots dat haar grootvader dit nog mag meemaken, oud-premier Dries van Agt, 91 jaar inmiddels. Hij is groot wielerfan, was erbij toen Joop Zoetemelk in 1980 de Tour won. Ze wil niet al te veel over hem kwijt. Want het verhaal van andere rensters is net zo belangrijk, vindt ze.  „Zoiets kan tegen je gaan werken. En ik ga de goodwill van het peloton nog hard nodig hebben.” Ze vertelt dat ze regelmatig met elkaar bellen. „Hij is lovend over alles wat ik doe. Dan zegt hij: hulde, hulde, hulde, Eva!” ||https://www.nrc.nl//nieuws/2022/07/25/hulde-hulde-eva-zegt-oud-premier-dries-van-agt-tegen-zijn-kleindochter-a4137350
2022-07-26||Omroepen overtraden regels niet met hulp Kelder bij campagnefilmpjes FvD||Omroepen AvroTros en WNL hebben geen regels overtreden met de financiering van Forum voor Democratie-campagnefilmpjes door presentator Jort Kelder. Die conclusie trekt het Commissariaat voor de Media (CvdM) maandag na onderzoek naar de kwestie. Volgens de toezichthouder hebben de omroepen naar de letter van de wet gehandeld, maar „zijn er vraagtekens te plaatsen” bij hoe de werkgevers van Kelder de geest van de wet hebben toegepast. De presentator raakte in juli vorig jaar in opspraak. Forum voor Democratie-leider Thierry Baudet zei toen in een podcast dat Kelder een van zijn redacteuren die zonder werk zat had betaald om filmpjes te maken voor de partij van Baudet. Kelder bevestigde vorig jaar de betaling voor de filmpjes – onder meer van een kroegentocht in Groningen en het carnaval in Den Bosch – maar vond niet dat zijn journalistieke onafhankelijkheid in het geding was. De presentator zegt maandag tegen persbureau ANP blij te zijn met de conclusie van het CvdM, maar erkent tegelijkertijd dat het „terugblikkend wellicht wat onhandig moge zijn geweest”. De mediawaakhond schrijft dat er door AvroTros en WNL slechts „minimale invulling” is gegeven aan de processen die de redactionele onafhankelijkheid moeten waarborgen. Daardoor lopen de omroepen in de toekomst het risico op belangenverstrengeling en het schenden van de redactionele onafhankelijkheid. Het CvdM noemt dat „zorgelijk” en stelt met de omroepen in gesprek te gaan over hoe deze risico’s te ondervangen.||https://www.nrc.nl//nieuws/2022/07/25/omroepen-overtraden-regels-niet-met-hulp-kelder-bij-campagnefilmpjes-fvd-a4137323
2022-07-26||Gazprom schroeft gaslevering via Nord Stream verder terug||Het Russische staatsgasbedrijf Gazprom gaat de toevoer van gas via de Nord Stream 1 verder verlagen. Vanaf woensdag stroomt er nog maar 20 procent (33 miljoen kuub) van de voorheen gebruikelijke dagelijkse hoeveelheid gas naar Duitsland. Dat meldt het gasbedrijf maandagmiddag op Twitter. Volgens Gazprom wordt de gaslevering verder teruggeschroefd vanwege onderhoudswerkzaamheden.  Het is niet voor het eerst dat Gazprom de gaskraan (deels) dichtdraait. Sinds juni stroomt er dagelijks 60 procent minder gas dan gewoonlijk van Rusland naar Duitsland. En twee weken geleden werd de toevoer afgeknepen vanwege „jaarlijks onderhoud”. Hoewel werd gevreesd dat het niet bij die tien dagen zou blijven, heeft Gazprom de gastoevoer richting Duitsland donderdag weer hervat, om de toevoer deze week weer verder te verlagen.  Volgens Kremlin-woordvoerder Dmitri Peskov heeft Moskou er „geen belang bij” om alle gasleveringen aan Europa stop te zetten, meldt persbureau AP. Rusland is „een verantwoordelijke gasleverancier”, aldus Peskov, en „wat iemand ook zegt in Europese hoofdsteden”, het land „is en blijft” volgens hem in grote mate verantwoordelijk voor de energiezekerheid van Europa.||https://www.nrc.nl//nieuws/2022/07/25/gazprom-schroeft-gaslevering-via-nord-stream-verder-terug-a4137322
2022-07-26||Een vette vis||Een stralende dag, geen vuiltje aan de lucht, zacht briesje. Eindelijk! Gauw pak ik de boel in en scheur naar de kust. Van ver zie ik Rabbit Island al schitteren. We zwaaien naar elkaar. Diep in zijn hart verlangt elke visser naar een eiland. Het eiland is zijn vrouw, de vissen zijn kinderen. Mouwen opstropen, flink pompen, alles inladen en omkleden. Mijn jacht kan te water. Tuurlijk is een motorboot ‘gemakkelijker’ en ‘veiliger’, maar wie niks riskeert is geen visser. Een kajak vergt spierkracht en moed. Een vis haken eist de dood in de ogen kijken. Alleen zó is het visoffer gerechtvaardigd.    Het gekabbel tegen het rubber klinkt als muziek. Zeewier en kelp zijn door de storm losgeraakt en drijven overal in zee. Kwallen zwemmen als roze taartjes onder mij langszij. Af en toe werp ik het drijfanker uit om op adem te komen. Alleen bekwame schippers kunnen dit eiland bereiken, zwemmers niet, ook niet Johnny Weissmuller. Het eiland blijkt een Elysium. Klauterend langs rotsen beland ik aan de achterkant in een lagune barstensvol zee-egels, gele en oranje slakjes. Garnaaltjes en krabbetjes schieten tussen m’n voeten weg. Ik vind een spierwit uitgebeend karkas, geklemd tussen de scherpe kaken van een ander karkas. Gestikt in eigen vraatzucht. Niets menselijks is de vis vreemd.  Op de hoogste heuveltop ga ik gestrekt in het kniehoge gras. Wachtend op de vloed, tuur ik naar tapuiten, zwaluwen, gouden plevieren die om mij heen cirkelen. Luidkeels zingen ze een welkomstserenade. Een intens geluk daalt in mij.  Ik denk aan Masafumi Nagasaki, de Japanse heremiet die naakt en in staat van volmaakt geluk leefde op een onbewoond eiland in de Pacific. Hij bewonderde babyschildpadden die uit eieren kropen en at alles wat op ’t eiland groeide – behalve vissen. Hij voelde zich zó verbonden met het eiland dat hij weigerde vissen te doden.  Ik ben geen Masafumi. Er zijn grenzen. Tijd voor een vette vis! Ik duw m’n jacht weer te water en peddel naar de diepte. Al snel volgt een beuk en met kromgetrokken hengel takel ik m’n eerste pollak omhoog. Wat een knoeperd! Wat een juweel! Kus op de bek, tik op de kop en hup in de emmer. Voor vanavond bij het turfvuur.  Maar dan… dan duikt plotseling een zeehondenkop tevoorschijn! Vlak voor m’n neus. We kijken elkaar aan. Hij zwemt rondjes om mij heen, knipoogt, en verdwijnt in de diepte. Dan verschijnt er nog een, en nóg een! Gedrieën beginnen ze loeihard te brullen terwijl ze verlekkerd naar mijn maaltje in de emmer lonken. De tanden van een hongerige zeehond in mijn rubberbootje, dat zou weleens het premature einde betekenen van deze visser en dit Dagboek.   Zelden zo hard gepeddeld. Zelden smaakte vis mij zo goed.||https://www.nrc.nl//nieuws/2022/07/25/een-vette-vis-a4137321
2022-07-26||Opinie | Meer diversiteit? Laat kinderen wetenschap doen||Kinderen zijn van nature kleine wetenschappers: ze worden geboren met intrinsieke nieuwsgierigheid, vormen hypothesen over hoe de wereld werkt, verzamelen informatie en komen zo tot nieuwe inzichten. Toch denken veel kinderen dat wetenschap niet voor hen is weggelegd. Dat geldt vooral voor meisjes, kinderen met een niet-westerse migratieachtergrond en kinderen zonder hoogopgeleide ouders. Eddie Brummelman is universitair  hoofddocent bij Pedagogische en Onderwijswetenschappen (UvA)  en lid van De  Jonge Akademie. Samen met Hanneke Hulst en Frans Snik leidt hij Lil’Scientist in samenwerking met de Stichting IMC Weekendschool, het Citizen Science Lab Leiden, Brein in Beeld, NEMO Science Museum en New Scientist.  Waarom? Omdat deze kinderen zich niet herkennen in het stereotype beeld van wetenschappers. Als je kinderen vraagt een wetenschapper te tekenen, schetsen ze vaak een witte man met een bril en een laboratoriumjas, te midden van indrukwekkende apparatuur: reageerbuizen, bunsenbranders en machines met wijzerplaten. Het is hoog tijd dit stereotype beeld te bestrijden. De wetenschap heeft namelijk een diversiteitsprobleem. Daarom lanceerde het ministerie van Onderwijs Cultuur en Wetenschap in 2020 het Nationaal actieplan voor meer diversiteit en inclusie in het hoger onderwijs en onderzoek. Minister Robbert Dijkgraaf (D66) heeft de Kamer eerder deze maand bijgepraat over dit actieplan.  Wat in zijn  actieplan wordt vergeten, is dat een gebrek aan diversiteit niet pas ontstaat in het hoger onderwijs en onderzoek – het ontstaat al op de basisschool of zelfs ervoor. Om diversiteit in de wetenschap te vergroten moeten we onze jongste generatie een inclusief beeld van wetenschap en wetenschappers meegeven. Een beeld waar iedereen zich in  herkent, ongeacht hun sekse, migratie-achtergrond of sociaal-economische achtergrond. Hoe kunnen we zo’n inclusief beeld creëren? Door alle kinderen een actieve rol te geven in het opzetten en uitvoeren van wetenschappelijk onderzoek. Dat kan in de schoolbanken, waarbij kinderen samen met hun klasgenoten wetenschappelijke experimenten doen, zoals de proefjes op proefjes.nl. Of in wetenschapsmusea zoals NEMO, waar kinderen experimenten uit allerlei wetenschappelijke disciplines kunnen doen. Maar het kan ook in wetenschappelijk onderzoek aan kennisinstellingen, waarbij wetenschappers samen met kinderen onderzoek opzetten en uitvoeren. Daarom is binnen De Jonge Akademie Lil’Scientist gelanceerd, een citizen science-programma dat is ontstaan uit een samenwerking met de IMC Weekendschool en inmiddels wordt gefinancierd vanuit de Nationale Wetenschapsagenda. We laten kinderen – vooral kinderen die opgroeien in kansarme situaties – samenwerken met diverse wetenschappers uit het hele land om écht wetenschappelijk onderzoek te doen. Zulke activiteiten zijn niet alleen leerzaam voor de kinderen, maar óók voor de wetenschappers. Kinderen komen namelijk vaak met onverwachte, onconventionele en creatieve ideeën, die kunnen leiden tot nieuwe ontdekkingen. Wetenschappers, die soms zijn vastgeroest in traditionele manieren van denken, kunnen zo nieuwe inzichten opdoen. Zo heb er nog nooit naar gekeken, hoor ik collega’s dan zeggen. Maar daarmee zijn we er nog niet. Simpelweg wetenschap doen met kinderen zorgt er niet automatisch voor dat kinderen zichzelf gaan zien als wetenschappers in de dop. Veel kinderen zien wetenschap namelijk als een elitaire, ingewikkelde en vooral eenzame bezigheid. Daarom is het belangrijk om wetenschap met kinderen te verankeren in drie kernboodschappen.  De eerste boodschap is dat wetenschap gaat om experimenteren: proberen, falen en opnieuw proberen. Wanneer volwassenen met kinderen praten over wetenschap vertellen ze vaak over vooraanstaande wetenschappers zoals Einstein, Darwin en Newton, die dan worden bestempeld als geniaal, alsof hun wetenschappelijke inzichten zomaar zijn komen aanwaaien. Dit is niet alleen onjuist maar ook ontmoedigend: kinderen die zichzelf geen genie vinden of wetenschap moeilijk vinden, haken af. Door wetenschap juist te beschrijven als een activiteit –niet als een identiteit – ontwikkelen kinderen meer interesse in wetenschap. Daarnaast is het essentieel dat kinderen ervaren dat ze steeds beter kunnen worden in het doen van wetenschap. Je hoeft de wetenschappelijke manier van denken niet meteen onder de knie te hebben. Als je iets niet begrijpt, betekent dit niet dat je dom bent; het betekent dat je jezelf kunt verbeteren. Zo’n groeimindset – het besef dat je vaardigheden niet vaststaan maar juist kunnen groeien –  helpt kinderen doorzetten en leren. Een laatste boodschap is dat wetenschap draait om samenwerken. Het is geen solitaire maar collectieve onderneming. Wetenschappers helpen elkaar, leren van elkaar en hebben een  gemeenschappelijk doel: de wereld beter begrijpen, zodat ze maatschappelijke problemen – zoals ongelijkheid, Covid-19 en klimaatverandering – kunnen aanpakken. Kinderen die opgroeien in kansarme situaties blinken uit in samenwerken. Mijn hoop is: Als we alle kinderen actief betrekken bij wetenschappelijk onderzoek, dan groeit hun nieuwsgierigheid, leergierigheid en zelfvertrouwen en leren ze dat iedereen een wetenschapper kan zijn. Dit is niet alleen nodig om diversiteit in hoger onderwijs en onderzoek te vergroten, maar ook essentieel voor de ontwikkeling van kinderen tot kritische wereldburgers. Immers, een wetenschappelijke manier van denken is niet voorbehouden aan wetenschappers aan een kennisinstelling; het is een vaardigheid die iedereen zich eigen kan maken. Want wetenschap is ván en vóór iedereen.||https://www.nrc.nl//nieuws/2022/07/25/meer-diversiteit-laat-kinderen-wetenschap-doen-a4137320
2022-07-26||Terrasperikelen||Het voelt als een voorrecht wanneer ik op zomaar een doordeweekse dag naar het strand fiets. De wind waait door mijn haren, strijkt warm langs mijn benen en krijgt grip op mijn zomerjurk. Lachend duw ik de stof omlaag. Het belooft warm te worden. Bij mijn favoriete strandtent is het mooiste plekje nog onbezet. Ik geniet van mijn koffie terwijl mijn tenen in het nog koele zand graven. Gelukzalig staar ik naar het diffuse ochtendlicht boven de aanrollende golven. Ik rek me uit. Dit is genieten in optima forma. Ik pak mijn boek uit mijn tas en begin te lezen.   Tegen twaalven begint het terras vol te stromen. Een jong stel komt over de loopplank aanlopen. Hij zegt iets grappigs, zij lacht lief naar hem. Hij heeft een goed getraind lijf. Zij heeft haar lange bruine haar met een paar spelden in een nonchalante wrong vastgezet. De vrolijkgekleurde Ibizajurk danst vrolijk om haar benen.  Naast mij zijn twee comfortabele loungestoelen vrijgekomen. Ik zie hem ernaar wijzen. „Kom gauw, voor ze bezet zijn.”    „Ga jij alvast zitten. Ik kom zo. Cynthia staat daar verderop. Even kletsen.”    Schichtig zie ik hem de kant opkijken die zij aanwijst. Hij wil haar nog tegenhouden, maar ze is al weg. Hij volgt haar met zijn ogen terwijl hij plaatsneemt. Een stevige kerel met een prominente bierbuik kijkt zoekend om zich heen. Alle plekjes zijn bezet. „Kan ik hier zitten?” Hij wijst op de vrije loungestoel.    „Mijn vriendin komt zo terug.”    „O, dan ben ik zo weer weg hoor. Best druk, hè”, zegt de bierbuik terwijl hij in de stoel neerploft.    „Waarschijnlijk omdat  Pinksteren  eraan komt”, zegt de sportieve man afwezig.    Ik volg het tafereel vanuit mijn ooghoek en spits mijn oren om niets te hoeven missen. Er hangt iets in de lucht. Ik voel het.    „Ach Pinksteren … is dat nou na Pasen? Ik kan die zooi nooit uit elkaar houden. Ga jij wel eens naar Pinkpop, of is het nou Paaspop?” De vetplooien in zijn buik golven heen en weer als  hij om zijn eigen flauwe grap lacht.    Geïrriteerd kijkt de ander de bierbuik aan.    „Niet leuk?” Hij krijgt geen antwoord. „Hé! worden we hier nog bediend?’ Zijn stem schalt over het terras. Met zijn blubberarmen zwaait hij naar de serveerster. „Hé, moppie, twee koffie hier.”    De bierbuik pakt zijn telefoon. „Effe mijn maat bellen en instructies geven. Die dakkapel moet er nog dit weekend in.” Nerveus zie ik de sportschoolman in de richting kijken waarin zijn vriendin is verdwenen. Hij kijkt op zijn horloge en dan weer voor zich uit.     In de verte komt de  vriendin met grote driftige passen aangelopen. Haar Ibizajurk fladdert geagiteerd rond haar benen. Met een gezicht op onweer plant ze haar armen in haar zij en gaat vlak voor hem staan. Haar boezem gaat hijgend op en neer. Om zich te kunnen oprichten moet hij een beetje  achterover hellen. Met haar gezicht op een afstand van een paar centimeter smijt ze de woorden in zijn gezicht.   „Cynthia godbetert, hoe haal je het in je hoofd klootzak. Je mag haar hebben, de trut. Met een strik eromheen, de sloerie.” Ze haalt uit met vlakke hand. Haar blote voeten bonken op de houten loopplank als ze wegstampt. Over haar schouder schreeuwt ze totaal overbodig. „Het is uit!” De vriend die plotseling geen vriend meer is, zakt terug in zijn stoel en wrijft over zijn wang. Zijn mondhoek trekt nerveus. De bierbuik helt naar hem over en klopt hem op zijn hand. „Biertje dan maar?” De inzendingen voor de NRC Zomerschrijfwedstrijd overtroffen dit jaar de verwachtingen van de jury. Van de 433 bijdragen bezorgde een groot aantal ons leesplezier. Ongetwijfeld had dat te maken met het thema, ‘Hoe heet kan een zomer zijn?’ Een aanzienlijk deel van de deelnemers werd erdoor geïnspireerd tot het schrijven van broeierige verhalen. Het viel op hoe banaliteiten meermaals via nuchtere elementen werden omzeild. De meeste inzendingen waren zorgvuldig en vooral verhalend geschreven en behandelden actuele thema’s, zoals de klimaatcrisis. De jury was aangenaam getroffen doordat de meeste auteurs echte scènes hadden geschreven, wat het literaire karakter benadrukte. De juryleden stonden regelmatig versteld van het gekozen vertelperspectief, bijvoorbeeld dat van een kamerplant. Na lang zomers beraad kwam de jury tot de uitverkiezing van vijf verhalen, die de komende weken op de Achterpagina en op nrc.nl worden gepubliceerd: ‘Terrasperikelen’,  ‘Wachtwoord’, ‘ Love in the Fast Lane’, ‘Dierenleed in streepjescode’ en ‘Mijn opa, de leeuwentemmer’. Michel Krielaars, voorzitter.  De jury bestond verder uit Joyce Roodnat, Floor Rusman, Peter Vermaas, Frank Vermeulen en Marjoleine de Vos. Over de uitslag wordt niet gecorrespondeerd Meer afleveringen 
				Zomerschrijfwedstrijd 2022
			||https://www.nrc.nl//nieuws/2022/07/25/terrasperikelen-a4137319
2022-07-26||Marianne Vos wint tweede etappe en pakt de gele trui||De Nederlandse wielrenner Marianne Vos heeft de tweede etappe van de Tour de France Femmes gewonnen. Vos sprintte na 135 kilometer naar de zege in het Franse Provins, de ritwinst bezorgde haar de eerste plek in het algemeen klassement. Ze neemt de gele leiderstrui over van landgenoot Lorena Wiebes, achter wie ze zondag als tweede eindigde in de openingsetappe. Vos sprong vlak voor de finish op het juiste moment weg uit een kopgroep van zes vrouwen. De kopgroep vormde zich op enkele kilometers van de streep, toen het door valpartijen uiteenvallende peloton de zes moest laten gaan. Uiteindelijk bleek de sprint van de ervaren Vos de andere vrouwen te machtig. In het algemeen klassement heeft ze tien seconden voorsprong op de Italiaanse Silvia Persico en twaalf seconden op de Poolse Katarzyna Niewiadoma. De 35-jarige Vos, meervoudig wereld- en Olympisch kampioen op de baan en de weg, was jaren een groot pleitbezorger van een vrouwenversie van de Tour de France, de wedstrijd die dit jaar voor het eerst sinds 2009 georganiseerd wordt. In acht etappes strijden 144 vrouwen om de prijzen. Na afloop sprak Vos van een „prachtige dag” en complimenteerde haar teamgenoten van Jumbo-Visma over hoe ze haar hadden „afgezet”.||https://www.nrc.nl//nieuws/2022/07/25/marianne-vos-wint-tweede-etappe-en-pakt-de-gele-trui-a4137316
2022-07-26||Philips verkeek zich op terugroepactie van apneu-apparaten||„Bij ons thuis is het: Hoelang nog, hoelang nog, hoelang nog?” Ton, 85 jaar, uit het Gelderse Wezep wordt „er gek van”. Zijn vrouw is 83, heeft een broze gezondheid, en  ademt elke nacht lucht in via een machine die mogelijk schadelijk is voor haar gezondheid. Wanneer ze een nieuwe machine krijgt? Hij heeft nog steeds  geen idee.   Wie ruim een jaar na de afkondiging van de terugroepactie van slaapapneu-apparaten (de zogenoemde Dreamstation)  de balans opmaakt, ziet dat Philips zich erop  heeft verkeken. De kritiek van toezichthouders  is niet mals en Philips moest al terugkomen op verschillende beloftes. Maandag werd bekend dat het bedrijf  een nog geheim  schikkingsvoorstel heeft ontvangen van het  Amerikaanse openbaar ministerie met een eisenpakket aan verbeteringen. Dat nieuws, en opnieuw tegenvallende kwartaalcijfers, maakte dat het aandeel na opening van de beurs 11 procent zakte, waarna het ietsje opklom tot min 8 procent.  Beleggers zijn het vertrouwen al langer  kwijt: het aandeel is nu 60 procent minder waard dan in april vorig jaar.  Sinds die periode stapelt slecht nieuws zich op. Toen reserveerde Philips voor het eerst 250 miljoen euro vanwege problemen met de apparaten. In juni gingen de alarmbellen echt  af: er kwam een  veiligheidswaarschuwing, de terugroepactie werd afgekondigd, en er werd nog eens 250 miljoen gereserveerd.  Inmiddels zijn de kosten opgelopen tot 890 miljoen euro. Dat is alleen voor de praktische kant, voor de juridische afhandeling (zoals het afkopen van schadeclaims) is voor zover bekend nog geen euro opzij gezet. Kritiek is er vooral op de communicatie over en de snelheid van de terugroepactie van de machines,  die mensen met last van  vervelende ademstops helpen doorslapen. Waar Philips bijvoorbeeld vorige zomer  nog liet weten dat september 2022 alle apparaten vervangen zouden zijn, is die ambitie nu teruggeschroefd naar   „90 procent” dit jaar. In totaal zijn er 3 miljoen nieuwe apparaten of reparatiekits geproduceerd van de 5,5 miljoen in totaal, zo liet Philips maandag weten. Het bedrijf zegt het productietempo in de tweede helft van het jaar verder op te voeren. Achteraf is het makkelijk te zeggen: Het is allemaal groter geworden Frans van Houten topman Philips „Achteraf is het makkelijk  te zeggen: ‘Het is allemaal groter geworden’”, zegt topman van Philips Frans van Houten maandag in een telefoongesprek met  NRC. „We moesten een inschatting maken van hoeveel slaapapneumachines er wereldwijd in gebruik waren. Op basis van mathematische modellen kwamen we op 3,5 tot 4 miljoen. Dat bleken er meer dan 5 miljoen te zijn.” Volgens de topman is er ook „gaandeweg duidelijk geworden wat er allemaal bij kwam kijken. Dit is de allergrootste medische recall ooit, voor zover ik weet.  Dan moet je ook heel veel dingen ontdekken.” Afgelopen maanden heeft de Amerikaanse gezondheidswaakhond FDA Philips  meerdere keren op de   vingers getikt. In maart eiste de FDA een betere informatievoorziening aan patiënten en tussenpersonen. In mei kreeg Philips  te horen dat het een plan moest inleveren om het tempo van de terugroepactie op te voeren. De Inspectie Gezondheidszorg en Jeugd houdt zich bij de kwestie Philips meer  op de vlakte, maar liet  in mei aan Nieuwsuur weten dat het bedrijf   „substantieel en structureel” tekortschiet bij de afhandeling van de terugroepactie. In Nederland is de helft van de slaapapneu-apparaten  vervangen. Maar de vervangoperatie veroorzaakt veel ergernis en onduidelijkheid. De vrouw van Ton uit Wezep (zijn achternaam is bij de redactie bekend) is een van de tienduizenden Nederlanders die nog wachten op een nieuwe machine. Tons correspondentie met de tussenhandelaar geeft goed inzicht in hoe weinig informatie patiënten krijgen.    Sinds januari  probeert Ton voorrang te krijgen voor zijn vrouw, gezien haar leeftijd. Hij kan het gevaar van  de machines niet goed inschatten en is bang  haar eerder te verliezen dan nodig. Net als de andere patiënten, is hij voor communicatie  aangewezen op   tussenhandelaren zoals Mediq. Afgelopen  januari kreeg Ton te horen dat er op dat moment pas 3.500  nieuwe apparaten waren geleverd.    „Wij zijn afhankelijk van de planning van Philips”, schreef een   medewerker klantcontact van Mediq. „Deze planning  is nog grotendeels onduidelijk.”  Ook toen Ton het in mei probeerde, kreeg hij geen voorrang of duidelijkheid. In juni mailde hij Mediq dat hij het een „grof schandaal” vond en zich  grote zorgen maakte om zijn vrouw. Mediq verwees weer naar onduidelijkheid bij Philips. Drie weken geleden lekte een nieuwsbrief  van Mediq uit naar de pers, waarin staat dat Philips „zeer beperkt” nieuwe apparaten levert. „Waarom weten we nog steeds niet met  welke criteria ze de volgorde bepalen?”, zegt Ton. Mark de Hek,  van SAP Letselschade Advocaten, staat inmiddels 600 Nederlanders bij die te maken hebben met de terugroepactie. Het valt hem op dat Philips weinig regie pakt in de communicatie; die wordt vooral overgelaten aan verschillende tussenhandelaren, die elk weer anders communiceren. „Patiënten horen niks over de planning. Ze kunnen volgende week een telefoontje krijgen dat ze aan de beurt zijn voor een nieuw apparaat, maar het kan ook pas volgend jaar gebeuren.”        Volgens Van Houten kán Philips niet zelf de volgorde bepalen. „Wij hebben geen patiëntgegevens, die liggen bijvoorbeeld bij thuiszorgorganisaties. Uiteindelijk is er maar één echte oplossing: zo gauw mogelijk zoveel mogelijk apparaten leveren.” De topman  „begrijpt” dat patiënten en toezichthouders vinden dat het lang duurt. „Eerder produceerden we minder dan een miljoen slaapapneu-machines per jaar, nu hebben we al bijna drie miljoen vervangende apparaten geproduceerd. Dat is best knap, maar als ik patiënt zou zijn, zou ik ook zeggen dat het lang duurt. Je zit in onzekerheid en je wacht.” Als ik patiënt zou zijn, zou ik ook zeggen dat het lang duurt Frans van Houten  In 2007 kocht Philips het Amerikaanse bedrijf Respironics en werd zo in   één klap een belangrijke leverancier van slaapapneu-apparaten. Maar bij dat Amerikaanse dochterbedrijf ging het  ging goed mis met de kwaliteitsbewaking. Interne    signalen over dat het geluiddempende  kunststofschuim in de machines kon afbrokkelen, werden genegeerd. In november 2021 kwam de FDA met een pijnlijk rapport  na een inspectie bij de fabriek in Pittsburgh. Al sinds 2015 waren er vermoedens dat het schuim in de apparaten kon afbrokkelen. Opmerkingen van monteurs over zwarte deeltjes in de maskers van de apparaten werden niet opgepakt.  Pas in het eerste kwartaal van 2021 hoorde de hoogste baas Van Houten van de problemen met de machines, zo zei hij eerder. Een deel van het bestuur van  Respironics, onder wie de topman van deze bedrijfstak, kon direct vertrekken. Maar ook nadat de  slaapapneu-affaire aan het licht was gekomen, bleef het bedrijf sussen.  Philips wees op het lage aantal  klachten: het zou maar tien klachten hebben gekregen van patiënten over gezondheidsproblemen door de Dreamstation. Maar de FDA schermde met een heel ander cijfer:  met zoekwoorden als  ‘schuim’, ‘zwart’, ‘verontreiniging’ en ‘deeltjes’ vond de toezichthouder in een database met opmerkingen van vooral monteurs meer dan 222.000 hits.  Mogelijk gaat maar een fractie daarvan daadwerkelijk  over afbrokkelend schuim,   maar Philips moest deze  opmerkingen van de toezichthouder allemaal opnieuw  onderzoeken. Ondertussen is nog steeds niet  duidelijk  of  de machines daadwerkelijk gevaarlijk zijn voor de gezondheid. Vorige maand kwam Philips met een tweede tussenrapport van een lopend groot onderzoek   naar het gevaar van de machines. Het bedrijf onderzocht tot dusver      60.000 teruggehaalde exemplaren van de Dreamstation. Apparaten die zijn gereinigd met schoonmaakmachines met ozon (een populaire reinigigingsmethode in de VS) hadden veel meer last van loskomend schuim. Bij 7 procent van deze machines     werd „significante degradatie” van het schuim gezien, tegenover  0,5 procent van de normaal gereinigde apparaten. Verder laat het rapport zien dat de kans op het vrijkomen van deeltjes klein lijkt. Die conclusie deelt ook de Nederlandse  inspectie na het lezen van het rapport. Maar zowel de Inspectie als Philips wijst op allerlei aanvullend  onderzoek dat gedaan moet worden.  „Er zijn nog veel vragen”, zegt advocaat De Hek, „zoals wat het precieze chemische karakter van het schuim is. En wat er kan gebeuren als mensen ermee in contact komen.”       Ook hier haalde het bedrijf zijn eerdere doelstelling niet. In december schreef Philips op zijn site dat het „de verwachting” was dat „het volledige onderzoek en de analyse met betrekking tot de schuimdeeltjes klaar zal zijn in het tweede kwartaal.” Inmiddels is de verwachting dat „de komende maanden” het onderzoek volledig wordt afgerond. Van Houten: „Of dat volgend kwartaal, of het laatste kwartaal van het jaar is, dat weet ik nog niet. Wel zijn de resultaten  bemoedigend.”   Een duidelijk teken dat Philips het sentiment rond de slaapapneu-apparaten verkeerd heeft aangevoeld, was de rel rond de bonussen aan de top van het bedrijf. In mei stemde bijna tachtig procent – een ongekend hoog percentage –  van de aandeelhouders tegen de bonussen, waaronder een extra uitkering van 1,8 miljoen euro  voor Van Houten. De stemming had een adviserend karakter en Philips besloot de bonussen alsnog uit te keren. In de tweede helft van het jaar belooft Philips beterschap, met de uitkomst van het onderzoek en betere financiële resultaten. Een opsteker zou   welkom zijn voor de topman die sinds 2011 aan het roer staat: het einde van zijn  huidige termijn nadert, in april  2023 loopt die af.   Zorgconcern Philips had afgelopen kwartaal veel last van lockdowns in China,  andere problemen in de toeleveringsketen en de wereldwijde inflatie. De omzet (op vergelijkbare basis) kwam met 4,2 miljard euro 7 procent lager uit dan in hetzelfde kwartaal vorig jaar. Een belangrijke fabriek in Shanghai met een essentieel onderdeel voor  echo-apparaten moest wekenlang dicht vanwege de lockdown, net als de haven van de stad. De aangepaste ebitda, de winst voor  aftrek van interest, belastingen, afschrijving en afboekingen, kwam uit op 216 miljoen, meer dan 300 miljoen minder dan in hetzelfde kwartaal vorig jaar.   Aan de orders ligt het niet, zegt Van Houten. „Buiten China om hebben we 6 procent ordergroei gehad, waaronder 35 procent ordergroei in Europa.”  In de tweede helft van het jaar moet de tegenwind gaan liggen, verwacht Van Houten, onder meer door de sterke ordergroei en doordat het bedrijf meer chips zijn toegezegd. ||https://www.nrc.nl//nieuws/2022/07/25/philips-verkeek-zich-op-terugroepactie-van-apneu-apparaten-2-a4137318
2022-07-26||Salamanders sterven aan een schimmelziekte. Hoe hebben ze die opgelopen?||‘Au! Dwars door mijn handschoen heen!” Rowen Post, student toegepaste biologie aan het Aeres MBO in Almere, trekt zijn bloedende vinger terug uit de fuik. Aangevallen door de larve van een geelgerande watertor. „Die kunnen gemeen bijten.” De larve is slechts bijvangst vandaag. Het dier waar het écht om gaat is vanuit de fuik al in een emmer water beland: een jongvolwassen exemplaar van de kamsalamander. Nog niet volgroeid, en van kop tot staart toch al tien centimeter lang. Zijn rug is zwart, en als hij echt volwassen is zal er een imposante kam op verschijnen. „Dan is het net een mini-draak”, zegt Annemarieke Spitzen, ecoloog bij Ravon – de Nederlandse organisatie voor onderzoek naar reptielen, amfibieën en vissen. Sinds 2020 doet Spitzen samen met collega Jesper Berndsen en Post onderzoek naar salamanders in poelen rond Zutphen. In het voorjaar en de zomer volgen ze de dieren elke twee weken. Vandaag is Berndsen ziek, en helpt Spitzens 12-jarige zoon Teun een dagje mee om de fuiken leeg te halen. „We wegen ze, meten ze op, nemen huidmonsters met een wattenstaafje, zetten ze op de foto en dan mogen ze terug in het water”, zegt hij. Zijn moeder wijst op de buik van de kamsalamander die ze aan het wegen is: geel met grote zwarte stippen. „Aan de hand van het stippenpatroon kunnen we individuele dieren herkennen.” De salamanders laten zich vrij gewillig onderzoeken. Af en toe opent er één zijn bekje, om een rij minuscule tanden te ontbloten. Spitzen: „Het meten en wegen duurt hooguit een paar minuten.” De monitoring is belangrijk omdat salamanders in Nederland en elders in Europa al zo’n tien jaar worden bedreigd door een dodelijke schimmelziekte. Batrachochytrium salamandrivorans, kortweg Bsal, tast door zweren zodanig de huid aan dat ze het loodje leggen. Salamanders ademen onder andere via de huid; die is dus van levensbelang. Bsal is in 2013 ontdekt in Nederland, zegt Spitzen, bij de zeldzame vuursalamander. „Die is echt de dupe geworden van Bsal”, zegt Post. In Nederland kwamen drie populaties van die soort in Limburg voor. „Van een van die drie is nu nog maar 0,1 procent van over.” Een andere is helemaal weg, van de derde kleine populatie zijn te weinig gegevens. Nu willen de onderzoekers achterhalen hoe het staat met de Bsal-gevoeligheid van twee andere soorten: de kleine watersalamander en de kamsalamander. „De kamsalamander is zeldzaam in Nederland”, zegt Spitzen. „We hebben ontdekt dat in de poel waar we nu staan 80 procent van de kamsalamanders besmet is met de schimmel.” In vergelijking: van de kleine watersalamander – een veelvoorkomende soort van zo’n tien centimeter lang, met rode buik en zwarte stippen – blijkt maar in 6 procent besmet. Toch is er een lichtpuntje: gek genoeg líjkt een deel op eigen kracht te genezen. Spitzen: „Sommige individuen die eerst ziek waren, lijken bij latere metingen de schimmel opeens niet meer bij zich te dragen. Heel vreemd, want in het lab zijn besmette dieren altijd ten dode opgeschreven.” Of er écht sprake is van genezing, of dat de schimmel zich binnen het salamanderlijf alleen tijdelijk gedeisd houdt, moet nog blijken. „Daarvoor is meer onderzoek nodig. Dus swabben, swabben, swabben.” En desinfecteren, blijkt als we doorgaan naar de volgende poel. De weegschaal, de liniaal: alles wordt na de metingen ontsmet met alcohol en het desinfectiemiddel VirkonS. Post: „Soms heb je bij één telplek wel tachtig salamanders. Dan groeit de berg met groene wergwerphandschoentjes in rap tempo.” Spitzen sproeit met een hogedrukspuit reinigingsmiddel over onze rubberlaarzen. „Anders breng je de schimmel zo mee naar de volgende locatie.” Dat is het rare, vertelt ze als we over een graspad naar de poel lopen. „Al onze bemonsteringsplekken liggen vrij geïsoleerd, op particulier terrein. Er komen dus niet veel voorbijgangers. Hoe komt de schimmel dan in zo’n poeltje terecht?” Vrijwilliger Rowen Post aan het werk Dieuwertje Bravenboer
 Ze hebben met E-dna de omgeving onderzocht. „Middels die techniek kan je het dna van de schimmel in het water detecteren door een watermonster te nemen. Zo hebben we ontdekt dat de schimmel op meer plaatsen in de omgeving voorkomt, maar dat de verspreiding vooralsnog willekeurig lijkt. We willen nu graag uitzoeken of we kunnen uitvogelen of er een patroon is én wat dat patroon verklaart.” Ze wijst op de hoge rietpluimen en de waterlelies voor ons. „In theorie zouden zwemmers het bijvoorbeeld met zich mee kunnen dragen, maar het ziet er niet naar uit dat hier vaak mensen in zwemmen. Dus misschien vindt de verspreiding op een andere manier plaats, bijvoorbeeld via watervogels. Maar het meest waarschijnlijk is toch de mens. Via modder aan de laarzen, via het verplaatsen van dieren en waterplanten.” De schimmel kan ook op planten overleven, voegt ze toe. „Het is dus absoluut geen goed idee om waterplanten uit je eigen vijver aan de buren te geven, of ze wat van je eigen salamanders cadeau te doen. Daarmee doe je vooral Bsal een plezier.” Teun ontdekt in een van de fuiken intussen een rare gelatineuze blob. „Een soort drilpuddinkje.” Het blijkt om de larve van de knoflookpad te gaan: een uiterst zeldzame soort die in deze omgeving leeft. Zou het kunnen dat amfibieënliefhebbers van heinde en verre naar hier komen, alle watertjes afstruinen en zo de schimmel verspreiden? „Wie weet”, zegt Spitzen. „Maar dat zijn allemaal speculaties: de echte oorzaak blijft voor nu onduidelijk.” De blob wordt weer teruggezet, net als de kamsalamanderlarven. Post heeft ze voor hun vrijlating uitvoerig op de foto gezet. „Wat leven er toch veel prachtige dieren onder water”, verzucht hij tevreden. De beet in zijn vinger is alweer vergeten en vergeven.  
 Aflevering 1: Regenwater
 Aflevering 2: Verzilting
 Aflevering 3: Salamanders 
 Aflevering 4: Bevers 
 Aflevering 5: Waterkoeling in de wetenschappelijke supercomputer
 Aflevering 6: Romeins watermanagement
 Aflevering 7: Rioolwater zuiveren

 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/07/25/salamanders-sterven-aan-een-schimmelziekte-hoe-hebben-ze-die-opgelopen-a4137317
2022-07-26||De bosbranden in het Yosemite National Park||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/25/de-bosbranden-in-het-yosemite-national-park-a4137301
2022-07-26||Harnoncourt en  Leonhardt wonnen het publiek voor  barokmuziek op historische instrumenten||Vorige week stierven vlak achter elkaar twee oudemuziekgrootheden: de bevriende violisten Alice Hoffelner-Harnoncourt en Marie Leonhardt-Amsler.  Beiden richtten met hun man, dirigenten en pioniers in de ‘historisch geïnformeerde muziekpraktijk’ Nikolaus Harnoncourt (1929 – 2016) en Gustav Leonhardt (1928 – 2012), toonaangevende oudemuziekensembles op; respectievelijk het Nederlandse Leonhardt Consort en het Oostenrijkse Concentus Musicus Wien. Alice Harnoncourt en Marie Leonhardt waren jaren concertmeester van hun ensemble, en wisten beiden publiek te winnen voor de uitvoering van barokmuziek op historische instrumenten. Samenwerkend verkregen ze onder andere bekendheid met de eerste integrale opname van Bachs kerkelijke cantates op oude instrumenten.   Alice Hoffelner werd geboren in Wenen in 1930. Ze was 23 toen zij met haar man Nikolaus Harnoncourt (toen 25) het ensemble oprichtte waarvan zij de bedrijfsvoering op zich nam en waarin ze tot haar pensioen in 2015 op 85-jarige leeftijd bleef spelen. Marie Amsler werd geboren in Lausanne, Zwitserland in 1928. Ze ontmoette klavecinist Gustav Leonhardt tijdens een studiejaar in Basel. De Leonhardts ontmoetten de Harnoncourts tijdens hun vervolgstudie in Wenen, waar ze begin jaren 50 enkele jaren bleven wonen voor ze naar Nederland verhuisden. De koppels zijn altijd bevriend gebleven. Naast concertmeester in Leonhardt Consort was Marie Leonhardt vanaf de oprichting in 1969 ook eerste violist in Musica Antiqua Amsterdam van Ton Koopman en gaf ze een tijd les aan het conservatorium van Rotterdam. In 1985 richtte ze met onder anderen Andrew Manze en Richard Egarr het Ensemble Baroque de Mateus op. Barokvioliste en musicologe Mimi Mitchell memoreerde in NRC dat Marie Leonhardt in de idealistische begintijd van de historische uitvoeringsherleving viool moest spelen zonder kinhouder, wat ze hetzelfde vond als ‘klavecimbel spelen zonder stoel’.  Ook al kreeg de oudemuziekbeweging met de jaren steeds realistischer en vastere grond onder de voeten, zelfs halverwege de jaren 90 klaagde Marie Leonhardt volgens NRC  nog over de weerzin bij haar moderne vioolcollega’s als een leerling iets wilde weten over de barokviool.  Alice Hoffelner-Harnoncourt werd 91. Marie Leonhardt-Amsler werd 93.  Musica Antiqua Amsterdam o.l.v. Gustav Leonhardt met Maria Leonhardt op eerste viool.  Bachs concert voor viool en hobo door Concentus Musicus Wien met op viool Alice Harnoncourt.||https://www.nrc.nl//nieuws/2022/07/25/harnoncourt-en-leonhardt-wonnen-het-publiek-voor-barokmuziek-op-historische-instrumenten-a4137315
2022-07-26||Islamitische vrouwen met hoofddoek vaker afgewezen voor baan||Moslima’s met hoofddoek worden bij sollicitaties veel vaker afgewezen dan vrouwen zonder migratieachtergrond, maar ook vaker dan islamitische vrouwen die géén hoofddoek dragen. Dat geldt met name voor dienstverlenende functies met veel klantcontacten. Dat blijkt uit een vergelijkende data-analyse in het tijdschrift European Sociological Review van onderzoek naar discriminatie op de arbeidsmarkt in drie Europese landen waaronder Nederland. De uitkomst suggereert dat het dragen van islamitische kleding zwaarder weegt bij discriminatie dan alleen een islamitische of migratie-achtergrond. De analyse maakt deel uit van een veel breder Europees onderzoek naar discriminatie, het GEMM-project. Voor dat project werden duizenden fictieve sollicitaties uitgestuurd naar Europese werkgevers, om verschillen in respons te peilen. Uit die data bekeken academici van de universiteiten van Oxford en Utrecht en van het Duitse instituut voor migratie-studies in Berlijn (DeZIM) een subset van 2.397 sollicitaties van vrouwen met en zonder hoofddoek (hijab) naar dienstverlenende functies in Duitsland, Nederland en Spanje. Ook werd onderscheid gemaakt tussen functies met veel persoonlijke klantcontacten  (receptionist, winkelbediende, kapper) en die met veel minder (kok, administratief medewerker, programmeur). Uit de analyse blijkt een „sterke discriminatie” van moslima’s met hoofddoek in Nederland en Duitsland. Van de niet-islamitische vrouwen zonder hoofddoek werd in Nederland bijna 70 procent opgeroepen voor een gesprek of gevraagd om meer informatie, van moslima’s met hoofddoek maar 34,5 procent en zonder hoofddoek 48,5 procent.  Uitgesplitst naar beroepen met veel klantcontacten is het verschil nog groter: daarbij werd 65 procent van de vrouwen zonder migratie-achtergrond uitgenodigd, 41,7 procent van de ongesluierde moslima’s en slechts 17,6 procent van de islamitische vrouwen met hijab. Voor Duitsland gelden vergelijkbare percentages. In Spanje was het verschil voor gesluierde vrouwen veel minder. Dat de afwijzing van gesluierde moslima’s het sterkst is bij functies met veel klantcontacten, wijst erop dat werkgevers anticiperen op negatieve reacties bij het publiek. De onderzoekers opperen dat werkgevers moslima’s zonder hijab eerder zien als ‘culturele’ of seculiere moslims, met een vagere relatie tot het geloof. Ze verwijzen naar eerdere studies die aantonen dat Europese bevolkingen overwegend afwijzend staan tegenover publieke uitingen van de islam, maar niet per se negatief tegenover moslims als groep. De onderzoekers verbazen zich over de „hoge mate van discriminatie” in Nederland, omdat het land een traditie heeft van tolerante accommodatie van minderheden. Een verklaring is het  jarenlange accent op Nederlandse culturele waarden in het integratie-debat. Dat kan leiden tot stigmatisering en het buiten de orde plaatsen van gelovige moslims. Bij hun bevindingen plaatsen de wetenschappers zelf een kanttekening. Op basis van hun onderzoek is het niet mogelijk te bepalen of werkgevers dezelfde reacties zouden hebben gehad op mannen met islamitische kledij of zichtbare tekenen van andere religies. Volgens een van de onderzoekers, de Utrechtse socioloog Valentia Di Stasio, is dat laatste niet erg waarschijnlijk. „Uit ander GEMM-onderzoek blijkt dat sollicitanten die christelijk vrijwilligerswerk deden, daar geen nadeel van ondervonden. Het gaat echt alleen om moslims, en dan vooral om de hoofddoek.” De analyse werd uitgevoerd voor Nederland, Duitsland en Spanje, omdat in die landen een foto bij een sollicitatie niet ongebruikelijk is. Voor het experiment werd gebruik gemaakt van gekochte foto’s die met en zonder gefotoshopte hijab werden verstuurd.  Tussen de landen gelden ook relevante overeenkomsten en verschillen. Nederland en Duitsland kennen wettelijke restricties op het dragen van islamitische kleding, Spanje niet. Van de Duitsers en Spanjaarden vindt een kwart dat islamitische kleding in het openbaar verboden zou moeten zijn in Nederland ligt dat lager (14,5 procent).  Het aandeel van moslims in de bevolking is in Nederland (7,1 procent) en Duitsland (6,1 procent) vergelijkbaar. Spanje (2,6 procent) kent pas sinds begin deze eeuw toenemende immigratie uit islamitische landen. Het is niet het eerste onderzoek naar discriminatie op de Nederlandse arbeidsmarkt. Een experiment van het Verwey- Jonker Instituut wees vorig jaar uit dat studenten met een migratie-achtergrond grotere moeite hebben om een stageplek te vinden. Vooral mannen met een migratie-achtergrond werden minder vaak op gesprek gevraagd. Discriminatie op de arbeidsmarkt werd in 2010 ook vastgesteld in het  rapport  Liever Mark dan Mohammed van het Sociaal en Cultureel Planbureau .||https://www.nrc.nl//nieuws/2022/07/25/met-hoofddoek-vaker-afgewezen-voor-baan-a4137314
2022-07-26||VU en UvA roepen internationale studenten zonder woonruimte op thuis te blijven||De Vrije Universiteit (VU) en de Universiteit van Amsterdam (UvA) raden internationale studenten af naar Nederland te komen als ze van tevoren geen huisvesting hebben kunnen vinden. Met nog een goede maand tot de start van het nieuwe academisch jaar, doen de VU en de UvA deze oproep, zo bevestigen de universiteiten na berichtgeving van Het Parool. De VU raadt studenten die voor 1 augustus nog geen kamer hebben af te komen. Het advies van de UvA geldt tot 15 augustus. De afgelopen jaren bleken vanwege de coronapandemie leegstaande hostels en vakantieparken uitwijkmogelijkheden, maar nu die opties sterk zijn verminderd, zien de universiteiten in de hoofdstad zich genoodzaakt studenten op te roepen hun studieplannen af te blazen. Momenteel hebben zich ruim 70.000 studenten voor beide Amsterdamse universiteiten aangemeld, van wie ruim 17.000 internationale studenten. Volgens een inventarisatie van Universiteiten van Nederland (voorheen VSNU) raadden zeker vier andere universiteiten studenten af naar Nederland te komen als ze geen woning kunnen vinden. Een woordvoerder van de koepelorganisatie benadrukt dat de oproep om thuis te blijven „niet een boodschap is die je wilt afgeven, maar dat het wel nodig is omdat we studenten goed willen voorlichten over de situatie in studentensteden”. Zeker omdat universiteiten internationalisering nog altijd als iets positiefs zien - onder meer om internationaal talent aan te kunnen trekken. De Universiteit Utrecht deed een vergelijkbare oproep als de UvA en de VU daarom eerder „met pijn in het hart”. Universiteiten kunnen met de huidige wetgeving buitenlandse studenten niet weigeren. Een wetsvoorstel dat universiteiten mogelijkheden zou geven dat wél te doen werd onlangs door minister Robbert Dijkgraaf (Onderwijs, Cultuur en Wetenschap, D66) op de lange baan geschoven. Het aantal internationale studenten is de afgelopen jaren volgens internationaliseringsorganisatie Nuffic gestaag gegroeid tot 115.000 studenten in het afgelopen studiejaar, onder meer vanwege relatief betaalbare studies en de grote beschikbaarheid van Engelstalig onderwijs.||https://www.nrc.nl//nieuws/2022/07/25/vu-en-uva-roepen-internationale-studenten-zonder-woonruimte-op-thuis-te-blijven-a4137312
2022-07-26||Verenigd Koninkrijk neemt organisatie Songfestival over van Oekraïne||Het Eurovisie Songfestival vindt volgend jaar plaats in een nog nader te bepalen stad in het Verenigd Koninkrijk. Dat heeft de European Broadcasting Union (EBU) maandag bekendgemaakt. Eigenlijk zou Oekraïne de organisatie van het evenement op zich nemen, maar dat gaat vanwege de Russische invasie niet door. Normaliter wordt het Songfestival georganiseerd door de meest recente winnaar. Het Verenigd Koninkrijk werd de afgelopen editie tweede. Volgens de EBU gaat het land wel „namens” Oekraïne organiseren. Zo krijgt het door oorlog geteisterde land — ongeacht het optreden — een plek in de finale en komen er „Oekraïense elementen” terug in de shows. Na de recente winst van de Oekraïense band Kalush Orchestra hoopte president Volodymyr Zelensky nog hardop het muziekevenement volgend jaar te kunnen ontvangen in de zuidelijke havenstad Marioepol. De door de Russen in as gelegde stad zou dan „vrij, vredig en hersteld” zijn, zo klonk zijn wens.||https://www.nrc.nl//nieuws/2022/07/25/verenigd-koninkrijk-neemt-organisatie-songfestival-over-van-oekraine-a4137313
2022-07-26||Opinie | Ook meisjes hebben ADHD, niet alleen drukke jongetjes||Daar zal je mee moeten leren leven, zei mijn huisarts toen ik sprak over de heftige overprikkeling die ik in het dagelijks leven ervoer. Ik had altijd al in zekere mate last gehad van het slecht kunnen verdragen van fel licht, harde geluiden en drukte om mij heen,  maar het werd erger en er kwamen klachten bij: benauwdheid, hoofdpijn, slapeloosheid en een enorme onrust. Ik had van alles geprobeerd, dokters en psychologen bezocht, maar niets leek te helpen. Inmiddels had ik de pijnlijke conclusie getrokken dat een ‘normaal werkend leven’ er voor mij niet in zat, ondanks mijn mastersdiploma. Toen wist ik nog niet wat ik nu weet: dat ADHD een belangrijke oorzaak was voor mijn klachten. Elke van Daal is klinisch epidemioloog bij het Maastricht UMC+. ADHD onder vrouwen is sterk ondergediagnosticeerd. Als dat al gebeurt, is dat regelmatig pas op volwassen leeftijd. Vrouwen met ADHD vertonen minder storend gedrag en zijn van nature meer geneigd zich aan te passen dan mannen. De hyperactiviteit uit zich bij hen vaker in innerlijke onrust, wat voor de omgeving veel minder merkbaar is. Als er ook nog sprake is van een bovengemiddelde intelligentie, valt het vaak al helemaal niet meer op dat er iets aan de hand is: de schoolprestaties zijn immers prima.  In stilte worstelen deze meiden, bewust of onbewust, met alle prikkels en afleidingen die er dagelijks op hen afgevuurd worden. Om toch goed mee te komen op school, maar ook op sociaal gebied, zijn zij veelal meesters geworden in aanpassen en compenseren. Dit levert op korte termijn weliswaar iets op, maar op latere leeftijd eist dit vaak zijn tol. Verslavingen, burn-outs, angsten en depressies zijn bekende gevolgen, maar ook een laag zelfbeeld en het gevoel niet te voldoen. Zodra hulp wordt ingeschakeld volgt vaak eerst een periode van ellende, onbegrip en misdiagnoses, voordat überhaupt aan ADHD gedacht wordt.  Als uiteindelijk de diagnose gegeven is, gaan veel vrouwen  door een rouwproces. We beseffen dat niet alles aan onszelf te wijten was, maar dat ons brein simpelweg anders werkt. De vraag hoe het leven was gelopen als ADHD eerder was ontdekt komt boven. Maar er is ook opluchting: een oorzaak biedt perspectief.  Naast medicatie helpt het om te leren hoe het ADHD-brein werkt en hoe hiermee omgegaan kan worden. Zeker in deze snelle samenleving is het essentieel dat ons drukke brein genoeg rust krijgt. Een goede balans tussen werk en privé is voor iedereen van belang, maar voor hen bij wie het filter niet zo goed werkt  nog iets meer.  De laatste jaren komt er meer aandacht voor de andere uiting die veel mentale aandoeningen, zoals ADHD, vertonen bij vrouwen. Toch wordt ADHD vaak nog steeds ten onrechte gezien als een syndroom dat enkel voorkomt bij drukke jongetjes. Daardoor lopen nog veel meisjes en vrouwen met ADHD rond zonder het te weten.  Een eerdere herkenning kan veel leed voorkomen. Als meisjes al jong leren omgaan met hun ADHD, slinkt de kans op latere problemen. Sterker, het biedt ruimte om de mooie kanten van hun persoonlijkheid meer te laten bloeien. ADHD’ers in hun kracht zijn met hun originele inzichten, creativiteit en spontaniteit namelijk niet alleen waardevol voor veel organisaties, maar met hun kleurrijke karakter ook een verrijking voor de samenleving.    ||https://www.nrc.nl//nieuws/2022/07/25/ook-meisjes-hebben-adhd-niet-alleen-drukke-jongetjes-a4137311
2022-07-26||Ode aan het obscure en het verborgene op De Parade||Wielrennen als achtergrond voor een verhaal over vriendschap: het is niet het meest oorspronkelijke uitgangspunt dat de makers van Vuelta hebben uitgekozen. In de voorstelling van Het NUT die deze dagen op De Parade te zien is, spelen acteurs Dennis Coenen en Marcel Roelfsema twee vrienden die broederlijk de rangen van de wielersport beklimmen, tot de een de ander op het moment suprême een mes in de rug steekt. De acteurs geven een zeer fysieke performance weg: op vastgezette fietsen op het podium simuleren ze de fietstochten van de vrienden tot het zweet ze van het gezicht gutst. Het levert echter nul inhoudelijke spanning op. De tekst van Frank Heinen lepelt cliché na cliché op (de mannelijke trots en competitiedrift staan centraal, maar ook dopingschandalen, de keuze tussen familie en carrière en de tol van de roem worden kort en inspiratieloos aangestipt) en de spelregie van Reinout Bongers is rechttoe-rechtaan. Vuelta biedt van begin tot eind geen enkele verrassing. Dat je op een festival als De Parade ook toegankelijk kan zijn zonder in totale gezapigheid te vervallen, bewijzen De Poezieboys (acteurs Jos Nargy en Joep Hendrikx) samen met auteur Joost Oomen en componist Willie Darktrousers. Het viertal ging op zoek naar werk en leven van de extreem obscure, begin twintigste-eeuwse dichter Jörgi Eisføgl. De makers stuitten in een antiquariaat op een van zijn gedichten en raakten gefascineerd, des te meer toen ze erachter kwamen dat een zoektocht op Google geen enkel resultaat opleverde. Literatuuronderzoek leidde nauwelijks tot meer informatie, en in Eisføgl proberen de makers daarom een verhaal te maken van welgeteld drie gedichten en drie biografische details. Dat dat toch interessant theater oplevert, is te danken aan de enthousiasmerende, directe speelstijl en de focus op de schoonheid van het afwezige: het gebrek aan feiten biedt de makers de mogelijkheid om associatief te werk te gaan. In een combinatie van theatrale voordrachten, uiteenzettingen van het onderzoek en de muzikale interventies van Darktrousers scheppen de makers een ode aan het obscure en het verborgene in een tijd waarin alles van iedereen op straat ligt. Theatermaker Steef de Jong trakteert het publiek in Een luitenant op eenzelfde soort enthousiasme – in zijn geval betreft die het operettegenre, en in deze voorstelling specifiek Ein Walzertraum van Oscar Straus. De Jong legt ons uit dat hij dit najaar een bewerking van het stuk zal maken bij de Weense Volksopera, maar dat hij ter voorbereiding met ons in sneltreinvaart door de operette zal gaan. Daarvoor heeft hij een levensgroot schetsboek voorbereid, dat als geestig houtje-touwtjedecor voor deze Parade-versie dient. Maar zelfs met ‘turbogeschwindigkeit’ voelt het nog te uitgesponnen. Straus’ operette is een dodelijk saaie klucht met bordkartonnen personages, voorspelbare soapverwikkelingen en een ouderwetse moraal. De Jong weet met zijn ironiserende spel en het visuele vernuft van zijn pop-upscenografie de verveling enige tijd op afstand te houden, maar uiteindelijk voelt het toch alsof een superfan van Goede Tijden, Slechte Tijden je met glanzende ogen de plotwendingen navertelt: leuker voor de verteller dan voor degene die naar diens onbegrijpelijke fascinatie moet luisteren.  De Parade. Gezien: 23/7, Moreelsepark, Utrecht. Daar t/m 7/8, daarna van 12 t/m 28/8 in Amsterdam. Inl: deparade.nl 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/25/ode-aan-het-obscure-en-het-verborgene-op-de-parade-a4137306
2022-07-26||Europese vakbonden: stel maximale temperatuur voor buitenwerk vast||Vakbonden willen een Europese wet die werknemers beschermt tegen hoge temperaturen tijdens werk in de buitenlucht. Het Europees Verbond van Vakverenigingen (EVV) vraagt de Europese Commissie actie te ondernemen. De organisatie vindt een wet hard nodig om werknemers „te beschermen tegen de gevolgen van klimaatverandering”. De EVV, een koepelorganisatie waarbij ruim negentig vakbonden uit 39 landen zijn aangesloten, zet deze stap nadat er recent in Spanje zeker twee arbeiders zijn overleden als gevolg van een hitteberoerte. Een zestigjarige man overleed deze maand aan de gevolgen van een hartaanval, veroorzaakt door hoge temperaturen tijdens zijn werk als straatveger. Het was die dag ongeveer veertig graden in Madrid. In Nederland zijn de CNV, FNV en VCP aangesloten bij de EVV. Zonder duidelijke regelgeving zullen er vaker dergelijke tragedies plaatsvinden, zegt de EVV. In slechts een paar landen, waaronder België en Hongarije, is vastgesteld tot welke temperatuur er buiten mag worden gewerkt. Zo ligt de grens voor zwaar fysiek werk op 18 graden in België. In Hongarije ligt die grens hoger, daar mag het voor zwaar lichamelijk werk niet warmer zijn dan 27 graden.  In Nederland is er geen regelgeving op het gebied van maximale temperaturen voor buitenwerk. Bas van Weegberg, lid van het dagelijks bestuur van FNV, vindt het een „goed plan” van de EVV, maar meent dat er niet moeten worden „gewacht op Europa”. Werkgevers en de overheid moeten zelf actie ondernemen. Met de hitte van de afgelopen weken zijn er „meerdere verhalen” bij FNV binnengekomen, maar hoeveel hittegerelateerde arbeidsongevallen er in Nederland plaatsvinden is onduidelijk.  Nederlandse werkgevers zijn verplicht om een hitteplan op te stellen, maar omdat de overheid dit niet voldoende handhaaft is er nog altijd ruimte voor risico’s. Volgens Van Weegberg behoren onder meer koeriers, postbezorgers, bakkers en bouwvakkers tot de risicogroep in Nederland. Harde grenzen zijn volgens de FNV niet nodig. „De werktemperatuur moet passen bij de activiteit en als je goed luistert naar je werknemers, dan krijg je in kaart welke temperatuur bij welke activiteit te hoog is.” ||https://www.nrc.nl//nieuws/2022/07/25/europese-vakbonden-maximale-temperatuur-voor-buitenwerk-a4137300
2022-07-26||Rusland: onderzoek naar huurlingen in Oekraïne, onder wie Nederlanders||Rusland doet onderzoek naar onder meer Nederlandse huurlingen in Oekraïne. Dat zegt de chef van het Russisch Onderzoekscomité Aleksandr Bastrikin in een interview met de Russische krant Rossiyskaya Gazeta. Om hoeveel huurlingen het zou gaan is niet bekend, het Nederlandse ministerie van Buitenlandse Zaken laat via een woordvoerder weten dat het niet op de hoogte is gesteld door Rusland, en dat er ook geen verzoek tot consulaire bijstand is gedaan. Wie in Oekraïne is, hoeft dat niet aan een ambassade te melden.  Eerder dit jaar zijn twee Britten en een Marokkaan in de zelfverklaarde — maar illegitieme — Volksrepubliek Donetsk tot de dood veroordeeld voor „medeplichtigheid aan criminele activiteiten” in Oekraïne. Naast een onbekend aantal Nederlanders sprak Bastrikin eveneens over Britse, Amerikaanse, Canadese en Georgische staatsburgers die worden onderzocht voor huurlingenactiviteiten. Details gaf hij verder niet. In het interview zei de functionaris verder wel dat Rusland een internationaal tribunaal wil oprichten, om meer dan tweehonderd Oekraïners te berechten wegens „misdaden tegen de menselijkheid”. Onder meer Bolivia, Iran en Syrië willen daar volgens Bastrikin aan meedoen.||https://www.nrc.nl//nieuws/2022/07/25/rusland-onderzoek-naar-huurlingen-in-oekraine-onder-wie-nederlanders-a4137303
2022-07-26||Dress Code - wat ons uiterlijk zegt over onze identiteit||Manon Boyer (Frankrijk, 1993) dompelde zich onder in de wereld van New Yorkse dragqueens. „Aan het begin van het project”, zegt Boyer, „ontmoette ik Aná Valbanana, die me het leven van een jonge dragqueen liet zien. Ik fotografeerde haar privéleven, mocht de kleedkamers in, op het podium in de coulissen staan.” Boyer geeft met haar beelden een intiem inkijkje in de dragscene. Foto Manon Boyer
 In Mamoiada, een kleine gemeente op Sardinië, wordt elk jaar op 17 januari een heidens ritueel gevierd ter gelegenheid van het feest van San Antonio Abate, het begin van het lokale carnaval. Antonio D’Ambrosio (Italië, 1955) fotografeerde de Mamuthones en de Issohadores: personages die zich kleden als mythische dieren. Antonio D’Ambrosio Met zijn serie ‘Voodoo’ legde Bruno Cattani (Italië, 1964) in 2019 voodoo-rituelen vast in Benin en Togo. Foto Bruno Cattani Mathieu Richer Mamousse (Frankrijk, 1989) legde in de serie ‘Anima’ over de hele wereld religieuze processies vast, op zoek naar, zoals hij het zelf formuleert, „het moment dat mannen en vrouwen zichzelf compleet vergeten en zich verenigen in een stoet van gelovigen.”. Mamousse focust daarbij met name op de uitbundige kleding, waar vaak jaren aan gewerkt is. Foto Mathieu Richer Mamousse ‘Ekifire’, ‘halfdood’, zo noemde de Oegandese president Yoweri Museveni homoseksuelen tijdens een bijeenkomst in 2014 waarin een anti-homowet werd aangekondigd. Voor de homogemeenschap in verschillende landen in Oost-Afrika (Burundi, Rwanda, Oeganda) is dat inderdaad de realiteit: het onthullen van je homoseksualiteit veroordeelt je tot sociaal isolement: het maakt het vinden van een baan, een huis, een vrij bestaan bijna onmogelijk.  Van 2012 tot 2018 fotografeerde Frédéric Noy (Frankrijk, 1965) seksuele minderheden in Oost-Afrika. Ook degenen die actie voeren tegen het onderdrukkende beleid en die weigeren zich te verstoppen. Foto Frédéric Noy In de tentoonstelling ‘Invasion’ wordt werk getoond van jonge kunstenaars uit Oekraïne, die zijn uitgenodigd als artists in residence in de Manuel Rivera-Ortiz Foundation in Arles. De foto is van Yevheniia Kriuk, getiteld: ‘Jenya’. Foto Yevheniia Kriuk ‘Ibeji’ betekent zoiets als ‘dubbele geboorte’ of: ‘de onafscheidelijke twee’ en staat voor de ultieme harmonie tussen twee mensen. Sanne De Wilde (België, 1987) en Bénédicte Kurzen (Frankrijk, 1980) fotografeerden tweelingen in West-Afrika, waar het verschijnsel zo’n vier keer zo vaak voorkomt als in de rest van de wereld. Het centrum van deze tweelingzone is Igbo-Ora, een stadje in het zuidwesten van Nigeria. Op de foto: de tweeling Kehinde Deborah and Taiwo Celestine (10), op weg naar de kerk. De Wilde en Kurzen wonnen met deze serie in 2019 de eerste prijs in de categorie ‘Portret’ van World Press Photo. Foto Sanne De Wilde & Bénédicte Kurzen Benoît Feron (België, 1962) reist al decennia de wereld rond om volkeren uit allerlei landen vast te leggen. Hij werkte veel in Afrika, waar hij onder andere fotografeerde in Ethiopië, Kenia en Tanzania, en was in India, Papoea Nieuw Guinea en Zuid-Amerika. In ‘Sense of Identity’ laat hij zien hoe mensen over de hele wereld met kleding en rituelen hun identiteit vormgeven. Foto Benoît Feron De foto’s van Phumzile Khanyile (Zuid-Afrika, 1991) lezen een beetje als een dagboek; er is weinig onderscheid tussen haar werk en haar eigen leven. „Ik ben opgevoed door mijn grootmoeder, die stereotiepe ideeën had over wat het betekent om een vrouw te zijn, en ik vond dat vaak verstikkend.” In de serie ‘Plastic Crowns’ onderzoekt Khanyile de levens van vrouwen in Zuid-Afrika door haar eigen ervaringen te laten zien, sociale taboes in beeld te brengen en door haar expliciete verkenning van de seksuele politiek. Foto Phumzile Khanyile  ‘The Savage, the Fools and the Bear’ is een internationaal fotoproject van Michela Benaglia (Italië, 1980) waarin ze mensen vastlegt die zich verkleden met maskers en dierenhuiden, als onderdeel van vaak eeuwenoude tradities, mythen en rituele dorpsfeesten over de hele wereld. Deze foto is gemaakt tijdens een jaarlijks festival in Escalaplano, Sardinië. Foto Michela Benaglia In de serie ‘Expire’ legde Denis Bourges (Frankrijk, 1966) activisten van Extinction Rebellion vast die tijdens de International Rebellion in oktober 2019 bij de Assemblée nationale in Parijsprotesteren tegen de gevolgen van de klimaatverandering. Ze hulden hun gezichten in plastic. De boodschap: wij stikken! Foto Denis Bourges Lila Neutre (Frankrijk, 1989) stelt in haar fotografie onze ideeën over identiteit en zelfexpressie in hedendaagse westerse samenlevingen ter discussie. Ze ontleent haar visuele vocabulaire zowel aan modefotografie als aan populaire cultuur. In de expositie ‘Sculpting the Self’ laat ze vijf subculturen zien die kleding gebruiken als een middel tot sociaal en politiek protest. Deze foto is afkomstig uit de serie ‘The rest is drag - Voguers and the ballroom scene’. Foto Lila Neutre Een Zapotec-vrouw poseert in haar traditionele outfit in een studio in Juchitán, Mexico, juli 2019. In ‘Fleurs de l’Isthme’ portretteert  Delphine Blast (Frankrijk, 1981) Mexicaanse vrouwen die zich op de markt van bloemenstad Juchitán kleden in hun lokale kostuums: een petticoat (enagua), een mouwloos geborduurd topje (huipil)  en een hoofdtooi van fijn wit kant (resplandor). De outfit staat symbool voor puurheid en kracht. Foto Delphine Blast  
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/25/dress-code-wat-ons-uiterlijk-zegt-over-onze-identiteit-a4136337
2022-07-26||Mensen verdrinken vooral in open water. &#8216;Tegen de mui in zwemmen gaat niet, de stroming is te snel&#8217;||‘Denken jullie dat het een goeie dag is om in zee te zwemmen?”, vraagt instructeur Bram Naves (25). Door het raam achter hem, op de eerste verdieping van stadion The Hague Beachstadium,  is te zien dat op het strand van Scheveningen een stevige wind staat. In de voor Nederlandse begrippen hoge golven liggen hordes surfers, van beginnersklasjes tot nationaal kampioenen. Naves geeft zelf het antwoord: „Het is een leuke dag om te surfen, maar voor zwemmen zijn de omstandigheden niet zo geschikt.”  Maar het is wél een goede dag om te leren hoe je veilig in zee zwemt. Dus zullen hij en co-instructeur Sophie Brandt Corstius (33) van ABZee veilig in zee straks vier cursisten mee het water in nemen voor een workshop.  „Dan ervaren jullie  wat de zee kan doen”, zegt Naves. Dat is leuker en leerzamer dan op een dag dat er geen golven zijn, zegt hij. „Nu kunnen jullie echt de kracht van een mui voelen.” En leren hoe met die kracht om te gaan. Nog steeds verdrinken er in Nederland ieder jaar zo’n honderd mensen in open water, zegt Titus Visser van de Nationale Raad Zwemveiligheid (NRZ). „Nog veel meer mensen worden gered door hulporganisaties zoals de reddingsbrigade.” Om het aantal verdrinkingen omlaag te brengen, is NRZ in 2020 begonnen met het Nationaal Plan Zwemveiligheid. De campagne ‘Wie checkt jou? – veilig in en uit het water’ werd eerder deze maand gelanceerd. Daarmee wil de raad  mensen aansporen om altijd samen te zwemmen óf iemand die op de kant blijft te vragen je in de gaten te houden. „De bedoeling is om zwemmers bewust te maken van risico’s, want veilig het water uit komen is geen vanzelfsprekendheid”, zegt Visser. Uit cijfers die het Centraal Bureau voor de Statistiek maandag – op World Drowning Prevention Day – publiceerde blijkt dat er afgelopen jaar minder mensen zijn verdronken. In 2021 zijn in Nederland 80 mensen om het leven gekomen door verdrinking, 27 minder dan het jaar ervoor. Het gaat hierbij om zogeheten accidentele verdrinkingen; verdrinking als gevolg van onder meer misdaad en verkeersongevallen registreert het CBS apart. Het aantal verdrinkingen is sterk gedaald vanaf 1950, in dat jaar verdronken er nog 516 mensen. Vanaf eind jaren 80 stabiliseerde het aantal tot gemiddeld rond de 100 per jaar. Nu komen de  meeste verdrinkingen voor bij  60-plussers en mensen met een migratie-achtergrond. Ruim  70 procent van de verdrinkingen gebeurt  in open water, zoals in een gracht, waarbij regelmatig alcohol in het spel is, in een sloot en in de zee. De workshop Veilig in Zee voor volwassenen begint met de theorie, in een lokaaltje. „Daarna trekken we de wetsuits aan”, zegt Naves, terwijl hij de powerpoint van ABZee opstart. Een van de deelnemers is Nicole McNeilly (34) uit Ierland. Ze zwom daar veel in open water. Ze woont nu al een tijd in Nederland en wil haar hobby ook hier beoefenen. Maar woeste, grillige Nederlandse zee is een andere zee dan de Ierse, vandaar deze workshop. De meest voorkomende angst bij mensen die in zee willen gaan zwemmen is de muistroming, en dat ís ook een van de grootste gevaren van de zee. Een mui ontstaat doordat het water dat door golven het strand op komt, ook weer terug de zee in moet, legt Naves uit.  Met behulp van een illustratie laat hij zien hoe zeewater in golven de zandbanken over komt en dan – als het niet meer verder kan – parallel aan het strand twee kanten op wordt gestuwd. Als twee van die parallelle stromingen, ‘feeders’ genoemd, elkaar tegenkomen vormen ze een mui, waarbij het water via de ‘bottleneck’ terug de zee instroomt.  Vanaf het strand is de mui te herkennen aan donkerder water, omdat het daar dieper is, en doordat de golven er niet of minder breken. „Het ironische is dat mensen daar juist vaak de zee in gaan, omdat het er rustiger lijkt.” Maar als je in een mui terechtkomt, kun je zonder dat je het doorhebt opeens met twee meter per seconde tientallen meters mee de zee in worden gesleept. Dat is op zich nog niet zo’n probleem. „Behalve dat mensen gaan proberen tégen die stroming in terug te zwemmen.” Vermoeidheid breekt hun  op. Paniek slaat toe. En dan komen ze in de problemen. Joeri Fredriks (33) zag het tijdens het surfen en tijdens het geven van surflessen regelmatig gebeuren. „Veel mensen denken dat als je kan zwemmen in een zwembad, je ook in zee kan zwemmen. Maar de zee werkt heel anders.” Op school en ook tijdens zwemles is daar geen aandacht voor, zegt hij. „Bizar, vond ik dat.” Daarom begon hij in 2014 samen met twee anderen ABZee. Er is in Nederland één vergelijkbaar initiatief. Bij Bewegingsplein Westduin kunnen kinderen hun C-diploma+ halen, een C-diploma mét zeezwemervaring. Ook ABZee begon in eerste instantie met lessen voor kinderen, maar al snel bleken ook ouders en volwassen zonder kinderen geïnteresseerd. Afgelopen jaar hadden ze 600 deelnemers, van alle leeftijden. „Het is een soort slipcursus”, zegt Fredriks. „Je wílt niet in een gevaarlijke situatie terechtkomen, maar mocht je toch in een mui terechtkomen, dan weet je na de cursus wat je moet doen.” ‘Blijf rustig. Blijf drijven. Blijf rustig zwemmen’, staat op de volgende slide van de powerpoint. Als er drie dingen zijn die de deelnemers uit de cursus onthouden, laat het dan deze drie zijn, zegt Naves. „Ze klinken heel makkelijk en vanzelfsprekend, maar zijn het niet. Dit is namelijk precies wat volwassenen níét doen als ze in een mui liggen.”  Je kan áltijd terug naar de kust, zegt hij, je moet alleen weten waar en hoe. „Tegen de mui in zwemmen gaat niet. De stroming is sneller dan je zwemmen kan.” Daarom is het belangrijk dat je een aantal dingen hebt bekeken nog voor je het water in gaat. Is het eb of vloed, hoe hoog zijn de golven en hoe staat de wind? „Kom je in een mui terecht, dan kijk je nog een keer hoe de wind staat en zwem je met de wind mee de golven in. Je kan op de golven mee terug naar de kust.” Zo makkelijk is het. In theorie. Dan de praktijk. De deelnemers trekken een wetsuit aan,  krijgen een drijvende boei voor om hun middel en een bodyboard. „Nu zitten we op het strand, waar kijk je naar voor je de zee in gaat?”, vraagt Naves. „Inderdaad, is er een vlag, en zo ja welke?” Als er een roodgele vlag hangt is er geen uitzonderlijk gevaarlijke zee. Een rode vlag duidt op een hele gevaarlijke zee, niet zwemmen. Een gele vlag: gevaarlijke zee, zwemmen kan, maar let op. Een gele vlag met een oranje windzak: let op, aflandige wind, niet met drijfmiddelen in het water gaan want dan waai je van de kust af. „Hangt een van deze vlaggen bij de reddingsbridagepost, dan is de reddingsbrigade aanwezig. Géén vlag wil zeggen dat er geen reddingsbrigade is.”  Het klasje dat onder begeleiding van Naves het water in loopt, treft  een ongebruikelijke zee. Er ligt uitzonderlijk veel wit sponsachtig zeewier in het water. Mogelijk is er heel veel groei van dit zeewier geweest vanwege stikstof, zegt Naves, en is dat nu allemaal toevallig door de stroming in één keer meegevoerd. Het maakt het water zwaar en log en moeilijk om doorheen te zwemmen. „We gaan hier de mui in”, roept Naves over het gebulder van golven heen. In zijn kielzog volgt Brandt Corstius met een reddingssurfplank. In de mui is het kalm, net als in het oog van een storm, maar voor je het weet is de kust uit zicht. „Met de wind mee de golven in!”, roept Naves. Het is zwaar, maar alle deelnemers weten zonder hulp van de surfplank terug te komen op het strand. Ook Mina Barghi (48) staat er weer, in haar haar heeft zich een bos zeewier genesteld. Ze is  zelf twee dagen in de week assistent bij een zwemles voor kinderen, gewoon  in een zwembad. Ze wil ook in zee kunnen zwemmen. Net als de Ierse Nicole McNeilly is zij een andere zee gewend. „In mijn eigen land, Iran, is het water blauw en kalm, hier is het bruin en onrustig.” Ze heeft het wél maar mooi gedaan, zegt ze. „Maar ik voel dat er nog veel te leren is over deze zee.” Daarna mag iedereen met bodyboard de zee in. „Waarom?”, vraagt McNeilly. „Gewoon, omdat de zee ook heel leuk is”, zegt Naves.  Kinderen vanaf twee jaar, nog te jong  voor zwemles, kunnen wel op een andere manier vertrouwd raken met in en rond het water zijn. De Fibby, in de vorm van een oranje visje, drijft  als een soort rugzakje met een kantelmechanisme achter kinderen en  stimuleert ze in de juiste zwemhouding.    Bedenker Hugo van der Spek,  was zelf een „panische ouder”, zegt hij aan de telefoon. „Ik was bang dat mijn kinderen in het water terecht zouden komen en verdrinken.” Met die angst maak je kinderen juist bang voor het water. „Terwijl ze in principe vanaf twee jaar oud al in staat zijn om zelf naar de kant te  zwemmen.” In samenwerking met zwemexperts van stichting Dutch Don’t Drown ontwikkelde hij een product waardoor kinderen   gestimuleerd worden te zwemmen, in plaats van te „hangen” in die knellende, plastic, knaloranje zwembandjes.  Met behulp van online te raadplegen methodieken in spelvorm wennen kinderen aan in het water zijn en  kunnen ouders  hun kinderen leren trappelen, het hoofd boven water houden en terug op de kant komen. Maar, benadrukt Van der Spek:  „Gebruik Fibby alleen in water zonder stroming.” Geschikt voor de zee is hij  dus  niet. ||https://www.nrc.nl//nieuws/2022/07/25/de-belangrijkste-les-blijf-kalm-in-die-enge-mui-a4137302
2022-07-26||Tegenvallende resultaten voor Philips door verstoringen op de internationale markt||Philips heeft in het tweede kwartaal van dit jaar minder medische technologie verkocht dan vorig jaar. Dat blijkt uit de maandag gepubliceerde kwartaalcijfers van het Nederlandse bedrijf. De negatieve resultaten — een omzetdaling van 7 procent — zijn vooral te wijten aan problemen in de toeleveringsketen, zegt Philips, die is verstoord door coronalockdowns in China en inflatie door de oorlog in Oekraïne. Het medische technologiebedrijf verwacht nu daarom over het hele jaar minder omzet dan eerder werd gedacht. Ook de affaire omtrent de potentieel gevaarlijke slaapapneu-apparaten, waarvan Philips er wereldwijd miljoenen verkocht, blijft het bedrijf achtervolgen. Philips heeft laten weten in gesprek te zijn met het Amerikaanse Openbaar Ministerie over een schikking om de affaire daar af te wikkelen. Die kan het bedrijf nog meer pijn doen. In de slaapapneu-apparaten is geluiddempend schuimrubber verwerkt dat gebruikers gedeeltelijk kunnen inslikken of -ademen. Ook bestaat het risico dat het schuimrubber potentieel kankerverwekkende chemicaliën afgeeft. Vorig jaar begon Philips met een grootscheepse terugroepactie van slaapapneu-apparaten. Inmiddels heeft het concern drie van de vijfenhalf miljoen vervangende slaapapneu-apparaten of reparatiekits geproduceerd. Topman Frans van Houten verwacht ondanks de problemen in de toeleveringsketen dat Philips vanaf het derde kwartaal weer gaat groeien — ondanks de blijvende macro-economische uitdagingen. Het technologieconcern heeft diverse maatregelen genomen om de toeleveringsketen minder vatbaar te maken voor de grillen van de markt. In het verslag wordt niet toegelicht wat dat concreet betekent. Het aandeel van Philips zakte maandagochtend onder de twintig euro: precies twee keer zo laag als een jaar geleden.||https://www.nrc.nl//nieuws/2022/07/25/tegenvallende-resultaten-voor-philips-door-verstoringen-op-de-internationale-markt-a4137299
2022-07-26||&#8216;Rijksdienst al jaren kritisch op verzamelen van persoonsgegevens door politie&#8217;||De politie verzamelt automatisch persoonsgegevens van zeker negen miljoen mensen, zoals adressen, nationaliteiten en burgerservicenummers. De Rijksdienst voor Identiteitsgegevens maakt zich al sinds 2015 zorgen over dit beleid, concludeert dagblad Trouw op basis van een ruim twee jaar oude interne memo dat het inzag. In het document werd besproken dat het verzamelbeleid zou veranderen, maar na twee jaar is dit nog altijd niet gelukt, aldus Trouw.  Agenten vragen gegevens op van burgers waarmee ze te maken krijgen, zoals slachtoffers, getuigen of verdachten. Deze mensen krijgen in het politiesysteem een zogeheten „afnemersindicatie”, zodat hun persoonlijke gegevens – van bijvoorbeeld verhuizing, de geboorte van een kind of een huwelijk – automatisch worden ververst. Deze indicatie wordt nooit meer verwijderd, ook niet als iemand overlijdt. Hoeveel van de ruim negen miljoen gevolgde mensen momenteel nog in leven zijn, is niet duidelijk. Evenmin is helder waar de politie deze gegevens voor verzamelt.  De Rijksdienst voor Identiteitsgegevens schreef in het ruim twee jaar oude memorandum, dat in handen is van Trouw, dat het verzamelbeleid moest veranderen. Voortaan zou een afnemersindicatie „alleen voor specifieke groepen of handmatig voor afzonderlijke personen” worden gebruikt. Onder die ‘specifieke groepen’ zouden bijvoorbeeld onder anderen alle verdachten vallen. Dat de politiesystemen nog steeds niet zijn aangepast, komt volgens de politie door logge computersystemen die niet zomaar uitgezet kunnen worden. Dit jaar zou er alsnog een begin gemaakt worden met de aanpassing van het verzamelsysteem.    De korpsleiding van de politie en de Rijksdienst voor Identiteitsgegevens konden NRC maandagochtend niet inhoudelijk te woord staan. ||https://www.nrc.nl//nieuws/2022/07/25/rijksdienst-al-jaren-kritisch-op-verzamelen-van-persoonsgegevens-door-politie-a4137297
2022-07-26||Humberto Tan laat zich in Zomergasten van een mild-activistische kant zien||Tv-presentator Humberto Tan (56), de eerste gast van het 35ste seizoen van Zomergasten, laat het woord aan vrouwen. Twee vrouwen. De  vrouw die zijn levensmotto het allerbest verwoordt is zijn moeder. De uitzending opent met haar, in   een fragment uit Van gewest tot gewest (1999). Hillie Axwijk, Humberto’s moeder, is maatschappelijk werkster in de Bijlmer. Zij is er in de jaren zeventig komen wonen en ze voedt er  vier kinderen op, Humberto is haar  jongste, hij kwam op z’n vijfde naar Nederland.  Ze praat over de problemen van ándere Surinamers in de wijk. Geen werk of  geld, wel verveling en verslaving. Aanpassingsproblemen, ziet ze. De begeleiding van Surinamers door de Nederlandse overheid  schiet te kort, vindt ze. Maar ze vindt ook dat iedereen zelf verantwoordelijkheid moet nemen voor hoe zijn leven loopt.  Ze wordt gefilmd in het winkelcentrum, waar ze een jongeman tegen het lijf loopt en de oren wast. Hoezo loopt hij te niksen? „Ga leren. Je bent toch niet stom.” Háár zoon  ging naar het gymnasium, leerde schaken, studeerde rechten en was vast advocaat geworden als hij niet had gekozen voor de tv. En hij is maar mooi te gast bij Zomergasten, ook al stormde het vooraf op Twitter of hij daarvoor niet te licht was, voor zo’n highbrow programma , al suggereerden anderen juist dat hij er zat omdat hij donker is. De tweede vrouw die Humberto zijn zegje laat doen, is net als hij jurist. Rechter Ruth Bader-Ginsburg  van het Hooggerechtshof van de Verenigde Staten. Zij verdedigde, in 1975 – ze was toen advocaat –  een vader van een pasgeboren zoon.  De moeder was in het kraambed overleden. Om voor de baby te kunnen zorgen doet de weduwnaar een beroep op een uitkering. Die krijgt hij niet, want het is een moederuitkering. Oneerlijk, vindt de jury. Ruth Bader-Ginsburg wint de zaak én maakt een punt. Door de zaak van een man te ‘gebruiken’, laat ze zien dat sekse-ongelijkheid voor iedereen nadelig is. Voor vrouw én man. „Briljante strategie”, zegt Tan.   Zou hij die strategie een beetje van haar hebben afgekeken voor deze televisieavond? Hij laat een fragment zien uit de film A time to kill, waarin een zwarte ter dood veroordeelde man een witte advocaat inhuurt. Naar deze advocaat zullen de jury, de rechter en de aanklager luisteren, omdat hij er hetzelfde uitziet als zij. Zijn keuzefilm (uitgezonden na Zomergasten)  is Philadelphia, waarin een witte aids-patiënt zich laat vertegenwoordigen door een zwarte, homofobe advocaat. Verplaats je in een ander, ook als die niet op je lijkt, zegt Tan. Wie het onbekende leert kennen, gaat er misschien van houden, en wil het beschermen.   En zo weeft Humberto Tan, heel lichtjes en smooth als hij is, toch mild activisme door zijn avond. Ook in de muziek- en dansfragmenten zijn kleine kneepjes voelbaar. De tapdansende Afro-Amerikaanse Nicholas Brothers dansten béter dan dansberoemdheid Fred Astaire – dat vond hij zelf ook. Maar toch kregen zij geen credits en hij wel. Het fragment uit America’s Got Talent is „suikerzoet en sentimenteel”, maar het is een dove zangeres die hét „moment van haar leven” beleeft. Zelfs in de verzameling filmpjes van „TikTok Tan” zit een boodschap. In zestig seconden wordt verteld over Onesimus, de Soedanese slaaf van een Amerikaanse minister. Hij bedacht al in 1722 dat een beetje pokkenpus  toedienen aan een gezond mens, de ziekte kan  voorkomen. Niet klagen over wat anderen fout doen, zelf verantwoordelijkheid nemen. Leerde Tan dat van de coach die hij bezocht nadat zijn Late Night Show bij RTL was gestopt  wegens tegenvallende kijkcijfers? Of is het de winnaarsmentaliteit van voetballer Robin van Persie? Die zegt in   The high performance podcast dat alleen losers anderen de schuld geven. Een winnaar denkt: hoe word ik zelf beter. „Van Persie lijkt op mijn moeder”, zegt Tan. Zijn we toch weer terug bij waar het voor hem  begon.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/25/humberto-tan-laat-zich-in-zomergasten-van-een-mild-activistische-kant-zien-a4137296
2022-07-26||Militaire junta Myanmar executeert voor het eerst sinds coup vier activisten||De militaire leiders van Myanmar hebben vier pro-democratische activisten geëxecuteerd. Dat meldt persbureau Reuters maandag, op basis van berichtgeving van staatsmedia in het Zuidoost-Aziatische land. De autoriteiten beschuldigden hen van het beramen en uitvoeren van „terroristische daden”. Het is voor het eerst in decennia dat er doodstraffen zijn uitgevoerd in Myanmar. De vier werden ter dood veroordeeld na een besloten militair tribunaal zonder enig recht op verdediging, op basis van nieuwe anti-terrorismewetten. Onder hen waren de populaire rapper en voormalig parlementslid Phyo Zeya Thaw en schrijver Kyaw Min Yu, beter bekend als Ko Jimmy.  Phyo Zeya Thaw werd in 2015 gekozen in het parlement voor de partij van de vorig jaar afgezette regeringsleider Aung San Suu Kyi. De junta beschuldigde hem onder meer van een gewapende aanval op een trein in Yangon, waarbij vorig jaar augustus vijf politieagenten omkwamen. De 53-jarige Ko Jimmy is een veteraan binnen de democratiseringsbeweging en bracht tussen 1988 en 2012 bij elkaar opgeteld al zo’n twintig jaar in de gevangenis door.  Het militaire regime heeft sinds het anderhalf jaar geleden de macht greep al tientallen mensen ter dood veroordeeld, maar de vonnissen waren tot op heden nog niet voltrokken. Toen de junta vorige maand aankondigde de doodstraffen uit te gaan voeren stuitte dat op veel internationale kritiek. Zo sprak VN-secretaris-generaal António Guterres van „flagrante schending van het recht op leven, vrijheid en veiligheid”.||https://www.nrc.nl//nieuws/2022/07/25/militaire-junta-myanmar-executeert-vier-activisten-a4137294
2022-07-26||De kwaliteit van Nederlandse wateren staat er slecht voor|| Europese regels schrijven voor dat al het Nederlandse oppervlaktewater in 2027 van goede kwaliteit moet zijn. Een enorme klus: op dit moment voldoet 99 procent níét aan die norm. Klimaatredacteur Marcel aan de Brugh legt uit dat Nederland een watercrisis te wachten staat, vergelijkbaar met de huidige stikstofcrisis. Wat kan hiertegen gedaan worden?||https://www.nrc.nl//nieuws/2022/07/25/de-kwaliteit-van-nederlandse-wateren-staat-er-slecht-voor-a4137295
2022-07-26||Meer dan 30 cent voor een baguette in Senegal? ‘Impossible’||Een van de rolluiken wil net niet helemaal naar boven, alsof de bakkerij van Saliou Gueye op het punt staat dicht te gaan. Maar nee, zo staat op de gevel in dikgedrukte letters. Boulangerie Patisserie Oumar Gueye in een volkswijk in de Senegalese hoofdstad Dakar is 24 uur open, zeven dagen per week. Ze wáren 24 uur open, lacht Gueye, een boomlange vent die boven zijn toonbank uit torent. „Nu zijn we open tot middernacht.” De 45-jarige Gueye kent niet anders dan het bakkersleven. Zijn vader, wiens naam op de witte gevel staat onder die van zijn oudere broer Oumar („ik wilde hen eren”), opende zijn bakkerij in de tijd dat Senegal nog een kolonie van Frankrijk was. Ook hier, in Ouakam. Net als Gueyes vijf broers, al is één van hen nu uitgeweken naar een andere wijk. De bakkerij die Gueye, de jongste, nu in zijn eentje bestiert, liet-ie aan hem na.  Foto Annika Hammerschlag
 „Je had het hier eerst eens moeten zien”, zegt hij. De boel viel uit elkaar. Nu glanzen witte tegels aan de muur en liggen de vitrines vol met ronde melkbroodjes en cakejes. Maar daarvoor komen de meeste bezoekers niet die zich geduldig voor zijn toonbank opstellen. Ze komen voor de warme baguettes waarnaar de hele bakkerij geurt en die achter Gueye in rechte rijen staan uitgestald, voordat hij ze een voor een in een papiertje wikkelt. De laatste tijd heeft hij aan zijn receptuur gesleuteld om zijn baguettes nog beter te maken, zegt Gueye als de drukte voorbij is. De tijden vragen erom. „Alle bakkers hebben het zwaar.” De Franse baguette is zo’n onwrikbaar onderdeel van het dagelijkse ritueel van Senegalezen dat de prijs al jaren door de overheid wordt vastgesteld. Hetzelfde geldt voor de zakken meel die de molenaars verkopen, gemalen van geïmporteerd tarwe. Maar vorig jaar waren die prijzen al niet meer vol te houden, klaagden de molenaars, die dreigden te staken – zelfs nadat de regering de importbelasting op tarwe had geschrapt. In december ging het ministerie overstag, liet de molenaars hun prijzen voor een 50 kilozak meel iets verhogen en subsidieerde de rest. Ook de prijs van de baguettes werd aangepast: van  23 eurocent, naar 27 cent. Nu vreest Gueye het ergste. „Ook die prijzen zijn allang niet meer reëel.” Importeerde Senegal zijn tarwe vroeger vooral uit Frankrijk, de laatste jaren werden Rusland en Oekraïne met zo’n 60 procent de belangrijkste leveranciers. De oorlog heeft nog niet voor tarwetekorten gezorgd, zegt de bakker. Maar de prijzen zijn wel omhoog geschoten. Net als alle andere prijzen. De inflatie in Senegal was in juni 7,4 procent. „Het punt is”, zegt Gueye, „als ik mijn prijzen verhoog, dan kunnen mensen het niet meer betalen.” Dus zijn cakejes zijn nog 53 eurocent, al is boter nu bijna twee keer zo duur. Wel stopte hij met bezorgers zijn baguettes bij buurtwinkeltjes te laten leveren. Per brood was hij bijna 5 cent  kwijt aan die extra verkooppunten. Wat over was, moest-ie terugnemen.  De subsidie die de overheid aan molenaars betaalt om de gestegen prijzen te compenseren, loopt nog tot 31 juli, de dag dat er ook parlementaire verkiezingen zijn. Onzeker is wat daarna gebeurt. „Het wordt een catastrofe als ze ons de echte prijzen moeten rekenen”, zucht Gueye. 30 cent voor een baguette kan misschien nét. Maar nog meer? „Impossible”. Maar Gueye is een man met een plan. Waar zijn broers, net als vrijwel alle bakkers, alleen baguettes verkopen, begon Gueye een paar jaar terug ook broden te maken met lokale granen als mais en gierst. Eerst in kleine hoeveelheden, maar inmiddels ligt heel het middenschap achter hem vol. Met de landelijke federatie van bakkers zijn ze aan het kijken hoe ze deze pains locales nu nog meer kunnen promoten.  Hij is het type niet om bij de pakken neer te zitten, zegt Gueye vrolijk. „Ik heb veel om voor te vechten.” Als het in Senegal over brood gaat, dan gaat het vrijwel altijd over de baguette. Die wordt vooral ’s ochtends gegeten. Thuis of bij een van de duizenden stalletjes op straat waar ze de baguette beleggen met een spread van vis of bonen. Ei of vlees kan ook. Tot december kostte een Franse baguette omgerekend 23 eurocent, daarna werd de prijs verhoogd naar 27 cent. Dat lijkt weinig, maar het minimum maandinkomen in Senegal is zo’n 55 euro. Senegals traditionele brood is de Tapalapa. Het lijkt op een Frans stokbrood, maar is compacter en wordt gemaakt van onder meer tarwe- en gierstmeel. Oplopende prijzen, energie, droogte, de tarweproblematiek; het komt allemaal samen in een bakkerij. In de serie Bij de bakker doet een buitenlandcorrespondent wekelijks verslag van een bakker ergens ter wereld.||https://www.nrc.nl//nieuws/2022/07/25/meer-dan-30-cent-voor-een-baguette-in-senegal-impossible-a4137274
2022-07-26||Column | De illusie van een echt Amsterdams bakkertje||Loop vanaf Athenaeum  Boekhandel (1966) op het Spui in Amsterdam langs  café De Zwart (1921) en café Hoppe (1670) de Heisteeg in en verbaas je over de rij mensen voor Koekmakerij Van Stapele op nummer 4. Die is vaak zo lang dat de  steeg (55 meter) tot ergernis van fietsers en voorbijgangers volstaat tot aan het Singel, en soms nog verder, tot over de brug. Allemaal toeristen. Echt, allemaal toeristen, uit de hele wereld, begeleid door gidsen die hen hierheen hebben gebracht. Waarvoor kom je naar Amsterdam? Rijksmuseum. Van Gogh. Anne Frank. Red Light District. En voor Koekmakerij Van Stapele in de Heisteeg. Kijk maar op Instagram, op Tiktok, op Pinterest, op TripAdvisor.   Zaterdagochtend sta ik achter een hekje te wachten  tot ik naar binnen mag en lees bij de ingang dat ik niet meer dan   acht koeken mag kopen. ‘We hope to please as many customers as possible.’ Ik koop er twee. Twee donkerbruine koeken gevuld met witte chocola, knapperig en tegelijkertijd smeltend zacht. Andere soorten zijn er niet. Het is de enige koek die ze hier verkopen. Als  ik de eerste op heb wil ik die andere ook meteen en weet ik het antwoord op wat ik de  mensen in de rij had willen vragen. Waarom staan jullie hier? Nou ja, een déél van het antwoord. We houden van vet en zoet, zo heeft de evolutie ons geprogrammeerd, maar voor de maximale hoeveelheid zoete calorieën zonder  inspanning kun je ook prima bij een van de talloze waffle-, pancake- en churroshouses  in de binnenstad terecht. Alleen wéét    je dan dat je  in een toeristenfuik van roze plastic en TL-licht zit. Wat maakt Koekmakerij Van Stapele zo onweerstaanbaar? De illusie van authenticiteit. Een houten pui met in lood gevatte ruitjes. Gouden letters, kristallen kroonluchters. Roomwit behang met zachtblauwe strepen. Schappen achter de toonbank waarin zachtblauwe trommeltjes staan met daarop, ook in goud, het silhouet van een jonge vrouw die iets in haar mond steekt. Daarin kun je  je acht koeken laten verpakken. Koekmakerij Van Stapele is geopend in 2013, maar je denkt dat je de negentiende eeuw in stapt. En het werkt. De mensen in de rij zeggen desgevraagd dat dit een echt oud Amsterdams bakkertje is, knus en klein. Zo staat het ook op de website. ‘Knusse buurtbakkerij.’ Bij de deur staat een man die de orde moet bewaken. De fietsers en voorbijgangers wórden weleens agressief. Hij ziet eruit als een Disney-opa – ribbroek, gilet, wollen pet – en  voor alle klanten heeft hij een vriendelijk woord.  Als ik vraag of we hier nou blij mee moeten zijn, begint hij over Youp van ’t Hek. „Die kwam hier laatst voorbij en zei dat dit toch totale idiotie was.” En toen? „Zei ik dat mensen ook in de rij voor zijn shows staan, wat is het verschil?” Op meer vragen zit hij niet te wachten. Hij verwijst me naar de eigenaresse, Vera van Stapele. Die zal zo naar buiten komen. Wordt vervolgd.          ||https://www.nrc.nl//nieuws/2022/07/25/de-illusie-van-een-echt-amsterdams-bakkertje-a4137292
2022-07-26||Hand Parsons blijft onzichtbaar|| ‘Tover een glimlach op je gezicht en geniet van het proces.” Dat antwoordde Mark Parsons op de vraag van journalisten, vlak voor het EK, welke opdracht de KNVB hem had meegegeven als bondscoach. Of hij serieus was bleef onduidelijk. Parsons spreekt soms in raadselen. „We gaan de puntjes op de ‘i’ zetten”, was de afgelopen maanden zijn mantra, als EK-titelhouder Oranje teleurstelde. Zoals na de 3-1 nederlaag tegen Frankrijk, in februari, bij het Tournoi de France. Of na de 5-1 nederlaag bij een vriendschappelijk duel tegen Engeland, vorige maand. „Een groot leermoment”, noemde Parsons die laatste wedstrijd. Hij had „slimmer moeten zijn” en zijn speelsters „beter moeten beschermen door het veld compacter te maken”. Die openlijke hand in eigen boezem kwam de bondscoach op kritiek te staan. Waarom liet hij zijn speelsters zwemmen? Waarom greep hij niet in? Hij zag wat hij moest doen, maar dééd niks. Natuurlijk kon het spel beter, gaf Parsons toe. Maar het team was in ontwikkeling. Hij ging er volle bak tegenaan in de tijd die restte tot het EK. Waar verdediger Stefanie van der Gragt na de nederlaag tegen Engeland klaagde over het „Nederland-onwaardige-niveau”, had Parsons „in de eerste zestig minuten veel positieve dingen gezien”. Na de matige EK-groepswedstrijd tegen Zwitserland zei de sterk ingevallen Ajax-spits Romée Leuchter dat ze besefte dat het in de kwartfinale tegen Frankrijk beter moest. Parsons maakte zich geen zorgen: „Het gaat om details.” Zaterdagavond bleek dat er meer voor nodig is dan puntjes op de ‘i’ om oude tijden te doen herleven bij Oranje, dat drie jaar geleden nog tweede werd op het WK. In Rotherham ging de ploeg in de verlenging met 0-1 onderuit tegen Frankrijk, dat woensdag tegen Duitsland strijdt om een plek in de finale. Anders dan de uitslag doet vermoeden was het krachtsverschil tussen Nederland en Frankrijk groot. Geen moment maakte Oranje aanspraak op de overwinning. Frankrijk miste veel kansen, onder meer dankzij goed keeperswerk van Daphne van Domselaar, samen met verdediger Stefanie van der Gragt uitblinker bij Nederland. Maar een overtreding van Dominique Janssen op Kadidiatou Diani, tien minuten in de verlenging, werd de ploeg van Parsons fataal. De strafschop van Ève Périsset verdween in de hoek. De verzachtende omstandigheden voor het matige spel van Nederland zijn de afgelopen weken vaker aangevoerd: Sari van Veenendaal verliet de selectie met een schouderblessure, Aniek Nouwen ging door haar enkel, Lieke Martens keerde huiswaarts met een voetblessure. Jackie Groenen en Vivianne Miedema liepen een coronabesmetting op. „What doesn’t kill you makes you stronger”, reageerde Parsons. Ongelukkig was ook het interview dat Jill Roord aan de Volkskrant gaf, twee dagen voor het groepsduel tegen Zweden. Alle ophef erover was misschien wat overdreven, en volgens Roord waren haar uitspraken over de bondscoach sarcastisch bedoeld, maar dat ze niet onbesproken zouden blijven was te voorzien. „Hij gaat graag de diepte in en dan haakt bij ons 50 procent wel af”, zei Roord in het interview. En, over zijn lange besprekingen: „De eerste keer dat hij er was hebben we dat meteen aangegeven: dit duurt te lang. Nu zijn ze korter, maar soms denk ik: was hier een bespreking voor nodig en zo lang? Maar hij is aan het leren, het wordt beter.” Karaktermoord, oordeelde een tv-analist. Onder Parsons’ voorganger Sarina Wiegman had je dat niet moeten flikken. Maar Parsons wilde – in elk geval naar buiten toe – geen woorden vuil maken aan de kritische noten van zijn middenvelder, die tegen Frankrijk op de bank begon. Hij zat niet op ‘dat soort vragen’ van journalisten te wachten. „Het wordt groter gemaakt dan het is.” Parsons is geen man van piketpaaltjes, vertelde een ingewijde eind vorig jaar. Hij is aardig en heeft veel oog voor het gevoelsleven van zijn speelsters. Maar wat wil hij nou precies? Wat is zijn visie? Hééft hij wel een visie? In de Verenigde Staten had de Brit als clubcoach op het hoogste niveau gewerkt, maar kun je dat met het werk van een bondscoach in Europa vergelijken? Het feit dat hij zijn nieuwe functie de eerste maanden combineerde met een job bij het Amerikaanse Portland Thorns, getuigt van zelfoverschatting, werd hier en daar gefluisterd. En ook: de KNVB had die dubbelfunctie nooit mogen toestaan. De ‘hand van Parsons’ is op het EK nooit goed zichtbaar geworden. Veel van zijn tactische experimenten leidden tot wrevel bij speelsters, al was het ergens ook een kwestie van gewenning in een ploeg waar doorgeselecteerd moest worden. De kwaliteiten van voetbalsters die op eerdere eindtoernooien uitblonken, kwamen in Engeland niet goed tot hun recht. Tekenend is ook dat Parsons spits Miedema in de rust van de zware groepswedstrijd tegen Zweden naar haar ‘gedachten’ had gevraagd. Zij kwam met het idee om Roord op 10 te zetten en Daniëlle van de Donk naar rechts te verplaatsen. „Als we in de kwartfinale eruit gaan hebben we gefaald”, zei Roord voor het EK tegen Voetbal International. Veel ploeggenoten zullen het met haar eens zijn. „Maar door alle tegenslag zijn de speelsters wel dichter naar elkaar toe gegroeid”, zei Van der Gragt na de wedstrijd tegen Frankrijk. Dat, én de sterke optredens van een aantal debutanten, zoals Esmee Brugts, Kerstin Casparij, Romée Leuchter en de onvermijdelijke Van Domselaar, biedt hoop voor de toekomst.||https://www.nrc.nl//nieuws/2022/07/25/hand-parsons-blijft-onzichtbaar-a4137283
2022-07-26||Column | Het miniregenbooglogootje moest van de Snackers-chips af||Wat heeft de animatiefilm Lightyear  gemeen met  Benedict Cumberbatch's   Doctor Strange in the Multiverse of Madness ?  Nou,  dat ze in een hoop Midden-Oosterse landen niet in de bioscoop te zien zijn wegens een paar  kussende vrouwen (niet eens vlees-en-bloed, Lightyear) en   12 seconden over  lesbische  moeders in Doctor Strange. Het weerspiegelt een  nieuwe campagne   tegen lhbt-gemeenschappen in het Midden-Oosten.  De meeste landen hebben hoe dan ook   keiharde wetten tegen homoseksualiteit – de doodstraf zelfs in  vijf, Saoedi-Arabië, Iran, Emiraten, Qatar (WK voetbal!) en Mauritanië.   De Koran keurt homoseksuele relaties af, maar die wetten zijn  ook een erfenis uit koloniale tijd. Benepen Victoriaanse Britten introduceerden  in Soedan en Egypte  in 1885   straffen voor seks tussen mannen (tussen vrouwen was natuurlijk onvoorstelbaar). De Fransen deden hetzelfde   in door hen bestuurde landen.   Er zijn maar enkele landen waar homorelaties vandaag niet expliciet strafbaar zijn, Israël, Bahrein, Jordanië en Irak, maar in dat laatste land is dat straks ook   voorbij.  Wie van u ondanks mijn columns  mocht denken dat in Saoedi-Arabië de verlichting heeft toegeslagen moet zich nog eens beraden.  Daar is vorige maand de regenboog onaanraakbaar verklaard, dat wil zeggen speelgoed en kinderkleren in de kleuren daarvan,  want die „mikken op de onschuld van kinderen” en bevorderen „op indirecte wijze homoseksualiteit”.  Want   regenboogvlag. Het ministerie van Handel nam speciaal een verslaggever mee op een tour langs winkels in Riad om  die boodschap in te prenten.  In Qatar was een dergelijke campagne al in december begonnen onder verwijzing naar islamitische waarden. In het ogenschijnlijk liberalere  Libanon heeft niet alleen   chipsfabrikant Masters zijn miniregenbooglogootje van de Snackers verwijderd.  Daar stuurde  de minister van Binnenlandse Zaken op 24 juni een instructie  aan   de politie  bijeenkomsten te verhinderen die „seksuele perversie in de hand werken”,   duidelijker hoefde hij niet te zijn. In Egypte veroordeelde de hoogste instantie van de soennitische islam,  Al-Azhar, even  eerder  „een systematisch, duivels plan om de immorele misdaad van homoseksualiteit te normaliseren in islamitische gemeenschappen” – dat sloeg op films die homorechten zouden aanprijzen, zie boven.  Irak is een nóg somberder verhaal. Daar begon na de Amerikaanse bezetting in 2003 een systematische campagne van milities en politie tegen lhbt-Irakezen  van wie  vele honderden  zijn vermoord in een klimaat van absolute straffeloosheid.  Lees Human Rights Watch’ rapport  ‘Everyone wants me dead’ van afgelopen maart, 103 pagina’s vol gruwelijkheden. Eerder deze maand kondigde de regering aan    homoseksualiteit bij wet te willen verbieden.  Bovenstaand is een klein beetje uit veel meer. Waarom? Het heeft te maken met macht en greep op de bevolking in onzekere tijden.  Zie  The Arab World in seven charts (2019) door The Arab Barometer voor de BBC. In Algerije vindt 26 procent homoseksualiteit acceptabel, in Jordanië en Tunesië 7 procent, 6 procent in Libanon en 5 in Palestina.  Neem maar van me aan dat het in de Golf niet méér is. De geestelijkheid is door veel autoritaire leiders wat naar de achtergrond geschoven – de Saoedische kroonprins is hier een goed voorbeeld.  Een campagne tegen   machteloze lhbt’ers  is voor autoritaire leiders dan een makkelijk middel om hun morele legitimiteit in de ogen van de conservatieve meerderheid  te versterken.   Carolien Roelants is Midden-Oostenexpert en scheidt op deze plaats elke week de feiten van de hypes.||https://www.nrc.nl//nieuws/2022/07/25/het-miniregenbooglogootje-moest-van-de-snackers-chips-af-a4137273
2022-07-26||Geslaagd debuut Van Bommel met Antwerp FC||Michael Frey heeft trainer Mark van Bommel aan een geslaagd debuut in de Belgische voetbalcompetitie geholpen. De aanvaller maakte zondag beide doelpunten van Royal Antwerp FC in het uitduel met KV Mechelen: 0-2. Hij kreeg de voorkeur boven Vincent Janssen, die hem na ruim een uur verving.  Antwerp speelde tijdens het eerste competitieduel een stuk beter dan in de thuiswedstrijd van donderdag tegen FC Drita (0-0) in de tweede voorronde van de Conference League.  Zaterdag werd bekend dat Gaston Avila (20) de overstap maakt van Boca Juniors naar Royal Antwerp FC. De verdediger tekende een contract voor vijf seizoenen. Eerder versterkte Antwerp zich met Vincent Janssen en Toby Alderweireld. „Het is niet zo dat we met deze transfers meteen titelfavoriet zijn”, temperde Van Bommel de verwachtingen.  Van Bommel (45) tekende in mei een contract voor twee jaar  als hoofdtrainer bij de Belgische club, waar Marc Overmars technisch directeur is. Het is zijn derde job als hoofdcoach in het betaald voetbal. Van Bommel werkte eerder bij PSV en VfL Wolfsburg (ANP).||https://www.nrc.nl//nieuws/2022/07/25/belgisch-voetbal-geslaagd-debuut-van-bommel-met-antwerp-fc-a4137280
2022-07-26||Wat vindt NRC | Europese Unie kan een crisis in Italië er nu niet bij hebben||Italië wilde een leider die hervormingen doorvoerde, die door zijn reputatie in binnenland én in de eurozone vertrouwen kon wekken, en die zich aan het politieke gewoel kon ontworstelen. En Italië kreeg die leider. De technocraat Mario Draghi, die op de belangrijkste ministersposten andere technocraten neerzette. Zij kwamen met ingrijpende plannen om de bureaucratie te verminderen, de rechtspraak te versnellen en Italië te digitaliseren. Hervormingen die noodzakelijk zijn om miljarden euro’s te krijgen uit het Europese coronaherstelfonds. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 De steun die Draghi daarvoor vroeg van het parlement en – in eerste instantie – kreeg, was bemoedigend. Met uitzondering van de post-fascistische Fratelli d’Italia stemden alle partijen in. Zelfs de EU-sceptische Lega Nord en de kritische Vijfsterrenbeweging steunden de nieuwe regering  en leverden ministers, al was dat voor de eerste een strategische keuze en ging het bij de tweede morrend. Campagnetijd maakt alles vloeibaar. Het vooruitzicht op verkiezingen volgend voorjaar en de stijgende populariteit van Fratelli zorgden ervoor dat Lega Nord en de Vijfsterrenbeweging zich gingen profileren. Het partijpolitieke belang ging voor het landsbelang. Dat Draghi weigerde concessies te doen aan afzonderlijke partijen, wat de slagkracht bij de hervormingen niet ten goede was gekomen, is toe te juichen. Dat het uiteindelijk leidde tot een vertrouwensbreuk en het einde aan de meest effectieve Italiaanse regering in lange tijd, is zeer te betreuren. De vraag is wat Italië ervoor terugkrijgt. In elk geval een zomer van onrust, tijdens een energie- en inflatiecrisis en een oorlog in de regio. Drie crises die onlosmakelijk met elkaar zijn verbonden. Het land zal in elk geval tot het najaar vrijwel lam liggen – en dan moet eigenlijk de begroting voor 2023 snel worden goedgekeurd. De peilingen wijzen op een rechtse en nationalistische coalitie van Fratelli, Lega Nord en Forza Italia. De vraag is dan óf en hoe de hervormingen die de Europese Unie wil zien in ruil voor de 205 miljard euro uit het coronaherstelfonds, worden waargemaakt. De eerste tekenen zijn niet gunstig: Lega lag bijvoorbeeld al dwars bij de liberalisering van de taxibranche, Forza bij de hervormingen van de rechtspraak. Vraag is ook of de Europese eenheid ten opzichte van Rusland blijft gewaarborgd. Draghi bouwde de afhankelijkheid van Russisch gas in ijltempo af. Zo mag in openbare gebouwen de airco niet lager dan 25 graden. Tot de oorlog in Oekraïne beschouwde Silvio Berlusconi, partijleider van Forza Italia, Vladimir Poetin als vriend, en het Italiaanse OM deed onderzoek naar Russische partijfinanciering van Lega Nord. De torenhoge Italiaanse staatsschuld blijft zorgen baren. Van beleggers kreeg Draghi, oud-topman van de Europese Centrale Bank, het vertrouwen. Zonder hem neemt de onzekerheid toe: het Duits-Italiaanse renteverschil liep donderdag onmiddellijk op.  Geen Europees herstel zonder krachtig Italiaans herstel; de Italiaanse economie is in omvang nog altijd de derde van de eurozone. Met stijgende energieprijzen, inflatie en een oorlog in Oekraïne is instabiliteit in Italië een crisis die de Europese Unie er niet bij kan hebben.||https://www.nrc.nl//nieuws/2022/07/25/europese-unie-kan-een-crisis-in-italie-er-nu-niet-bij-hebben-a4137266
2022-07-26||Opinie | Handig||In het Zijper Museum in Schagerbrug ontvangen we regelmatig schoolklassen. Sinds kort hebben we een typemachine uit de jaren 60 op de kindertafel neergezet. Een basisischooljongen typt enkele woorden en zegt: „Wat handig, je hoeft het niet uit te printen!”  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/25/handig-a4137262
2022-07-26||KPN weet eindelijk weer een beetje wat groei is||Iedereen aan de glasvezel. Dat is waar de huidige groeistrategie van telecombedrijf KPN wel zo’n beetje op neer komt. Het bedrijf wil tegen het einde van 2026 circa 6,5 miljoen huishoudens in Nederland hebben aangesloten op een glasvezelverbinding. Dat is fijn voor de consument (want: sneller en stabieler internet) en ook voor KPN zelf, aangezien een glasvezelabonnement dikwijls duurder is dan een vergelijkbaar abonnement bij een dsl- of kabelprovider. Het ‘verglazen’ van Nederland krijgt na jaren van dralen de nodige vaart mee. Zo heeft Eindhoven sinds vorige maand als eerste van de vijf grootste steden een stadsdekkend glasvezelnetwerk. Zo ver is de rest van het land nog niet. Tot dusver heeft ruim de helft van Nederland, 5,2 miljoen huishoudens, toegang tot glasvezel, blijkt uit de laatste cijfers van Telecompaper. Daarvan waren eind april 3,3 miljoen verbindingen aangelegd door marktleider KPN, dat hierbij concurreert met Delta en Open Dutch Fiber (met hoofdhuurder T-Mobile).  Maar als zo’n verbinding er eenmaal ligt, ben je er nog niet. Een aangesloten huishouden moet vervolgens nog wel overstappen naar een glasvezelabonnement, benadrukt analist Konrad Zomer, die het aandeel volgt voor ABN Amro-Oddo BHF. „Je kunt wel geulen graven en glasvezel uitrollen, maar als een klant de schouders ophaalt en nog tevreden is met het huidige abonnement, dan is het voor KPN duur. De aanleg kost zo’n achthonderd euro per huishouden, best veel geld.” Aan het einde van het eerste kwartaal van dit jaar stond de teller voor KPN op een kleine 1,7 miljoen glasvezelklanten. Daarmee ligt het percentage van mensen die overstappen momenteel rond de 50 procent. „Dat KPN nu zegt een  omslagpunt gepasseerd te hebben van koper naar glasvezel, maakt mij  niet zoveel uit”, zegt Zomer. „Het doel van 6,5 miljoen huishoudens in 2026 halen is belangrijker – en daar ligt KPN goed op schema. Glasvezel is onderhoudsvriendelijk: als het er eenmaal ligt, heb je er voor lange tijd geen omkijken meer naar, terwijl er wel elke maand geld binnenkomt. Zo’n stabiele cashflow vinden beleggers aantrekkelijk.” Dat blijkt ook uit de beurskoers, die zo’n 20 procent hoger staat dan begin dit jaar. KPN verdient nu al meer aan glasvezel. Het bedrijf behaalde in de eerste drie maanden van dit jaar een winst van 179 miljoen euro, 27 procent meer dan in dezelfde periode vorig jaar. De kwartaalomzet steeg met 1,6 procent naar ruim 1,3 miljard euro. Voor die groei snoeit KPN overigens de laatste jaren ook stevig in de personeelskosten: van 13.200 fte in 2017 naar 9.700 eind vorig jaar, een afname van 3.500. Ook rekent KPN net als zijn grootste concurrent VodafoneZiggo de hogere kosten voor energie door aan zijn klanten: per 1 juli stegen de tarieven voor bestaande klanten nog eens met gemiddeld 1,90 euro per maand. Op die manier  weet KPN na lange tijd weer  wat groei is. Al is die nog bescheiden, zegt ING-analist David Vagman vanuit Brussel. „De winstgevendheid van KPN is nog altijd niet fantastisch. Maar er is nu wel vertrouwen dat ze hun jaardoel, een brutobedrijfsresultaat van 2,4 miljard euro, gaan halen.” De glasvezelstrategie maakt KPN desondanks interessant voor investeerders, zegt hij. „KPN is in de huidige markt een veilige keuze, het presteert tamelijk goed. Maar verwacht ook weer niet te veel groei, de Nederlands telecommarkt is een volwassen markt.”  De twee analisten zitten woensdagochtend weer klaar, als KPN zijn tweedekwartaalcijfers bekendmaakt. Zomer: „Ik verwacht dat deze cijfers net als die van het eerste kwartaal prima zullen zijn, maar niet spetterend. Desalniettemin koersen ze dit jaar af op omzetgroei, en dat is voor het eerst in ruim tien jaar.”||https://www.nrc.nl//nieuws/2022/07/25/kpn-weet-eindelijk-weer-een-beetje-wat-groei-is-a4137257
2022-07-26||Hamers wordt nog altijd vervolgd, maar UBS floreert onder zijn bewind|| Onder leiding van de Nederlandse topman Ralph Hamers floreert de Zwitserse bank UBS. In de eerste drie maanden van dit jaar boekte de bank, een van de grootste vermogensbeheerders ter wereld, het beste kwartaalresultaat in vijftien jaar. En dat ondanks onrust op de financiële markten na de Russische inval in Oekraïne.  Vorig jaar behaalde UBS zelfs het beste resultaat sinds 2006, met een nettowinst van 7,5 miljard dollar. Het leverde Hamers een jaarinkomen van 11,5 miljoen Zwitserse frank op (ook 11,5 miljoen euro), waarvan 8,5 miljoen uit bonussen bestond. Analisten verwachten dat de bank dinsdag opnieuw goede cijfers bekendmaakt.  Maar tegenover de Zwitserse successen staat voor Hamers een slepende strafzaak in eigen land. Het Openbaar Ministerie maakt eind deze zomer bekend wanneer hij voor de rechter moet verschijnen, meldt een woordvoerder van het Functioneel Parket aan NRC. „De verwachting is dat we dan meer kunnen delen over het tijdpad [van de rechtszaak].” Volgens haar werkt het OM momenteel aan een „zeer complex strafrechtelijk onderzoek”, dat sinds eind 2020 loopt. Hamers wordt vervolgd vanwege de grootschalige witwasaffaire bij ING, die de bank  in 2018 bij justitie afkocht via een recordschikking van 775 miljoen euro. Volgens het OM deed ING van 2010 tot 2016 veel te weinig om witwassen te voorkomen. „Klanten die criminele activiteiten ontplooiden, hebben jarenlang nagenoeg ongestoord van bankrekeningen bij ING Nederland gebruik kunnen maken”, schreef het OM destijds in een persbericht.   Hamers leidde de bank vanaf 2013. Aanvankelijk was het OM niet van plan in deze kwestie individuele bankbestuurders te vervolgen, omdat er onvoldoende bewijs zou zijn dat zij op een „strafrechtelijk verwijtbare manier” gehandeld zouden hebben. Dat het OM hem in deze zaak toch vervolgt, werd via een zogeheten artikel 12-procedure afgedwongen door de stichting Onderzoek Bedrijfsinformatie (SOBI), geleid door bedrijvenonderzoeker Pieter Lakeman. Via zo’n procedure kunnen benadeelden via het gerechtshof vervolging van een andere partij afdwingen. Eind 2020 besloot het hof in Den Haag dat justitie Hamers alsnog moest vervolgen. Volgens het hof was dat „nodig” om duidelijk te maken dat „ook bestuurders van een bank niet vrijuit gaan als zij feitelijke leiding hebben gegeven aan ernstige verboden gedragingen”.   In het nieuwe OM-onderzoek leek daarna lange tijd weinig schot te zitten. Vorig jaar bleek dat een van de officieren die het onderzoek leiden, Miranda de Meijer, eerder juist tegen de vervolging van Hamers had gepleit. Gabriël Meijers, juridisch adviseur van de stichting SOBI, noemde dat toen in NRC een „buitengewoon ongelukkige keuze”.  Meijers zegt nog altijd te betwijfelen of de zaak tegen Hamers snel voor de rechter zal komen. „Ik heb niet de indruk dat er echt naar gestreefd wordt om voldoende bewijs rond te krijgen. Dat het OM binnenkort een tijdpad bekendmaakt, is tenminste iets. Maar ze kunnen dan ook zeggen: het onderzoek is nog in volle gang en hoe het verder gaat, wordt ergens volgend jaar duidelijk.”  UBS wil desgevraagd niet reageren op de Nederlandse strafzaak tegen Hamers. De Zwitserse bank liet al eerder weten het volste vertrouwen te hebben „in het vermogen van Ralph Hamers om UBS te leiden”.   Bij zijn aanstelling als topman in november 2020 leek Hamers een atypische keuze voor de traditioneel ingestelde bank. Ervaring met vermogensbeheer had hij niet. De Zwitserse pers tekende verbaasd op dat de nieuwe topman de route tussen Zürich en Nederland liever in zijn hybride BMW aflegde dan per vliegtuig. Bovendien prefereert hij een open overhemd en gymschoenen boven het traditionele bankierskostuum, bestaande uit pak, das en zwarte schoenen.  Niettemin wist Hamers de bank sindsdien nadrukkelijk van zijn eigen stempel te voorzien. In zijn tijd als topman van ING was hij al een groot voorstander van digitalisering: een moderne bank is in zijn ogen meer een techbedrijf dan een ouderwets loket waar klanten langskomen om hun bankzaken te regelen. UBS stuurt hij dezelfde kant uit: de bank moet wereldwijd het „Netflix van vermogensbeheer” worden, zo zei Hamers in mei in een interview met de Amerikaanse tv-zender CNBC. „Het hele idee erachter is: hoe krijgen we onze producten op een meer digitale manier bij onze klanten? Zo willen wij dat ook doen, in een snackable way.”   In Azië lanceerde UBS dit voorjaar Circle One, een digitaal platform waarop klanten advies over bijvoorbeeld beleggingen kunnen vragen, via themagroepen met andere klanten kunnen communiceren, of een hypotheek kunnen afsluiten. Komend jaar rolt UBS Circle One ook uit in Europa en in de VS. „Ik geloof erin dat dit het model van de toekomst is”, zei Hamers bij CNBC. In de VS nam UBS dit jaar voor 1,4 miljard dollar Wealthfront over, aanbieder van digitale financiële adviezen.   De deal onderstreept de trendbreuk bij UBS onder Hamers: klanten van Wealthfront zijn veelal millennials met gemiddeld minder dan 60.000 dollar vermogen, terwijl de meer traditionele, oudere UBS-klant miljoenen bij de bank laat beheren. Tegen de Financial Times zei Hamers zich daarover geen zorgen te maken: „Dit versnelt onze strategie. Het is een succesvolle onderneming, die onder ons zal blijven groeien.” ||https://www.nrc.nl//nieuws/2022/07/25/hamers-wordt-nog-altijd-vervolgd-maar-ubs-floreert-onder-zijn-bewind-a4137256
2022-07-26||Duurzaam||De timing voor De Buitenkeuken, ‘verhalen, wijn en recepten rond het vuur’ van Charlotte Marres en Olle Swets kon niet beter. Niet alleen vanwege het seizoen en de hoogopgelopen temperaturen die uitnodigen tot een buitenleven, maar zeker ook vanwege de aanleiding voor het boek, waarin Marres en Swets op zoek gaan naar de ‘verhalen achter de voedselketen’.  Zeer actueel in deze tijd waarin het stikstofdebat domineert, in het oosten van het land talloze lantaarnpalen getooid zijn met omgekeerde vlaggen en protesterende boeren met spandoeken om steun vragen aan de bevolking terwijl we op beelden kunnen zien hoe ze met hun tractors mensen insluiten en intimideren. Dat laatste schuurt een beetje, steun vragen terwijl je agressief anderen angst aanjaagt.  Stikstof is ook een onderwerp in De Buitenkeuken. In een leerzame inleiding gaan Marres en Swets er kort op in, in gesprekken met hoogleraren die verstand hebben van de materie: wat stikstof doet, hoe het agrarisch ondernemen is geïndustrialiseerd, hoe funest dat is voor de grond en de natuurlijke diversiteit.  Het echtpaar, Marres is fotograaf en Swets ondernemer en eigenaar van De Wijnwinkel in Amsterdam, wilde onderzoeken hoe ze zelf een bijdrage kunnen leveren aan een zo duurzaam mogelijk leven. Hiervoor zijn ze in Nederland en België op pad gegaan om de verhalen te horen van de „kleinschalige, onafhankelijke voedselproducenten met een bijzonder verhaal. Geen wijnmakers, maar boeren, vissers, wildplukkers, telers en herders.” Samen met hen koken ze buiten, op het veld, tussen het graan, in het bos, op de boot.  Een van de oplossingen die ze aandragen, is dat we bereid moeten zijn meer te betalen voor ons eten. Wellicht, maar dan ga je voorbij aan het feit dat heel veel mensen simpelweg niet meer geld hébben om te besteden. In alle gesprekken over diversiteit en inclusie worden de minder draagkrachtigen steevast vergeten. Een andere oplossing is dat we de verbinding moeten herstellen met waar ons eten vandaan komt. Daarvoor geven Charlotte en Olle een mooie voorzet met recepten, wijnsuggesties en heel veel verhalen. Buiten is ook echt buiten. Het is idyllisch, deze zoektocht. Als we de foto’s mogen geloven, moet het een feest geweest zijn om dit boek te maken. Charlotte Marres en Olle Swets De Buitenkeuken Nijgh & Van Ditmar 256 blz. € 32,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/25/thuiskok-duurzaam-a4137249
2022-07-26||In het midden||Horizontaal: 1.  Fixeermiddel 5. De I van VI 9. The Eagle Has __, met Caine en Sutherland 11.  Duwtje 12.  Pêche __ 14.  Schoolvak 16. __ Seen That Face Before, Grace Jones-hit 17.  Was Vingegaard van Pogacar, en andersom 21. __ Barkley, had een hit met Crazy 23.  Einde__ tijden 25.  Touwwerk 27.  Vaargezel van Janny  29.  __ Direction 30.  (In)gang 31.  Hoort volgens Italianen niet op een pizza 32.  ‘India kiest met __ voor het eerst vrouwelijk stamlid als staatshoofd’  Verticaal: 1.  __ A. 2.  Vooruit! 3.  Daar vindt men gewoonlijk Prlwytzkofsky 4.  Het middelste biggetje 5.  Volkomen (onrealistisch) 6.  Hoor je in stilte vallen 7.  Past na lamp of lot 8.  Intimiderende figuur 10.  Beleefd 13.  Gebouw in Eindhoven 15.  Maatschappelijk kwetsbaar 18.  Zoekoptie bij Google 19.  Landbouwactiviteit 20.  Slang  22.  Staat tegenover 30 horizontaal 24.  Geaccepteerd bewijsstuk 26.  __ Boudier-Bakker  28.  Modern Duits  Oplossing puzzel 22 juli. Horizontaal: 1. KLAVER 5. HASTA 9. REPEAT 10. INSIGNE 12. TRIOS 14. BOAT 15. NPS 20. USE 21. RIOD 22. RENTE 24. AESOPUS 25. ZURING 26. NIETS 27. DOLFŸN Verticaal: 1. KENIASE 2. ALIBI 3. ERNA 4. REET 5. HETERO S 6. AAR 7. STING 8. AUSSI 11. GOOIERS 13. OPHEUEN 16. MUREN 17. RENZE 18. DIEGO 19. ADOLF 21. RAND 23. TUT In het midden: MARIO DRAGHI ||https://www.nrc.nl//nieuws/2022/07/25/in-het-midden-a4137248
2022-07-26||Sudoku van maandag 25 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/25/sudoku-a4137241
