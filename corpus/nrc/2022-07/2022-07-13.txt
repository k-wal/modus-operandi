2022-07-13||Abortusactiviste in Polen: ‘Je weet dat je gevaar loopt in dit werk’|| Op het moment dat Justyna Wydrzynska de pillen in de envelop deed en haar telefoonnummer opgaf, schoot door haar hoofd: „Dit zou wel eens heel erg mis kunnen gaan.” Maar de nood was hoog. De vrouw die zich  in paniek tot  Aborcja bez Granic (Abortus zonder Grenzen) had gewend,  was bijna twaalf weken zwanger. Een Poolse die, net als  zijzelf jaren eerder, niet nog een kind wilde van een gewelddadige echtgenoot. „Ik hoorde haar verhaal en dacht: ik móét haar helpen”, vertelt abortusactiviste Wydrzynska (47) op haar zonnige kantoor in Warschau.  Daarom  verstuurde ze in februari 2020 de miskraamopwekkende medicatie waarmee de vrouw  één van haar problemen kon oplossen. Anderhalf jaar later viel de politie bij  Wydrzynska binnen, keerde haar huis binnenstebuiten en onderwierp haar aan een verhoor. Deze donderdag staat ze – als eerste Poolse abortusactiviste – terecht voor „hulp bij abortus” en „het hebben van drugs zonder vergunning om ze op de markt te brengen”. Ze kan tot drie jaar gevangenisstraf krijgen. „Ik reken op  een jaar in de cel”, zegt ze.  Wydrzynska weet heel goed dat ze de wet heeft overtreden. Ze helpt al sinds haar eigen abortus in 2006 vrouwen die ongewenst zwanger zijn. Ze gidst hen hoe ze online aan mifepriston en misoprostol kunnen komen en hoe ze  die pillen veilig kunnen gebruiken om hun zwangerschap af te breken. Of, wanneer de termijn waarbinnen dat met medicatie kan verstreken is, waar ze in het buitenland terecht kunnen voor een abortus. „Volgens de Poolse wet mogen wij alleen informatie geven.” Iemand naar het vliegveld brengen voor een abortus in Nederland, helpen de ingreep te betalen of pillen verstrekken is strafbaar. Dat geldt voor activisten, artsen en vrienden en familie van iemand die een zwangerschap wil beëindigen. Een vrouw die een abortus opwekt of ondergaat, pleegt zelf geen misdaad.  Polen heeft na Malta de meest restrictieve abortuswet in de Europese Unie. De ingreep is alleen legaal wanneer de moeder in levensgevaar verkeert of aangifte doet van verkrachting. In 2020 liet de conservatief-nationalistische regeringspartij PiS het politiek gekaapte Constitutioneel Hof de toch al strenge wet nog verder aanscherpen. Het hof oordeelde dat het aborteren van een kind met een geboorteafwijking – ook als die sowieso fataal zou zijn – ongrondwettelijk is. Die ondemocratische aanscherping van de wet uit 1993  heeft twee enorme gevolgen gehad voor vrouwen in Polen. Al zeker twee moeders zijn sindsdien in het ziekenhuis overleden omdat artsen weigerden hun niet levensvatbare kind weg te halen en zij zelf in shock raakten. De artsen zouden vervolging vrezen als ze het leven van de vrouw redden in plaats van het ongeboren kind.  Angst is precies de intentie, denkt Wydrzynska. Want het andere effect van het verbod was wekenlange massale protesten, geleid door activisten. Daardoor weet nu vrijwel elke vrouw, zelfs in het kleinste dorp in Polen, dat ze kan aankloppen bij organisaties als Abortus zonder Grenzen, waar Wydrzynska aan verbonden is. „Het proces tegen mij is  intimidatie van alle andere vrouwen, en mannen, die op legale en minder legale wijze helpen: waag het niet.” Ze hoopte dat de inval in 2021 voldoende intimidatie zou zijn voor de staat. Ze doorzochten haar huis op meer pillen en namen haar laptop en verschillende telefoons mee op zoek naar bewijs dat ze die vaker  had verzonden. „Het was de eerste en de laatste keer”, zucht ze. Maar nu staat ze voor een rechter die benoemd is sinds PiS ook de aanstelling van lagere rechters politiek maakte. „Je weet dat je gevaar loopt in dit werk, in dit land”, zegt Wydrzynska. „Voorheen maakte ik er grappen over: dat ik er klaar voor was om voor deze strijd de gevangenis in te gaan. Maar nu het echt dreigt te gebeuren, weet ik dat ik tegen mezelf loog. De stress is enorm.” Wydrzynska  werd gepakt omdat ze de vrouw die zei door haar echtgenoot te worden mishandeld niet thuis wilde verrassen met de envelop pillen. Ze gebruikte daarom het Poolse verzendsysteem waarbij je post in een kluisje kunt achterlaten en het vervolgens in een zelfde soort kast in de buurt van de ontvanger wordt achtergelaten. Om de kluisjes te openen is een per  sms verzonden  code nodig. En daarvoor gaf Wydrzynska haar eigen telefoonnummer op. Ze is niet zo gepokt en gemazeld als activiste dat ze  een anonieme simkaart  heeft. De verzending werd ontdekt door de echtgenoot en hij belde de politie, die zijn vrouw opwachtte toen ze met de pillen thuiskwam.  De vrouw die Wydrzynska probeerde te helpen, is tot nu toe anoniem gebleven. De activiste weet niet hoe het met haar gaat. „Ik heb haar nooit direct gesproken. Ze heeft onze organisatie laten weten dat ze het vreselijk vindt wat er gebeurt. En dat ze van de stress van het politieverhoor een miskraam heeft gekregen.” De abortus met de pillen die Wydrzynska opstuurde heeft nooit plaatsgevonden, maar dat pleit haar niet vrij. Al zou  de vrouw aangifte van verkrachting  hebben gedaan tegen haar man, dan had alleen een gynaecoloog haar mogen helpen. Of de vrouw inmiddels aan de situatie van huiselijk geweld heeft kunnen ontsnappen, is onbekend. Het kostte Wydrzynska na haar abortus in 2006 nog drie jaar om van de vader van haar drie kinderen te scheiden.  „Deze zaak gaat over meer dan de toegang tot abortus. Het gaat over hoe vrouwen in Polen worden behandeld”, zegt zij. „Waarom is de politie niet geïnteresseerd in hoe de man zijn vrouw aangaf, en of hij haar mishandelt? Waarom zij zich zo ongelukkig en onveilig voelde dat abortus de enige uitweg leek? Dit is tekenend voor hoe het patriarchaat in Polen de dienst uitmaakt.”||https://www.nrc.nl//nieuws/2022/07/13/je-weet-dat-je-gevaar-loopt-in-dit-werk-a4136391
2022-07-13||Nieuw zelfportret van Vincent van Gogh ontdekt, op de achterkant van een eerder werk||Experts hebben bij museum de National Galleries of Scotland een nieuw zelfportret van Vincent van Gogh ontdekt, tijdens onderzoek naar het werk Hoofd van een boerin met witte muts (1885). Ze vonden het portret dankzij een röntgenfoto, gemaakt van de achterkant van een schilderij dat Van Gogh in 1885 heeft geschilderd van een vrouw uit Nuenen. Het zelfportret, dat voorlopig verscholen blijft achter karton en een stevige laag lijm, heeft hij vermoedelijk in 1887 geschilderd, te Parijs.   Het schilderij bevindt zich sinds 1960 in de collectie van het museum in Edinburgh. Het onderzoek vond plaats ter voorbereiding op de tentoonstelling A Taste for Impressionism, die over twee weken opent. Daarin zal niet alleen het portret van de boerin te zien zijn, zoals het plan was, maar ook de röntgenfoto die een idee geeft van het zelfportret. Na de expositie zal een restaurator het gezicht van Van Gogh, in alle rust en zonder deadline, achter het karton en de lijm tevoorschijn halen.  Frances Fowle, conservator bij het museum: „Zoiets moet heel voorzichtig gebeuren, daar willen we geen druk op zetten.” Om geld uit te sparen gebruikte Van Gogh eerder door hemzelf beschilderde doeken. Hij werkte soms over de oude voorstelling heen en soms draaide hij de doeken om. Zo ontstonden twee schilderijen op één doek.  Het Van Gogh Museum in Amsterdam, autoriteit als het gaat om toeschrijvingen aan Van Gogh, twijfelt niet aan de echtheid van het werk. Louis van Tilborgh, senior onderzoeker bij het museum is enthousiast over de vondst, die volgens hem past „in een mooie reeks”. „Het is natuurlijk heel spannend om te zien wat er straks tevoorschijn gaat komen.” Hij telt negen werken waarbij Van Gogh een zelfportret op voor- of achterkant schilderde. „In Hartford, Connecticut, hangt een zelfportret waarvan bekend is dat de achterkant een schildering uit Nuenen is. Precies andersom dus.”  De lagen lijm en het karton over het net ontdekte zelfportret zijn aangebracht in 1905, denken kenners bij het Schotse museum. Dat is gedaan in voorbereiding op een tentoonstelling in het Amsterdamse Stedelijk Museum. Destijds is kennelijk besloten dat het portret van de boerin completer, interessanter of wellicht gewoon meer ‘af’ was, dan het zelfportret. Nu, 117 jaar later, kan die afweging anders uitpakken. Conservator Fowle meent dat het werk uit „een sleutelmoment in zijn carrière” komt, na maart 1886 in Parijs.  De boerin is van tenminste een jaar eerder. Ze zou Gordina de Groot  kunnen zijn, bekend als Sien, een vrouw die model stond voor een van de twee vrouwen in De aardappeleters, waardoor het schilderij als studie doorgaat voor het meesterwerk uit 1885.  Het zelfportret is vermoedelijk van drie jaar voor Van Goghs dood, in de periode waarin hij in aanraking kwam met het werk van impressionisten als Émile Bernard, Georges Seurat and Paul Gauguin. Die ervaring heeft grote invloed op zijn stijl gehad en leidde hem, uiteindelijk, tot de kleurvolle en expressieve stijl die hem wereldberoemd heeft gemaakt.   De boerin in Nuenen, ofwel de voorkant van het schilderij, werd in 1923 gekocht door Evelyn St. Croix Fleming, wier zoon Ian wellicht beroemder is als auteur van de James Bondboeken. In 1951 belandde het werk in Schotland, negen jaar later in het museum waar het nu hangt.   Als het eenmaal achter lijm en karton uit is gehaald, zal het net ontdekte schilderij deel uitmaken van een groep zelfportretten en andere werken die Van Gogh schilderde op de achterkant van doeken die hij in Nuenen voor het eerst beschilderde. Sommige van die schilderijen zijn al in 1929 van lijm en karton ontdaan door de Nederlandse restaurator Jan Cornelis Traas.  Frances Fowle zegt dat een dergelijke ontdekkingen slechts een of twee keer in het leven van een curator voorbijkomt: „Dit soort momenten zijn extreem zeldzaam. We hebben een onbekend werk ontdekt van een van de belangrijkste en populairste kunstenaars van de wereld. Opeens hebben we een Van Gogh erbij, gratis en wel. Voor het publiek is het ook geweldig, vooral omdat het een zelfportret is. Door zijn brieven en zijn levensverhaal gaat het bij Van Gogh toch ook over de man, niet alleen over zijn schilderijen.” Het museum in Edinburgh heeft nog twee Van Goghs in bezit, twee late werken. Fowle: „Het liefst willen we dit schilderij na de restauratie zo ophangen dat je beiden kanten kunt bekijken, zoals het Van Gogh Museum  dat ook doet met doeken waar Van Gogh beide zijden van heeft beschilderd.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/13/nieuw-zelfportret-van-vincent-van-gogh-ontdekt-op-de-achterkant-van-een-eerder-werk-a4136403
2022-07-13||Schokkend falen van Duitse overheid bij  watersnood van vorig jaar||Een jaar na de watersnood in Rijnland-Palts en Noordrijn-Westfalen blijkt dat zeker een deel van de 184 dodelijke slachtoffers gered had kunnen worden als de autoriteiten adequaat hadden gereageerd.  Uit de verslagen van een onderzoekscommissie blijkt dat lokale bestuurders en deelstaatpolitici niet waarschuwden en niet evacueerden uit ongeloof dat het zó erg zou worden, omdat ze de verantwoordelijkheid afschoven, of simpelweg omdat ze hun telefoon niet opnamen.  „Iedereen heeft deze dagen het verwoestende water opnieuw voor ogen”, zei minister van Binnenlandse Zaken Nancy Faeser (SPD) woensdag in Berlijn. Faeser presenteerde een nieuw rampen-preventieplan, dat moet voorkomen dat opnieuw zo wordt geblunderd als in juli vorig jaar. Faeser en kanselier Olaf Scholz brengen donderdag een bezoek aan twee gemeentes die vorig jaar werden getroffen.    In de nacht van 14 op 15 juli veranderden liefelijk kronkelende riviertjes als de Erft en de Ahr na zware regenval in verwoestende vloedgolven. Alleen al in het Ahrdal kwamen 133 mensen om, negenduizend huizen werden verwoest.   Sinds augustus vorig jaar onderzoekt een commissie hoe het kan dat niemand voorbereid was op een dergelijke ramp. In het Ahrdal staan het districtshoofd en de leider van het crisisteam in het middelpunt van het onderzoek; beiden weigerden de afgelopen dagen te getuigen voor de onderzoekscommissie.  Het crisisteam had nauwelijks bereik, de deelstaatminister was uit eten en het districtshoofd parkeerde zijn auto wat hoger Op de middag voor de overstromingen waarschuwde de regionale weerdienst dat het water in de rivier met een  „ongelofelijke vijf meter” zou kunnen stijgen. Een burgemeester uit het district smeekte de noodtoestand uit te roepen. In plaats daarvan ging het districtshoofd naar huis en parkeerde zijn rode Porsche, die bij zijn huis direct aan de rivier stond, op hoger gelegen terrein. Enkele buren waarschuwde hij voor het hoogwater. Pas tegen elf uur ’s avonds, toen verderop al de eerste huizen waren meegesleurd door het water, gaf hij opdracht aan het crisisteam een nood-whatsapp te sturen.  Het crisisteam zat verderop in een kelder met slecht bereik. Uit de gemeentes zelf kwam op een gegeven moment helemaal geen nieuws meer, omdat stroom en telefoonverbinding uitvielen. Het districtshoofd en het hoofd van het crisisteam worden door justitie verdacht van dood door schuld.  Ook op deelstaatniveau ging een en ander mis. De minister voor Milieu, Anne Spiegel (Groenen), zei de middag voor de ramp dat de situatie ernstig, maar niet extreem was. Spiegel was toen al op de hoogte van de vijf meter stijging die de weerdienst voorspelde. Op de avond zelf was Spiegel moeilijk bereikbaar omdat ze uit eten was. De dag daarna, zo bleek uit berichten die in de onderzoekscommissie publiek werden, was ze vooral bezig haar fouten van de dag daarvoor  toe te dekken. Tien dagen na de ramp ging Spiegel met vakantie in Frankrijk, wat ze kon verzwijgen omdat er digitaal werd vergaderd. Spiegel, in het kabinet-Scholz minister van Familiezaken, moest in april aftreden.  Woensdag   noemde Faeser „extreem weer, watersnood, bosbranden” fenomenen die vaker voor zullen komen en waar de bevolking beter tegen beschermd moet worden.   De president van het bureau voor civiele bescherming en rampenbestrijding, die samen met Faeser het rapport presenteerde, zei in een interview:  „Met oog op klimaatverandering en de acute bedreiging van extreem weer en overstromingen zouden sommige gebieden niet opnieuw bebouwd  moeten worden. En ook in de kustgebieden moet je  die vraag stellen.”  Ook in de inschatting van Faesers ministerie hadden in juli vorig veel slachtoffers voorkomen kunnen worden als er beter was gewaarschuwd. Waarschuwingen per telefoon kregen in juli vorig jaar alleen mensen die een bepaalde app hadden geïnstalleerd; een algemeen waarschuwingssysteem waarin iedereen een sms krijgt, zoals in Nederland, was er tot voor kort niet en wordt nu uitgerold. In de afgelopen jaren zijn in Duitsland sirenes afgebroken. „We hebben ons te lang te zeker gevoeld”, aldus Faeser. In de ambtelijke Duitse wirwar van verantwoordelijke instanties moet helderheid komen wie wat moet doen. Toen vorig jaar de minister, het districtshoofd, en het crisisteam het af lieten weten, deed de vrijwillige brandweer een laatste wanhopige poging: met luidsprekers reden ze door de dorpen en drongen ze erop aan de huizen te verlaten.  Duitse media oordeelden woensdag hard. Weekblad Die Zeit titelde boven een reconstructie ‘De onwetenden’, omroep ARD zond een documentaire uit met de titel: ‘De watersnood. Kroniek van een echec.’||https://www.nrc.nl//nieuws/2022/07/13/schokkend-falen-duitse-watersnood-a4136402
2022-07-13||Oranjevrouwen spelen coronazorgen voor even van zich af met zege op Portugal||Na het gelijkspel tegen Zweden hebben de Nederlandse voetbalvrouwen het tweede groepsduel op het EK voetbal wel weten te winnen. In het Engelse Leigh versloeg Oranje Portugal met 3-2 dankzij treffers van Damaris Egurrola, Stefanie van der Gragt en Daniëlle van de Donk. Met de zege verdwijnen de corona- en blessurezorgen in het Nederlandse kamp voor even naar de achtergrond: de afgelopen dagen haakten Jackie Groenen en spits Vivianne Miedema af na een positieve coronatest en bleek de tegen Zweden met een schouderblessure uitgevallen doelvrouw Sari van Veenendaal de rest van het toernooi niet meer inzetbaar. Nederland stond binnen een kwartier op een 2-0 voorsprong tegen de Portugezen, die als vervanger van Rusland deelnemen aan het EK. Eerst kopte basisdebutant Damaris Egurrola raak uit een corner, vervolgens was Stefanie van der Gragt eveneens met het hoofd trefzeker. In haar duik naar de bal kreeg de Ajax-verdediger een schoen van een Portugese tegen haar hoofd, maar na verzorging kon ze verder. Uit een strafschop maakte Portugal nog voor rust de 2-1. Aanvaller Diana Silva werd in het strafschopgebied aangetikt door Oranje-verdediger Dominique Janssen, waarna scheidsrechter Ivana Martincic na overleg met de videoscheidsrechter de bal op de stip legde. Toen Silva vervolgens aan het begin van de tweede helft de 2-2 scoorde, moest Nederland op zoek naar een nieuwe voorsprong. Die voorsprong leek er al snel te komen via Jill Roord, maar na opnieuw minutenlang VAR-beraad keurde Martincic haar treffer af vanwege buitenspel. Met zo’n halfuur te spelen was het alsnog raak. Middenvelder Daniëlle van de Donk schoot vanaf de rand van de zestien de bal hoog in het doel. Het bleek de beslissende treffer. In de andere wedstrijd in de groep van Nederland was Zweden met 2-1 te sterk voor Zwitserland. Nederland en Zweden hebben nu beide vier punten uit twee duels, Zwitserland en Portugal volgen met een punt. Zondag treedt Nederland in de laatste groepswedstrijd aan tegen de Zwitsers.||https://www.nrc.nl//nieuws/2022/07/13/oranjevrouwen-spelen-coronazorgen-voor-even-van-zich-af-met-zege-op-portugal-a4136400
2022-07-13||Een jaar na de overstromingen kamperen Walen nog steeds op zolder, tot  de herstelploeg komt||De façades van Prayon zijn ontdaan van vocht en vuil, maar niet van de herinnering aan de vernietigende kracht van het water. Een jaar  geleden stortte het in zulke grote hoeveelheden over Wallonië uit dat overstromingen 39 mensen verzwolgen, en nog eens tienduizenden alles afnamen.  Het was de ergste natuurramp uit de Belgische geschiedenis, en de nasleep ettert voort. Woonomstandigheden zijn erbarmelijk. Situaties uitzichtloos.  Niet voor te stellen op deze vroege zaterdagochtend, in het Ardennengehucht aan de Vesder. De zon schijnt fel in de vallei, waar laag overvliegende zwaluwen met de kolder in de kop achter elkaar aan zitten. De rivier die vorig jaar in een mum van tijd in een bruine modderstroom veranderde, kabbelt nu rustig. Tegenover de Église Saint Laurent, waar het water op drie meter hoogte een laagje slijk achterliet op de glas-in-lood-ramen, staat op een campingtafel een ketel koffie. Ernaast liggen croissants en chocoladebroodjes. Bij de kerk aan het Place du Marché arriveren de leden van Team Éclairs, Vlaamse vrijwilligers die al bijna een jaar elke zaterdag uit Brugge, Gent, Hasselt en verder naar Prayon rijden om hun Waalse landgenoten te helpen.  De schade is groot; 48.000 gebouwen werden verwoest, honderdduizend  mensen direct of indirect getroffen. De Waalse regering raamt de totale schade nu op 2,8 miljard euro. Dat bedrag werd de afgelopen maanden steeds hoger vanwege de oplopende grondstofprijzen en de inflatie.  Er werden in Wallonië bijna 60.000 verzekeringsclaims ingediend. 90 procent daarvan zou volgens verzekeraarskoepel Assuralia gedeeltelijk of volledig uitgekeerd zijn. Bij de overige 10 procent wachten mensen nog altijd op het oordeel van een expert of contra-expert.  Team Éclairs helpt in Trooz bij het herstellen van beschadigde huizen. Foto  Nick Somers
 Maar lang niet iedereen is verzekerd  in de Belgische provincies waar de armoede- en werkloosheidcijfers tot de hoogste van het land horen. Het rampenfonds heeft meer dan zevenduizend aanvragen ontvangen; in april waren nog maar vierhonderd daarvan goedgekeurd. Veel hulpaanvragen zijn afgewezen omdat bewijsstukken ontbreken, of anderszins onvolledig zijn.  Stichting Team Éclairs werd vorig jaar een paar dagen na de ramp uit liefdadigheid opgericht door Vlaming Philippe Duquesnoy, productiemanager bij een drukkerij in de buurt van Antwerpen. Na een geannuleerde vakantie door corona besloot hij zijn zomer te gebruiken om de slachtoffers in Wallonië bij te staan. Een paar weken was aanvankelijk het idee, maar hij trekt nu al een jaar naar het rampgebied. Team Éclairs probeert te helpen waar dat het hardst nodig is; waar mensen geen sanitair hebben, niet kunnen koken. Waar door het vocht de paddenstoelen op de muren staan. Deze zaterdag worden twintig vrijwilligers na de koffie in teams opgedeeld en waaieren ze uit over de Vesdervallei. Naar René (67) en Agnes Wathy (65) aan de Rue de Verviers in Trooz bijvoorbeeld.  Daar is de ravage een jaar na dato nog enorm. Hun huis staat onderaan een heuvel, waardoor het water genadeloos van alle kanten naar binnen stroomde. Agnes beleefde die angstige uren alleen, omdat René bij het Rode Kruis was gaan helpen.  Ze haastte zich om alles van waarde – haar drie katten, de tv, computers – naar de eerste verdieping te brengen en wachtte daar op hulp, terwijl in een paar uur de begane grond onder water kwam te staan. „Het stond tot aan de klok”, zegt Agnes, wijzend naar het uurwerk dat vijftig centimeter onder het plafond van de woonkamer is bevestigd. Pas uren later kwam René thuis. Ongedeerd. Maar toen begon de ellende pas.  Telkens als het hard regent, is Francine Mangon doodsbang In de bescheiden woning aan de Vesder en de spoorlijn die René elke dag van zijn werkzame leven als treinmachinist passeerde, zijn alle muren tot op de bakstenen gestript om te drogen. Nog altijd zijn die te vochtig om pleisterwerk of behang aan te brengen. Tot die tijd is het kamperen in ons eigen huis, zegt Agnes.  Het paar woonde acht maanden bij hun dochter, elders in Wallonië, maar kwam elke dag terug voor reparaties. „Zo hadden we een doel in ons leven”, zegt René.  In maart zijn ze teruggekeerd en sindsdien proberen ze hun huis te herstellen. Van de verzekering hebben ze inmiddels een bedrag gekregen. Maar dat is niet voldoende om alle schade van te repareren. René: „Voor herstelwerkzaamheden alleen hebben we 60.000 euro nodig. Dan hebben we het nog niet over de afwerking, nog eens minimaal 20.000. Toen de schade werd ingeschat, was de inflatie nog niet zo hoog. Met het geld dat we nu hebben gekregen, kunnen we de nieuwe facturen al niet meer betalen.” En dus komen de vrijwilligers van Team Eclairs gelegen. Ze zijn de traptreden aan het zandstralen. Philippe Duquesnoy hoort de laatste weken steeds meer geluiden van mensen die het een jaar na de overstromingen niet meer zien zitten. Mensen die nog altijd wachten op geld om aan herstelwerkzaamheden te kunnen beginnen, of maar geen antwoord krijgen van een verzekeringsexpert. Dat duurde in het geval van Francine Mangon (42) en haar man Michel Mangon (56) elf maanden. Pas onlangs kregen ze te horen dat ze een som geld tegemoet kunnen zien. Daarmee kunnen ze hun huis bij lange na niet in oorspronkelijke staat brengen. Want ook hun woning is een ravage. In een van de kamers heeft opkruipend vocht het houten dak zo verrot dat een gat is ontstaan.   Mangon heeft daar stress van, maar kampt ook met posttraumatische verschijnselen, zegt ze. Steeds als het hard begint te regenen, wordt ze doodsbang. „Ik ben constant het weer aan het checken.” Een paar kilometer stroomopwaarts en honderden verlaten huizen verderop, in Nassenvaux, woont  Arnaud Baclin (37) al een jaar in een bouwval. Hij slaapt op de tweede verdieping van het huis dat hij van zijn ouders erfde, en dat op 14 juli  volledig werd verwoest. Hij heeft geen andere keuze dan hier ’s avonds en in het weekend keihard te werken. Op een klein zolderkamertje staat zijn bed naast een koffieapparaat en een tv. Zijn hond Zoë kijkt door het raam naar buiten, naar de vrijwilligers die hoestend puin naar buiten gooien. „Elk mens dat je helpt, is er weer één”, zegt Danny Beeckmans met een grijns, en het stof in zijn haren.  Baclin houdt de Waalse regering en haar waterbeheer verantwoordelijk. Volgens hem komt het door „een menselijke fout” dat het door de Vesder gevoede stuwmeer van Eupen door hevige regenval te vol was gelopen in de dagen voorafgaand aan de overstromingen. Het openzetten van de noodsluizen zou daarna voor een vloedgolf hebben gezorgd.  Maar uit een onafhankelijk onderzoek dat de Waalse minister van klimaat en infrastructuur Philippe Henry (Ecolo) liet uitvoeren, bleek het tegenovergestelde, onderschreef ook Patrick Willems, hydroloog aan de KU Leuven, op de Belgische radio. „Zonder dam had de overstroming zelfs langer kunnen duren.” Nu hield die het water lange tijd tegen. Aan de woning van  Arnaud Baclin (37) in Nassenvaux  wordt gewerkt, hij woont al een jaar in een bouwval. Foto  Nick Somers Dat betekent niet dat het water- en crisisbeheer niet beter kan, concludeerde een parlementaire commissie die onderzocht  hoe een ramp van deze omvang in de toekomst voorkomen kan worden. Want dat het onder invloed van klimaatverandering steeds vaker extreem zal gaan regenen, staat vast. Een van de conclusies was dat er nauwkeurigere en beter te interpreteren weersvoorspellingen moeten komen; voorafgaand aan de ramp werd de te verwachten regenval niet vertaald naar de voorspelde waterhoogte.  Ook de evacuatie liep in het honderd, doordat berichten niet doorkwamen en hulpdiensten niet wisten wat te doen. Op donderdag 15 juli, toen veel bewoners in de Vesdervallei al twaalf uur werden omringd door water, kregen ze een sms-bericht vanuit het crisiscentrum in Luik: ‘vermijd reizen’ en ‘werk thuis’.  Naar aanleiding van het rapport zijn in Wallonië maatregelen genomen om een volgende keer beter voorbereid te zijn. Toch opende de rechtbank van Luik in juli vorig jaar een onderzoek naar ‘onvrijwillige doodslag bij gebrek aan voorzorg of vooruitzicht’. Dat moet uitwijzen  of een fout in het systeem van crisisbeheer  voor de 39 slachtoffers heeft gezorgd. Er werden huiszoekingen gedaan bij weerinstituut KMI, het nationaal crisiscentrum en bij de Luikse gouverneur. Die wil desgevraagd geen commentaar geven, maar naar „de toekomst” kijken. Die toekomst begint met een herdenkingsbijeenkomst  donderdag  in Chênée.  Aan het eind van de werkdag verzamelen de vrijwilligers van Team Eclairs zich weer op het Place du Marché. Dit keer voor een biertje. Anne-Francoise Degnis komt er ook bij staan. Haar huis, aan het plein, werd een jaar geleden volledig verwoest. Ze verloor alles. Maar kreeg er vrienden uit heel Vlaanderen voor terug.  De Nederlandse overheid heeft tot nu toe 34 miljoen euro aan vergoedingen uitgekeerd voor schade die overstromingen in Limburg en Noord-Brabant een jaar geleden veroorzaakten. Dat heeft de Rijksdienst voor Ondernemend Nederland (RVO)  eerder deze week bekendgemaakt. Zo’n 750 van de in totaal 2.783 aanvragen moeten nog worden beoordeeld. Het geld dat de staat uitkeert, komt boven op vergoedingen van verzekeringen aan particulieren en bedrijven voor de waterschade. Voor alle aanvragen die binnenkwamen, zette de overheid schade-experts in van het Nederlands Instituut van Register Experts (NIVRE). Zij stelden rapporten op over de daadwerkelijke schade aan onder meer huizen en andere gebouwen. Tot dusver stelden de NIVRE-experts 1.879 schaderapporten op. Zo’n 500 aanvragen moeten nog door het NIVRE beoordeeld worden; de RVO moet nog 250 rapporten beoordelen. Zo’n 500 aanvragen zijn ingetrokken of bleken te dubbelen met andere meldingen. De RVO zegt 192 schademeldingen afgewezen te hebben, al is niet duidelijk waarom. De vergoedingen door de RVO worden uitgekeerd op basis van de Wet tegemoetkoming schade bij rampen (Wts). De wet is bedoeld als tegemoetkoming voor „materiële schade die niet redelijkerwijs verzekerbaar is”. De wet dient niet als compensatie voor álle geleden schade, maar is bedoeld voor de „primaire woonfunctie” - zo vallen beschadigingen aan tuinen niet onder de regeling.  De RVO geeft toe dat het proces van beoordeling bij het uitkeren van vergoedingen ook bij de overheid vaak „lang” duurt. Gedupeerden gaan „steeds vaker” niet akkoord met het taxatierapport, zegt de RVO,  „omdat de prijzen van grondstoffen stijgen en offertes gebaseerd zijn op inschattingen van dat moment”. ||https://www.nrc.nl//nieuws/2022/07/13/een-jaar-na-de-overstromingen-kamperen-walen-nog-steeds-op-zolder-tot-de-herstelploeg-komt-a4136390
2022-07-13||Joe Biden zet principes opzij met  bezoek aan  ‘paria’ Saoedi-Arabië|| Tot een gezamenlijke handoplegging op een mysterieuze glazen bol zal de Amerikaanse president Biden zich bij zijn aanstaande bezoek aan Saoedi-Arabië – anders dan zijn voorganger Donald Trump – wel niet laten verleiden. Maar dat hij een officieel bezoek brengt aan het land betekent op zichzelf al een triomf voor de Saoedische kroonprins Mohammed bin Salman (MbS), de feitelijke machthebber in het land.  Het kan ook worden uitgelegd als een knieval van Biden voor de kroonprins. Tijdens zijn campagne en ook nog kort voor zijn aantreden beloofde Biden immers nog de Saoedische leiders te behandelen als „de paria’s die ze zijn” wegens hun rol bij de liquidatie in 2018 van de Saoedische journalist Jamal Khashoggi in het Saoedische consulaat in Istanbul. Uit een rapport dat Biden, eenmaal president, vrijgaf bleek dat de CIA concludeerde dat de moord op Khashoggi waarschijnlijk geschiedde op last van MbS. Mensenrechten worden op de lijst van prioriteiten naar beneden geduwd Sanam Vakil, Midden-Oosten-analist  Maar al snel bleek dat zo’n principiële koers met nadruk op mensenrechten niet goed viel te handhaven. Daarvoor waren de geopolitieke en economische belangen aan beide kanten te groot. „Of we het nu leuk vinden of niet, mensenrechtenkwesties worden op de lijst van prioriteiten naar beneden geduwd”, zegt Sanam Vakil, Midden-Oosten-analist bij de Britse denktank Chatham House. Vooral de Saoedische olie is hierbij een  factor gebleken, nu de prijzen de afgelopen maanden als gevolg van de oorlog in Oekraïne gemiddeld bijna drie keer zo hoog hebben gelegen als twee jaar geleden. Dat doet pijn bij veel Amerikaanse bondgenoten, maar ook de Amerikanen zelf betalen met tegenzin hogere prijzen aan de pomp. Slecht nieuws voor een president die over minder dan vier maanden Congresverkiezingen voor de boeg heeft. De enige landen die op korte termijn snel substantieel meer olie zouden kunnen produceren en de prijs wat zouden kunnen drukken zijn Saoedi-Arabië en de Verenigde Arabische Emiraten. „Die toegenomen relevantie  van het stabiliseren van de olieprijs vergroot de invloed van Saoedi-Arabië”, zegt Vakil. Biden hoopt dus dat Riad  de oliekraan meer openzet en zo de prijs naar beneden drijft. Of MbS daarin echter Biden erg ter wille zal zijn, valt te bezien. Riad heeft tot nu toe slechts ingestemd met een lichte toename van de productie. Door de huidige hoge prijs stromen de miljarden binnen (net als bij Rusland, dat hier ook sterk van profiteert). Dat geld kan de kroonprins uitstekend gebruiken voor zijn ambitieuze plannen om de Saoedische economie minder afhankelijk van olie te maken en om te bouwen tot een high-techsamenleving.  Tekenend voor de omslag die de oorlog in de verhoudingen teweeg heeft gebracht is ook dat het Saoedische staatsoliebedrijf Saudi Aramco in mei de Amerikaanse techreus Apple voorbijstreefde als ’s werelds meest waardevolle bedrijf.  Een ander gevoelig dossier is de regionale veiligheid. De Saoediërs, maar ook andere Golfstaten in de buurt, vragen zich bezorgd af of ze nog kunnen rekenen op Amerikaanse steun in geval van conflicten. Tot grote ergernis van Saoedi-Arabië maar ook van de Emiraten gaf Washington aanvankelijk maar weinig steun, toen de Jemenitische Houthi’s hun landen steeds frequenter met raketten begonnen te bestoken. Die druk is inmiddels iets minder omdat er een wapenstilstand in de oorlog in Jemen van kracht is. Washington heeft  bovendien nieuwe Patriot-anti-raketsystemen naar de Saoediërs gestuurd. Vakil: „De Amerikanen blijven ondanks alles de belangrijkste partner voor de Saoediërs op veiligheidsgebied.” Ook de verhouding met Iran, bondgenoot van de Houthi’s, speelt hierbij een belangrijke rol. De Amerikanen onderhandelen nog altijd met Iran over hervatting van het internationale akkoord van 2015, waarbij Iran zijn nucleaire programma sterk beperkte in ruil voor opheffing van economische sancties. De uitkomst daarvan is nog ongewis. Mislukking ervan is riskant omdat Iran dan nog meer uranium zou kunnen verrijken en mogelijk kernwapens zou proberen te ontwikkelen, al hebben ze dat altijd ontkend. „Dan zouden we wel eens kunnen zien dat de Saoediërs ook hun eigen kernmacht willen bezitten”, zegt Vakil. Maar een akkoord, dat Iran meer armslag zou geven, behelst weer andere risico’s. Amerika zou dan eerder geneigd kunnen zijn de Golf-Arabieren aan hun eigen lot over te laten. Mede om de druk op Iran te verhogen neemt Biden deel aan een grote Arabische conferentie eind deze week in Jeddah, waarbij naast de Golfstaten ook de Egyptische president Sisi, de Jordaanse koning Abdullah en de Iraakse premier Kadhimi zullen aanzitten.  Ze zullen onder meer bekijken of ze hun militaire samenwerking kunnen versterken.  „Dit zal de luister van Riad doen toenemen”, jubelde Jameel Altheyabi alvast in een commentaar in de Saudi Gazette, „in een tijd waarin de wereld en de regio de gevaarlijkste uitdagingen wachten.”  Een wens van Washington zou intussen zijn dat ook Israël nog zou kunnen meedoen in dit verband, maar zover willen de Saoediërs – in tegenstelling tot hun Emiraatse buren – vooralsnog niet gaan.  Wie evenmin aan tafel zullen zitten zijn de Russen en de Chinezen, al groeit het besef alom dat het machtsevenwicht in de regio vooral ten gunste van China verschuift. Weliswaar laat China het nog altijd aan de VS over om de veiligheid en de stabiliteit in de Golf te garanderen, maar de economische banden met China zijn enorm gegroeid. Al voor de Oekraïne-oorlog was China de grootste afnemer van Saoedische olie geworden en op hun beurt kopen de Saoediërs steeds meer Chinese wapens, tot woede van Washington. Anders dan de VS doet China nooit moeilijk over schendingen van de mensenrechten in Saoedi-Arabië. Zo zijn de  Saoediërs op zoek naar een nieuw evenwicht. „De Saoediërs moeten leren navigeren in een conflict tussen twee polen, tussen het Westen en China”, zegt Vakil.  Voorafgaand aan zijn bezoek aan Saoedi-Arabië doet  Joe Biden  Israël en Palestina aan. Het is   zijn tiende officiële bezoek en zijn eerste als president.  Na  landing op vliegveld Ben Gurion bij Tel Aviv, woensdagmiddag,  inspecteerde Biden   de luchtafweersystemen die de VS aan hun belangrijke  bondgenoot leveren. Deze donderdag ontmoet hij onder anderen de Israëlisch demissionaire premier Yair Lapid  en bezoekt hij het Yad Vashem-holocaustmuseum. Vrijdag volgen een gesprek met president Isaac Herzog en een korte ontmoeting met ex-premier en huidig oppositieleider  Benjamin Netanyahu. Op 1 november gaat Israël naar de stembus en Biden wil de indruk vermijden dat hij kant kiest  in die verkiezingsstrijd.  Biden bezoekt ook Palestijns gebied. Hij gaat naar  de Olijfberg in Oost-Jeruzalem,  dat ooit de hoofdstad moet worden van een eigen Palestijnse staat. In Bethlehem ontmoet hij  de Palestijnse president Mahmoud Abbas. Hun gesprek zal deels in het teken staan van de dood van  Al-Jazeera-journaliste Shireen Abu-Akleh. Zij werd in mei gedood toen Israëlische militairen het vuur openden  in Jenin. Volgens het mensenrechtenbureau van de VN werd de Palestijnse geraakt door een Israëlische kogel. De VS lieten maandag echter weten dat zij Israël niet verantwoordelijk houden voor haar dood, zoals haar deels Amerikaanse familie eist. Aan het eind van de dag vliegt Biden  naar Saoed-Arabië: pas twee keer eerder vloog een zittende Amerikaanse president  rechtstreeks tussen de twee landen.||https://www.nrc.nl//nieuws/2022/07/13/biden-zet-principes-opzij-met-bezoek-aan-paria-saoedi-arabie-a4136392
2022-07-13||Golfer Scottie Scheffler: overtuigd christen en al wekenlang nummer één van de wereld||Scottie Scheffler voert alweer zestien weken de wereldranglijst aan. Dat alleen al rechtvaardigt zijn favorietenrol op St. Andrews in Schotland, waar de jubileumeditie van de oudste major ter wereld zich vanaf donderdag voltrekt.   Tiger Woods had in 1996, na zijn eerste overwinning op de PGA Tour,  252 dagen nodig om naar de top van de wereldranglijst te klimmen. Dat record verpulverde Scheffler, pas sinds 2019 een volwaardige speler op de Amerikaanse tour, dit jaar. Hij won in februari het Waste Management Phoenix Open en was precies 42 dagen daarna de nieuwe nummer 1 van de wereld. Daartussen zaten nóg twee overwinningen op de PGA Tour.  In het eerste toernooi na het verkrijgen van die status, won hij zijn mooiste titel: The Masters op Augusta National. Scheffler verdiende dit seizoen al meer dan 13 miljoen dollar (omgerekend 12,9 miljoen euro) aan prijzengeld.  Slechts 25 spelers bestegen sinds de invoering van de wereldranglijst in 1986 de troon en Scheffler heeft nog een paar weken te gaan om in dat mini-klassement  Lee Westwood (22 weken) als nummer 15 te achterhalen. Maar de kenners zijn ervan overtuigd  dat het daar niet bij blijft.  Het record van  Woods – 683 weken – is wellicht te hoog gegrepen, maar dat de in de media als enigszins kleurloos getypeerde golfer uit New Jersey de strijd om de macht nog een tijdje zal volhouden, is allesbehalve een gewaagde voorspelling.  Op 27 maart loste Scheffler de Spanjaard   Jon Rahm na een regeerperiode van 43 weken af. Saillant detail: het grote publiek leerde hem een half jaar eerder kennen toen hij als rookie in de Ryder Cup gehakt maakte van diezelfde Rahm.  De Amerikaan maakte in dat onderlinge duel in de tweejaarlijkse strijd tussen de Verenigde Staten en Europa, op de eerste vier holes een birdie en deelde daarmee een gevoelige tik uit aan de Spanjaard, die de klap niet meer te boven kwam. Scheffler maakt ook nog eens deel uit van de ‘Club van 59’, spelers die op de PGA Tour de magische grens van 60 slagen in een ronde doorbrak.  De statistieken van Scheffler zijn indrukwekkend, zijn spel is dat ook, maar zijn ‘verschijning’ is dat (nog) niet. Hij ziet eruit en praat als een doorsnee Amerikaanse tourspeler. Vanaf zijn zesde groeide hij  op in Dallas, waar moeder Diane een goede baan kreeg aangeboden bij een advocatenkantoor. Vader Scott was de huisman en zorgde naast Scottie ook voor drie dochters. Bij de Royal Oaks Country Club in Dallas leerde Scheffler  golfen. Later won hij het US Junior, zijn grootste prestatie als amateur. Dat leverde hem als 17-jarige een invitatie op  voor een toernooi van de PGA Tour. Daarin maakte hij een hole-in-one en eindigde hij als 22ste. Nadat hij in 2018 professional was geworden, bleef hij een paar jaar onder de radar. Vooralsnog is Scheffler ook niet op een oneffenheidje te betrappen. Hij mengt zich liever niet in de discussie over de LIV Tour, de concurrerende golftour gefinancierd met Saoedi-Arabisch geld. „Ik houd me liever op de achtergrond. Jongens als Rory McIlroy en Justin Thomas zijn op dit vlak betere vertegenwoordigers.” Na  The Masters werd het woordje ‘boring’ gebruikt in de verslaglegging van Schefflers  triomf. Er werden grappen gemaakt over het traditionele Champions Dinner in 2023, waarvan de titelverdediger het menu mag samenstellen. „Macaroni met kaas,  steak. Bonen en koolsla. Dat wordt de maaltijd”, orakelde de Amerikaanse  golfinfluencer Paige Spiranec.  Scheffler bekende na zijn zege op Augusta National dat hij de ochtend voor zijn laatste ronde, op van de zenuwen, als een kind had gehuild, maar dat zijn echtgenote Meredith hem rustig had gekregen met de woorden „dat zijn lot in Gods handen lag”. Ook fluisterde ze hem in dat als  hij op die laatste achttien  holes tien slagen te veel zou maken of zelfs nooit meer zou winnen, God het zo zou hebben gewild. Scheffler is overtuigd christen. „We hebben geen controle over onze levens. God heeft me deze gave gegeven en ik gebruik het ter ere van zijn glorie.” Hij bestempelt het dan ook niet als bijgeloof dat hij altijd met hetzelfde muntje de bal op de green markeert, eentje waarop het logo staat afgebeeld van de Dallas Cowboys, het American-footballteam uit de stad waarin hij opgroeide „Als ik de marker een keer kwijtraak, dan zal ik waarschijnlijk gewoon een ander muntje gaan gebruiken. Tot die tijd steek ik deze  in mijn zak.” Eigenaardigheden heeft Scheffler nauwelijks. Hij  lijdt aan hoogtevrees, dertien is zijn geluksgetal en ananas zijn favoriete vrucht. Hij beschouwt Michael Jordan als grootste sporter aller tijden, maar zijn jeugdheld was honkballer Derek Jeter van New York Yankees. Als kind droeg Scheffler  altijd een lange broek en poloshirt  wanneer hij naar school ging. De jonge Scottie  werd er flink om gepest, maar hij wilde later golfer worden en dacht er goed aan te doen zich alvast zo te kleden. Voor iemand die nu vaak zegt „niet te veel in de toekomst te willen kijken en in het moment te willen leven”, moet dat toch wel een van zijn meest opzienbarende daden buiten de golfbaan zijn geweest. De eerste Britse Open (kortweg ‘The Open’) werd in 1860 gespeeld.  De eerste keer dat het toernooi op de Old Course in St. Andrews werd gespeeld was in 1873. De baan wordt alom beschouwd  als de  ‘home of golf’ en het is ook geen toeval dat de 150ste editie van The Open in de Schotse kustplaats wordt gespeeld.  St. Andrews is voor de dertigste keer gastheer, veel vaker dan de andere banen die nog in aanmerking komen  voor de organisatie van het  majortoernooi. Op de Old Course wonnen grote namen de ‘Claret Jug’.  Deze beker werd  in 1872 geïntroduceerd nadat de Schot Thomas Morris  The Open drie keer op rij had gewonnen en de originele trofee mocht houden. De Amerikaan Tiger Woods won in  St. Andrews twee van zijn drieOpen-titels, net als zijn landgenoot Jack Nicklaus.  Woods (46)  is erbij in  de jubileumeditie. Hij liet  weten dat de kans  om dit jaar mee te spelen, hem extra had gemotiveerd bij zijn revalidatie na het zware auto-ongeluk in februari 2021. „Het voelt nog historischer dan normaal”, zei Woods bij aankomst in Schotland.  De 82-jarige Nicklaus, woensdag tot ereburger van St. Andrews benoemd, roemde   de Old Course. „Op deze baan heb je nog   altijd die nare,  kleine bunkers. Iemand sloeg zijn bal daar 60 of 100  jaar geleden al in en had toen precies dezelfde   problemen.” Correctie (14 juli 2022): In een eerdere versie stond dat The Open in 1860 al op de Old Course in St. Andrews werd gespeeld, dat is onjuist en is aangepast. ||https://www.nrc.nl//nieuws/2022/07/13/een-kampioen-die-liever-onder-de-radar-blijft-a4136379
2022-07-13||Theo Middelkamp was in 1936 niet de snelste klimmer op de Galibier, maar won wel de rit||Als Theo Middelkamp op 14 juli 1936 de top van de Galibier bereikt, stapt hij eerst van zijn fiets. Niet omdat de etappe in de Tour de France voorbij is. Ook niet omdat de Nederlander te moe is om verder te rijden, hoewel de warmte in de Franse Alpen hem tegenvalt. Nee, hij  moet zijn wiel keren. Vlak voor hij aan de beklimming van de Galibier begon, heeft hij dezelfde handeling verricht. Zijn fiets heeft geen versnellingen. Het enige voordeel kan hij halen uit zijn twee tandwielen. Daarvoor moet hij het wiel draaien.   Middelkamp trapt een tandje lichter op de onverharde weg naar boven, maar echt veel verschil maakt het niet. Op de steilste stukken van de klim moet hij zigzaggend de weg over, over de volle breedte van links naar rechts. Een ruk aan het stuur en vol kracht zetten op de pedalen; alleen zo komt hij stukje bij beetje omhoog.  Middelkamp  is lang niet de snelste klimmer van het peloton, dat uit zo’n zestig  profrenners uit tien landen bestaat. Bovenop de Galibier, op ruim 2.600 meter boven zeeniveau, rijdt Middelkamp op achterstand van de Spaanse en Franse koplopers. Zo’n honderd kilometer is er nog   af te leggen tot de eindstreep in Grenoble.  Het is de zevende etappe tijdens zijn Tour-debuut. Samen met drie landgenoten vormt Middelkamp de eerste Nederlandse ploeg   die  aan de Ronde van Frankrijk meedoet. Op de fiets is hij ruim een week eerder vanuit zijn woonplaats in het noorden van België, vertrokken naar Parijs, waar de Tour begint. Op zijn rug draagt hij nummer 48. Als een vignet is het plaatje, dat de grootte heeft van een half A4’tje, opgespeld aan zijn fietstrui. Er is nog  geen aandacht voor aerodynamica, alles draait om kracht. Om zijn nek en schouder heeft hij een reserveband, lek rijden ligt altijd op de loer. Theofiel Middelkamp wordt op 23 februari 1914 geboren  in  het Zeeuwse Nieuw-Namen, dat overgaat in  het Vlaamse dorp Kieldrecht. Hier verhuisden zijn ouders  vanuit Groningen naartoe  voor de verkoop van ‘Hollandsche’ pekelharing. Theofiel is hun tweede zoon, na hem volgen nog zeven kinderen.  „De familie Middelkamp was een echte Hollandse familie”, zegt de 86-jarige Fons Bleijenberg. Als goede vriend heeft hij na de dood van Middelkamp, in 2005, diens memorabilia gekregen. Uit de stapels krantenartikelen die hij deze meimiddag in drie kartonnen dozen heeft meegenomen naar café Middelkamp, dat door Theo Middelkamp eigenhandig  is gebouwd in Kieldrecht, pakt  hij een opgevouwen A4’tje. Het is het bewijs dat Bleijenberg altijd inzet om wielerliefhebbers en andere geïnteresseerden te overtuigen van Middelkamps afkomst. Zijn geboorteland is België, staat er op de afdruk van het paspoort. Daaronder de nationaliteit: Nederlandse/néerlandaise Vader Middelkamp brengt de  haringen met de bakfiets rond in de dorpen nabij Kieldrecht. Als jonge tiener moet Theofiel – zijn naam wordt in Nederland afgekort tot Theo en in België tot Fiel – zijn vader helpen. Het is de tijd dat hij lol in het fietsen krijgt. Vooral als hij tegen anderen mag rijden, vindt hij het leuk. In zijn vrije tijd haakt hij op een normale damesfiets aan bij wielrenners die op hun racemodellen voorbij zoeven. Demarreren zij, dan versnelt de jonge Theofiel ook. Ze krijgen hem dikwijls niet uit het wiel. Het leren sturen met de bakfiets vol gezouten haringen, daar heeft Middelkamp  bovenop de Galibier voordeel aan. Ook al heeft hij nog nooit afgedaald.   Ondanks het grind op de weg naar beneden kent hij geen angst. Hij stort zich naar het dal, voelt zich zo vrij als een vogel. Als Middelkamp de belofte die hij vooraf in de media deed wil inlossen, dan zal hij vandaag ook moeten versnellen. Geprikkeld had hij gereageerd nadat journalisten zich in krantenartikelen hadden afgevraagd wat een kermiskoerser als Middelkamp eigenlijk in de Ronde van Frankrijk te zoeken had. Nee, hij had inderdaad nooit een berg gezien. Het landschap rond Kieldrecht is vlak, op wat molshopen na. Maar hij wilde toch een bergrit gaan winnen, al was het maar om zijn criticasters de mond te snoeren.  De wielrenners die Middelkamp als tiener begin jaren dertig rond Kieldrecht zien aanhaken op zijn damesfiets, hebben door dat hij een speciale is. Ze besluiten dat hij mee mag doen aan wedstrijden van de beginnelingen, de amateurs van die tijd. Hij is dan zeventien jaar. Het wordt een succes: in een jaar tijd wint Middelkamp dertien keer,  vijftien keer eindigt hij als tweede. Hij houdt van koersen, het liefst in de buurt van zijn woonplaats. Hij gaat de tientallen wedstrijden rondom de kermissen in Zuid-Nederland en Vlaanderen af. Op de fiets ernaartoe, strijden om de hoofdprijs, en dan weer terug naar Kieldrecht. Hij wordt met het jaar beter, voelt hij.  Sterker ook, de kilometers in zijn benen tellen. Na de afdaling van de Galibier wacht voor Middelkamp en het peloton nog een iets kleinere col, de Lautaret. Na een nieuwe wielwissel en de klim is zijn achterstand op de Fransen en Spanjaarden weer gegroeid. Maar Middelkamp weet dat de laatste zeventig kilometer naar Grenoble vooral bergaf verlopen. Hardrijden op platte, soms licht aflopende wegen doet hij dagelijks.  Samen met twee andere renners komt hij bij de voorste groep. In de sprint die na 230 kilometer koers volgt op de wielerbaan van Grenoble, is hij zijn twaalf concurrenten te snel af. Op quatorze juillet, de belangrijkste Franse feestdag, is Middelkamp de eerste Nederlandse ritwinnaar in de Ronde van Frankrijk.  Als hij na de  ritzege in Grenoble zijn geldprijs ophaalt bij de organisatie, schrikt Middelkamp. Heeft hij vandaag voor dat bedrag zo hard gefietst? Bij kermiskoersen valt de beloning vaak veel hoger uit, en dan hoeft hij geen berg over.  Middelkamp koerst voor het geld, niet voor zijn erelijst. Collega-renners ziet hij soms huilen op het podium na een overwinning. Dat gevoel kent hij niet, ook niet als hij in 1947 in Reims als eerste Nederlander wereldkampioen wordt. In zijn eigen café wijst in de eerste jaren van het bestaan weinig op de rijke carrière van Theo Middelkamp als wielrenner. Pas  in 2005, kort nadat hij  op 91-jarige leeftijd is overleden, zorgt de nieuwe  uitbaatster Cindy Werrens voor herinneringen aan de muur.  Er hangen foto’s van Middelkamp in de Nederlandse kampioenstrui, die hij drie keer bemachtigde. Iets verderop, onder elkaar uitgestald, zijn  drie WK-medailles:  naast het goud in 1947 won hij zilver in 1950 en brons in 1936.  „Van eer kon je niet leven, vond Fiel”, zegt Bleijenberg. Hij herinnert zich dat Middelkamp later in zijn carrière soms  ’s ochtends in een kermiskoers startte. „Kort na het vertrek viel hij dan uit, om dezelfde dag nog aan de start van een andere omloop in de regio te verschijnen. Had hij toch tweemaal startgeld gepakt.”  Correctie 15 juli 2022: in een eerdere versie stond dat Middelkamp werd geboren in het Belgische Nieuw-Namen. Nieuw-Namen ligt echter in Zeeuws-Vlaanderen. Dit is aangepast.  ||https://www.nrc.nl//nieuws/2022/07/13/voor-de-tour-de-france-van-1936-had-theo-middelkamp-nog-nooit-een-berg-gezien-a4136381
2022-07-13||Utrecht sluit deal met Rijk over asiel- én wooncrisis|| De gemeente Utrecht,  kondigde ze woensdag aan, probeert in één klap twee crises enigszins te bestrijden: de asielcrisis en de huizencrisis. Ze sloot daartoe een deal met het rijk. Eerst de asielopvang. In augustus en de helft van september zullen vrijwel alle (95 procent) vrijkomende sociale huurwoningen in Utrecht worden toegewezen aan statushouders, asielzoekers met een verblijfsvergunning, die nu nog in een opvangcentrum wonen. Zij krijgen dus voorrang op anderen. Het gaat naar verwachting om zo’n 250 huurwoningen, waar 490 statushouders in kunnen. Zo probeert Utrecht aan de ‘taakstelling’ van het Rijk te voldoen: 650 statushouders huisvesten in 2022.  In ruil voor deze voorrang krijgt Utrecht 2,2 miljoen euro extra van het Rijk om de bouw van 2.500 nieuwe, tijdelijke sociale huurwoningen „rendabel” te maken, aldus een woordvoerder van de gemeente. Dat moet de druk op de Utrechtse woningmarkt enigszins verlichten. Die woningen zijn goedkoop en verplaatsbaar en zullen naar verwachting tien tot vijftien jaar dienst doen voor alleenstaanden of kleine gezinnen. Voor de zomer van 2023 moeten er 500 staan en eind 2024 nog eens 2.000. De doorstroom in de ‘asielketen’ loopt al maanden vast doordat er te weinig woningen zijn, en er na ‘piekjaar’ 2015 van de 113 asielzoekerscentra 41 zijn gesloten. Het aantal asielzoekers dat naar Nederland komt is, behalve in coronajaar 2020, na 2016 niet verminderd. In totaal wil het Rijk dat 13.500 statushouders een huurwoning krijgen dit jaar. Elke gemeente krijgt mensen toegewezen. Rotterdam krijgt er bijvoorbeeld rond de 1.000. Die stad voldoet dit jaar aan de ‘taakstelling’, meldt een woordvoerder. Utrecht liep achter. Ongeveer de helft van de gemeenten voldoet in de eerste helft van dit jaar aan de ‘taakstelling’ van het Rijk om het toegewezen aantal statushouders te huisvesten.  De woningbouwcorporaties verdelen weer hun sociale huurwoningen. In Capelle aan den IJssel heeft woningbouwcorporatie Havensteder vorig jaar bijvoorbeeld meer statushouders weten te huisvesten dan verplicht: 96, waar er 80 waren toegewezen. Maar in Rotterdam kregen 146 statushouders een sociale huurwoning bij Havensteder, waar er 186 aan die corporatie waren toegewezen.  Onderwijl is het aanmeldcentrum voor asielzoekers in Ter Apel al maanden overbelast – regelmatig moeten nieuwe vluchtelingen buiten slapen of vervoerd worden naar een ander centrum en de volgende dag weer terug naar Ter Apel om zich officieel aan te melden. De leefomstandigheden zijn er belabberd, meldden de Inspectie Justitie en Veiligheid en de Inspectie Gezondheidszorg en Jeugd onlangs. Het centrum is vies, overvol en onveilig.  Om die reden kreeg de gemeente Noordoostpolder vorige week het verzoek van de regering om een tweede aanmeldcentrum te openen met zo’n 300 plekken, bij dezelfde dorpen, Bant en Luttelgeest, die al 1.000 asielzoekers opvangen in een  azc. Die twee dorpen verzetten zich nu tegen de plannen. De vraag naar sociale huurwoningen is inmiddels groot in het hele land. Maar in de populaire stad Utrecht extreem. Mensen zonder zogeheten ‘urgentie’ wachten er gemiddeld elf jaar op.  In Utrecht staan 46.000 sociale huurwoningen. 30 procent van de huizen die vrijkomen doordat iemand overlijdt of vertrekt, gaan normaalgesproken naar mensen met een ‘urgentie’ – statushouders, patiënten uit een ggz-,  jeugdzorginstelling of blijf-van-mijn-lijfhuis en mensen met een medische indicatie. De rest gaat naar ‘gewone’ huurders met een laag inkomen. Onder ‘laag’ verstaat de overheid maximaal 40.000 euro per jaar bruto voor één persoon. En hooguit 45.000 euro per jaar voor een gezin.   Zes weken lang gaat straks 95 procent van de woningen naar statushouders.  Volgens de woordvoerder van de gemeente Utrecht reageerden 24.000 mensen afgelopen jaar op een van de vrijgekomen sociale huurwoningen in die stad. De maximale huurprijs is rond de 700 euro per maand.  Is de voorrang voor statushouders niet wrang voor de mensen in Utrecht die al ruim tien jaar op een wachtlijst staan? De woordvoerder reageert daarop: „Daarom is het goed nieuws dat er nu ook 2.500 sociale huurwoningen bijkomen.” ||https://www.nrc.nl//nieuws/2022/07/13/utrecht-sluit-deal-met-rijk-over-asiel-en-wooncrisis-a4136389
2022-07-13||Zwakke euro maakt energie nóg duurder||0,9998, oftewel een fractie onder de één. Dat was heel eventjes de eurokoers in dollars op woensdagmiddag. Al sinds het begin van de oorlog in Oekraïne is de euro aan het dalen, richting de  1 dollar. Door deze grens van ‘pariteit’ (1 euro = 1 dollar) zakte de Europese munt woensdag voor het eerst sinds 2003. Daarna veerde de euro weer op, naar een fractie boven de 1 dollar.   Sinds begin dit jaar is de waarde van de Europese munt in dollars met krap 12 procent gedaald. Wat zijn daar de de oorzaken van, en wat zijn de gevolgen voor handelsland Nederland?  De belangrijkste oorzaken zijn, in het kort: de Russische  oorlog in Oekraïne en het monetair beleid. De oorlog treft de Europese economie veel harder dan de Amerikaanse. De laatste weken vergroot het dreigende gastekort in Europa de recessieangst en valutahandelaren zoeken de veiligheid van de dollar op. Een andere oorzaak is het  renteverschil tussen de eurozone en Verenigde Staten. De Europese Centrale Bank (ECB) is veel trager met renteverhogingen om de inflatie te bevechten dan de Amerikaanse Fed. Beleggingen in de VS renderen meer – en dat maakt de dollar duurder ten opzichte van de euro en  andere munten, zoals het Britse pond.   En de gevolgen van de lage eurokoers? Die  blijven  Nederland zeker niet bespaard. De import waar  in dollars  voor wordt betaald, is flink duurder geworden. Dat  is met name merkbaar in de energieprijzen. Olie, benzine en diesel worden vrijwel altijd  in dollars afgerekend – waar ter wereld ze ook vandaan komen, zegt Hans van Cleef,  energiespecialist bij ABN Amro.  De zwakke euro houdt het tanken duur. Sinds ongeveer een maand is de olieprijs behoorlijk gedaald, van 120 naar 100 dollar per vat. Dat je dit nog amper merkt aan de pomp, „komt voor het overgrote deel door de euro-dollarkoers”, zegt Van Cleef. Olie, benzine en diesel worden vrijwel altijd  in dollars afgerekend  Bij gasimport ligt het ingewikkelder. Op de Nederlandse gasbeurs (die leidend is in Europa) wordt gehandeld in euro’s, maar langetermijncontracten zijn vaak in dollars. Contracten  voor de import van vloeibaar gas (lng) evenzeer, zegt Van Cleef. Er wordt de laatste tijd meer lng geïmporteerd omdat de Nederlandse gasproductie terugloopt, en als vervanging voor Russisch gas. „Hoeveel van de gasmarkt wordt beïnvloed door de dure dollar is ondoorzichtig”, zegt Van Cleef, maar de betalingen in dollars zijn wel toegenomen. Omdat energie een belangrijke component is binnen het inflatiecijfer, zal de inflatie naar verwachting langer hoog blijven door de zwakke eurokoers – een nachtmerrie voor de ECB. De zwakke euro maakt import duurder, maar is gunstig voor de export: Nederlandse producten zijn voor Amerikaanse afnemers, en voor andere buitenlandse afnemers die in dollars betalen,  relatief goedkoop. Het Centraal Bureau voor de Statistiek ziet het effect daarvan nog niet terug in de data, zegt CBS-econoom Marjolijn Jaarsma. In de recentste data, over de maand april, liggen zowel import als export hoger dan een jaar geleden. Dit geldt zowel voor de VS als voor de rest van de wereld.      Exportbedrijven die snel willen profiteren van de lage eurokoers kunnen stuiten op capaciteitsproblemen, zegt Jaarsma. „In enquêtes horen wij dat personeelstekorten, tekorten aan onderdelen en logistieke problemen belemmerend werken. Dus de lage eurokoers ten volle benutten is makkelijker gezegd dan gedaan.” ||https://www.nrc.nl//nieuws/2022/07/13/zwakke-euro-maakt-energie-nog-duurder-a4136388
2022-07-13||Voor de bewoners van Stroe is de natuur een prestatie||Als je op de Nederlandse Biblebelt, de bekende diagonaal van Zierikzee tot  Zwolle, ergens de gesp moet aanwijzen, dan zou je vermoedelijk uitkomen in Stroe.   Zo op het eerste gezicht is er dan ook weinig dat deze Veluwse plaats, met 1.650 inwoners qua omvang een middenmoter, van kerkdorpen in de omgeving onderscheidt. Ook hier was de SGP bij de laatste gemeenteraadsverkiezingen de grootste partij, zij het met  21,4 procent maar 0,4 procent groter  dan de VVD.    Maar toch, je hoeft maar even door Stroe te struinen of er begint iets op te vallen. Stroe is een kerkdorp zonder kerktoren. De 265 inwoners van het naburige Kootwijk beschikken over twéé kerkgebouwen. Om over het veel grotere Kootwijkerbroek nog maar te zwijgen. Daar staan meerdere joekels van kerken met soms wel  duizenden zitplaatsen; er wordt er zelfs weer een bijgebouwd, voor de Gereformeerde Gemeenten in Nederland. Niet te verwarren met de Gereformeerde Gemeenten en de Oud-Gereformeerde Gemeenten, om de kerkelijke verdeeldheid maar even te schetsen. „Als je in Kootwijkerbroek op zondag jarig bent dan vier je het niet eens”, vertelt de 71-jarige Stroeënaar Gijs Vos lachend, aan de koffie in ‘heemhuus’ de Schaapskooi, waar hij vrijwilliger is. „Maar hier in Stroe staan we open voor iedereen. Of je nu katholiek, hervormd, gereformeerd of helemaal niets bent.”   Het kabinet wil dat de stikstofuitstoot omlaag gaat, boeren worden in hun voortbestaan bedreigd. In het Gelderse Stroe woedt deze strijd in volle omvang. Wat doet dit met een gemeenschap? Karel Smouter peilt er deze weken de stemming. Om de dominee van Stroe te spreken moet je dan ook in Kootwijkerbroek aankloppen. 250 van de 2.000 zielen uit zijn (Hervormde) gemeente wonen in Stroe, vertelt Kees Visser vanuit zijn pastorie ter grootte van een landhuis. „Er is weleens een enquête gehouden naar wat men in Stroe het meest mist. De kerk stond helemaal onderaan, nog onder een begraafplaats.”   De ziel van het dorp, vertelt Stroeënaar Vos, is  niet in de kerk gelegen, maar in de Rijkszaadeest. Vlak achter het A1-viaduct ligt hier één stenen gebouw, met twee houten schuren ernaast. Van 1912 tot 1978 werden hier dennenappels te drogen gelegd. Die werden vervolgens door de mallemolen gehaald – een soort trommel –  en in een schudmachine gezeefd, waarna de zaadjes op de vloer achterbleven. „Mijn vader was de laatste zaadeestbaas van het dorp. Dus hier ben ik opgegroeid, tussen de kegels [dennenappels]”, vertelt Vos. Achter het complex bevindt zich nog vijf hectare proefbos, waar allerlei soorten zaadjes tot bloei zijn gekomen.  Een andere dorpsbewoner, beeldend kunstenaar Joost van Veldhuizen (36), voert sinds twee jaar de stichting aan die zich over de Rijkszaadeest ontfermd heeft. „Alles is hier nog precies zoals het in 1978 is achtergelaten”, vertelt hij, terwijl hij het bezoek  door de donkere vertrekken voert. „De gebouwen zijn alleen geverfd en onderhouden en de machines zijn weer helemaal functioneel.” Hij wijst op de klimmersuitrusting die er nog hangt. „Kijk, hiermee kun je zo een boom in. Plukteams uit heel Nederland klommen iedere winter de boom in om dennenappels te plukken. Die werden per trein hier afgeleverd.”   In de Rijkszaadeest werden van 1912 tot 1978 dennenappels te drogen gelegd.  Kunstenaar Joost van Veldhuizen, voert sinds twee jaar de stichting aan die zich over de Rijkszaadeest ontfermt. „Alles is hier nog precies zoals het in 1978 is achtergelaten.” De plek legt iets bloot van de verhouding die veel Veluwenaren hebben tot de natuur die hen omringt. „Begin vorige eeuw was het hier één grote woestenij, een zandvlakte die zich uitstrekte van Amersfoort tot Apeldoorn”, vertelt Vos. „Dennenhout kraakt voordat het breekt”, vult Van Veldhuizen aan. „Dat maakte dennenbomen zeer geschikt voor de mijnbouw. Zo kon je tenminste nog maken dat je wegkwam als je iets hoorde kraken.”  De gewonnen zaadjes uit de Rijkszaadeest zorgden ervoor dat de Veluwe weer vol bomen kwam te staan. Van Veldhuizen: „Begin vorige eeuw bestond nog maar 4 procent van Nederland uit bos. Toen het hier ophield was dat meer dan 10 procent.” En,  plagerig: „Bomen zijn dol op stikstof, hè.”  De natuur die toeristen en recreanten zo koesteren („Ben je het stadse leven moe? Kom dan naar Stroe!”, luidt hier de slogan) is voor de dorpsbewoners zelf geen gegeven, maar een prestatie. Ze hebben het bos hier als het ware zélf gebouwd, zoals een stedeling stadswijken bouwt en een boer zijn land bewerkt. „Dus als je natuur wilt beschermen”, vraagt Van Veldhuizen zich enigszins retorisch af, „wat neem je dan als ijkpunt? Wat is écht natuur?”   Vrijwilliger Vos zegt van de huidige koers van Staatsbosbeheer, de organisatie die de Rijkszaadeest ooit in Stroe heeft neergezet, maar weinig te begrijpen. „Het lijkt soms alsof ze de torretjes en de kevertjes belangrijker vinden dan de bomen.” Ook over het effect van stikstof op de natuur is hij sceptisch. „Ik denk dat de verschraling van de natuur eerder door de beestjes komt, en door de rommel die ze van het bos maken.” Soms spreekt hij de boswachter erop aan, bijvoorbeeld als een storm bomen geveld heeft: „Waarom ruim je die boom niet op, vraag ik dan. Maar dan begint hij over al het leven dat er in zo’n dode boom zit. Dat begrijp je toch gewoon niet?”  Dominee Visser wil deze visie op natuur bijbels onderbouwen. „We hebben de natuur niet gekregen om zomaar op zijn beloop te laten, maar we hebben de opdracht de schepping te onderhouden.” De mens staat in deze visie nadrukkelijk boven de natuur. De predikant zegt de boeren uit zijn gemeente dan ook wel te begrijpen, in hun verzet tegen de aangekondigde stikstofmaatregelen. „Als christen ligt mijn sympathie automatisch bij de zwakste partij. Dat zijn in dit geval duidelijk de boeren.”   Dominee Visser.  Voor velen in zijn gemeenschap ligt de vorige grote ingreep van de overheid – de ruiming van honderdduizenden dieren tijdens de MKZ-crisis, begin deze eeuw  – nog vers in het geheugen. „Men gelooft nog steeds dat het monster waarmee  mond- en klauwzeer toen werd aangetoond niet deugt.” Het verlangen naar autonomie zit volgens hem diep in het dna van de inwoners van deze streek. „Alles is hier op de woestenij gewonnen. Dat levert een gevoel op van ‘waarom zou ik nu luisteren naar iemand uit de stad’?”  Kunstenaar Van Veldhuizen heeft een boerenbont gekleurde  zakdoek aan zijn terreinauto gebonden als steunbetuiging aan de boeren. „Ik ben zeker niet tegen biologische landbouw of zo. We willen hier straks jenever gaan stoken, met dennenappels erin. Dat doen we helemaal circulair en duurzaam. We stoken met de restwarmte van de kegeloven hier. Maar Nederland stond ooit voor vrijheid. En ik heb al sinds de coronacrisis het gevoel dat er een andere agenda speelt. Eén die niets met natuur of gezondheid  te maken heeft, maar met controle door de staat.”   Het gebied tussen snelweg en spoorlijn  functioneert als  etalage om   opvattingen met het forensenverkeer te delen. Eerder zette Van Veldhuizen  al met grote  letters het woord DJOKOVIC neer, een eerbetoon aan de tennisser die zonder vaccin  Australië niet in mocht. Nu broedt hij op een nieuwe actie. „Ik denk aan een 2D-kerk, waar je door de ramen het land ziet.  Zo van This is my church.” ||https://www.nrc.nl//nieuws/2022/07/13/voor-de-bewoners-van-stroe-is-de-natuur-een-prestatie-a4136384
2022-07-13||De president van Sri Lanka is gevlucht, maar is hij nu ook afgetreden?|| Hij had beloofd dat hij woensdag zou aftreden als president van Sri Lanka. Maar aan het einde van de dag was Gotabaya Rajapaksa wel gevlucht naar de Malediven, na maanden van protesten, maar een formele ontslagbrief was er nog niet.  Ook premier Ranil Wickremesinghe, nu ook waarnemend president, had gezegd bereid te zijn te vertrekken. Maar ook hij lijkt zich vast te klampen aan de macht.  Uit woede over deze vertragingstactieken trokken woensdagochtend duizenden betogers naar het kantoor van de premier. Pogingen van de politie om hen tegen te houden met traangas en waarschuwingsschoten, hielpen niet. Uiteindelijk namen de demonstranten het koloniale witte gebouw in. Bij de hevige onlusten in Colombo, de grootste stad van Sri Lanka, is zeker één dode gevallen. Tot donderdagochtend vroeg geldt in het land een uitgaansverbod.  De bestorming van het kantoor van de premier leek een herhaling van zaterdag, toen demonstranten het presidentiële paleis bezetten. Rajapaksa was er niet aanwezig, en beloofde in een verklaring dat hij op 13 juli zou aftreden. De premier gaf aan dat voorbeeld te zullen volgen.  De protesten tegen Rajapaksa begonnen in maart, uit onvrede over zijn economische beleid. Volgens betogers kwam hij te laat in actie om enorme internationale schulden, ontstaan in de coronacrisis en verergerd door de impact van de oorlog in Oekraïne, te verhelpen. Supermarkten raakten leeg, er ontstond een medicijntekort en het dagelijks leven kwam vrijwel tot stilstand vanwege gebrek aan benzine. Na maanden van demonstraties namen de betogers alleen nog genoegen met het vertrek van de president. Gotabaya Rajapaksa, in 2019 verkozen, is lid van een politieke dynastie die al decennia de dienst uitmaakt in Sri Lanka en al langer wordt beschuldigd van nepotisme.  Na de bestorming van het presidentiële paleis zaterdag „moet hij hebben ingezien dat zijn populariteit tot een dieptepunt is gedaald”, zei econoom Ganeshan Wignaraja van de internationale denktank ODI woensdagochtend.  Ook premier Wickremesinghe, eerder oppositiepoliticus, heeft geen krediet meer bij demonstranten. Hij was in mei aangesteld in een poging om de demonstranten tegemoet te komen. Maar veel burgers vinden dat hij sindsdien onvoldoende heeft gedaan voor de economie. Een demonstrant legde woensdag aan persbureau Reuters uit waarom ook Wickremesinghe weg moest: „Ze horen allebei tot de oude, verrotte politiek. Die willen we niet meer.” Dat de president was gevlucht alvorens zijn functie neer te leggen, is waarschijnlijk ook een poging om vervolging te voorkomen. Tijdens de protesten werd de roep om  „gerechtigheid” steeds luider: niet alleen vanwege handjeklap met zijn familie, ook voor de oorlogsmisdaden die hij zou hebben begaan in de Sri Lankaanse burgeroorlog. Zijn broer Mahinda, destijds president, maakte in 2009 een einde aan het lange conflict met de Tamil Tijgers. Gotabaya Rajapaksa leidde toen het ministerie van Defensie, en liet mensen uit de Tamil-gemeenschap vermoorden en verdwijnen. Het is onduidelijk wie volgens de demonstranten zijn plek moet overnemen. In de zaterdag ontstane crisissfeer stelden partijleiders uit het parlement een plan op voor een  overgangsregering. Dinsdag zouden parlementariërs een nieuwe president moeten aanwijzen.  Volgens analist Wignaraja zou in deze zware economische crisis een machtsvacuüm rampzalig zijn. „De prioriteit van een nieuwe regering is de economie te stabiliseren, door weer in gesprek te gaan met het Internationaal Monetair Fonds.  Als Sri Lanka met het IMF samenwerkt, zal dat vertrouwen wekken en leningen mogelijk maken.” De nieuwe beleidsmakers moeten vervolgens structurele hervormingen doorvoeren, om buitenlandse investeringen mogelijk te maken. De noodlijdende Sri Lankaanse burgers zullen volgens Wignaraja nu eerst afhankelijk zijn van buitenlandse hulp. „Als vriendschappelijk landen – India, de VS, Japen en de EU – een consortium vormen, kunnen zij de essentiële buitenlandse hulp bieden. Er dreigt een humanitaire crisis.”||https://www.nrc.nl//nieuws/2022/07/13/de-president-van-sri-lanka-is-gevlucht-maar-is-hij-nu-ook-afgetreden-a4136382
2022-07-13||Flexwerk wordt duurder, dus de tomaat ook||Tomaten telen in de winter is duur. En met de stijgende energieprijzen wordt het alleen maar duurder. Daarom oogst de Westlandse teler CombiVliet vooral tijdens de zomermaanden. Maar al die seizoenswerkers een vast contract geven? Dat kan niet, zegt personeelsmanager Martine van der Meer. „We kunnen niet jaarrond werk bieden.” Toch wil het kabinet dat het vaste dienstverband weer de norm wordt. Minister Karien van Gennip (Sociale Zaken, CDA) presenteerde vorige week allerlei plannen om flexwerk zoveel mogelijk te ontmoedigen. Zo wordt het oproepcontract afgeschaft, behalve voor studenten en scholieren, krijgen uitzendkrachten meer rechten, en moet het nu echt onmogelijk worden om eindeloos tijdelijke contracten aan elkaar te rijgen.  In Nederland is het aandeel tijdelijke werknemers hoog; in de EU heeft alleen Spanje er naar verhouding meer. Dat wil het kabinet veranderen. Flexwerk moet minder aantrekkelijk worden voor werkgevers. Werknemers moeten meer zekerheid krijgen over werk en inkomen. Ook veel werkgevers vinden dat flexwerk is doorgeschoten in Nederland. „Mensen krijgen keer op keer een los contract, terwijl er genoeg werk is”, ziet Van der Meer. „En ze worden eruit gekieperd wanneer ze een vast contract moeten krijgen.” Dat betekent echter niet dat ze de kabinetsplannen steunt. Want houdt minister Van Gennip wel genoeg rekening met seizoenswerk? Bij CombiVliet blijven nu eenmaal rond de zomer veel tijdelijke krachten nodig, zegt de personeelsmanager. En haar uitzendkrachten, veelal arbeidsmigranten uit Midden- en Oost-Europa, willen zelf ook lang niet allemaal in vaste dienst, zegt ze. „Die willen in de feestdagenperiode naar huis toe.” Of ze weigeren een vast contract omdat ze dan zelf een huis moeten zoeken. „Voor vaste werknemers kan ik geen huis regelen, ons uitzendbureau doet dat wel voor zijn personeel.” Sommige werknemers willen zélf flexibiliteit, zegt ook Eelco Kuijpers, operationeel directeur van horecagigant Meyer Beheer, dat zo’n zestig cafés en restaurants in Nederland bezit. Vooral jonge werknemers, zegt hij, willen werken wanneer het hun uitkomt. „Zodat ze niet vrij hoeven te vragen voor elke tentamenweek.”  Ongeveer de helft van zijn 2.500 werknemers is oproepkracht, schat Kuijpers – dat zijn vrijwel allemaal scholieren en studenten. Daardoor lijken de nieuwe regels hem nauwelijks te raken, want scholieren en studenten kunnen straks – als enige groep – nog wel een oproepcontract krijgen. Toch is Kuijpers kritisch. „Nog meer wetten en regels zijn nadelig voor de horeca.” De landelijke werkgeversclubs VNO-NCW en MKB-Nederland steunen de kabinetsplannen wel. Dat komt doordat die gebaseerd zijn op een akkoord dat de werkgevers vorig jaar al sloten met de vakbonden. Samen schreven zij een advies over de regels rond werk. Het kabinet omarmt dat nu. Dat werkgevers de inperking van flexwerk steunen, is een ommezwaai: jarenlang hebben zij het belang van ‘flex’ verdedigd. „Nu stellen we van een aantal dingen vast: dat willen we niet meer”, zegt Guusje Dolsma van VNO-NCW. Zoals oproepkrachten: „Dat sommige werkenden beschikbaar moeten zijn voor alles en recht hebben op niets, dat pakken we aan.” Mijn arbeidsmigranten hebben dikke auto’s en bouwen een huis in hun thuisland – dat is hun pensioen Martine van der Meer personeelsmanager CombiVliet De nieuwe regels kunnen sommige werkgevers pijn gaan doen – ook tomatenteler CombiVliet. Uitzendwerk wordt naar verwachting duurder, want uitzendkrachten moeten straks arbeidsvoorwaarden krijgen die gelijkwaardig zijn aan die van hun collega’s die rechtstreeks in dienst zijn. En als CombiVliet meer geld kwijt is aan uitzendkrachten, leidt dat uiteindelijk tot een duurdere tomaat. „Dan moeten we onze prijzen verhogen”, zegt Van der Meer, „wat bovenop de inflatie komt.” Van der Meer snapt dat het kabinet uitzendkrachten meer rechten wil geven. Maar ze begrijpt niet waarom dat ook zou moeten gelden voor arbeidsmigranten die hier een paar seizoenen komen om „snel veel geld te verdienen”. Het beeld van arbeidsmigranten als „arme sloebers” klopt volgens haar niet meer. „Mijn arbeidsmigranten hebben dikke auto’s en bouwen een huis in hun thuisland – dat is hun pensioen.” De arbeidsmarkt kan niet zonder flexwerkers, zegt Ronald Dekker, arbeidseconoom bij onderzoeksinstituut TNO. Seizoensgebonden werk zal er altijd zijn, en bedrijven moeten periodes met meer of minder werk kunnen opvangen. Maar hoevéél flexwerkers een bedrijf nodig heeft? Dat is de „million dollar question”, zegt Dekker. Veel bedrijven hebben een grotere ‘flexibele schil’ dan strikt noodzakelijk, ziet hij. Supermarktketens werken in hun distributiecentra bijvoorbeeld veel met uitzendkrachten. Dekker betwijfelt of dat nodig is: „Juist daar is de stroom werk redelijk te voorspellen.”  Hij zag de afgelopen decennia verschillende bewindslieden pogingen doen om flexwerk terug te dringen, zonder veel succes. Dekker: „Nieuwe regels maken is niet moeilijk. Ze handhaven wel.” De arbeidsinspectie heeft weinig capaciteit en flexwerkers trekken vanwege hun kwetsbare positie niet snel aan de bel. „Zij staan over het algemeen niet vooraan om hun rechten op te eisen.” Het kabinet wil deze mensen nu minder kwetsbaar  maken door hun meer rechten te geven. Tegelijk moet flexwerk, doordat het duurder wordt, alleen nog worden ingezet waarvoor het ooit bedoeld was: écht tijdelijk werk. Daar staat iets tegenover: het kabinet maakt de vaste contracten iets minder ‘vast’. Dat was essentieel voor werkgevers. „Het moet aantrekkelijker worden om mensen in dienst te nemen”, zegt Dolsma van VNO-NCW.  De plannen die het kabinet hiervoor gaat uitwerken, vloeien eveneens voort uit het advies van bonden en werkgevers. De ‘deeltijd-werkloosheidsuitkering’ bijvoorbeeld: een werkgever die opeens veel omzet verliest, mag werknemers dan tijdelijk minder uren laten werken. Zo worden ook de loonkosten lager. De werknemer krijgt een aanvullende uitkering van het UWV.  Invoering van deze maatregelen moet „ongeveer gelijktijdig” gebeuren met de inperking van flexcontracten, zegt Dolsma. Al stuit de uitwerking van deze plannen op uitvoeringsproblemen en onenigheid. Neem de vraag wie de kosten van de deeltijd-werkloosheidsuitkering moet dragen: overheid, werkgevers of werknemers? De strengere flexregels zullen nu overigens minder pijnlijk zijn voor werkgevers door de enorme vraag naar personeel. Veel organisaties zijn door personeelstekorten toch al gemotiveerder om werknemers aan zich te binden met een vast contract. Telecomprovider VodafoneZiggo besloot een paar jaar geleden om minder flexwerkers in te zetten. Ook afdelingen waarop doorgaans veel uitzendkrachten werken, nemen nu mensen rechtstreeks in dienst. Dat biedt een concurrentievoordeel, vertelt personeelsdirecteur Thomas Mulder. „In de huidige economie werkt het zo: als je de mensen hebt, heb je de markt.” Op de klantenservice van de telecomprovider, 2.300 voltijdbanen, zijn de mensen nu rechtstreeks bij het bedrijf in dienst. Alleen voor tijdelijke projecten worden nog uitzendkrachten ingehuurd. Door mensen sneller vast werk te bieden, hoopt VodafoneZiggo personeel te binden. Iedereen in dienst mag meedoen aan cursussen en trainingen. „Zo houd je mensen relevant voor het bedrijf, en stoom je ze klaar voor andere functies.”  De kwaliteit van het werk verbetert ook met vaste krachten, zegt Mulder. „Als mensen zich kunnen ontwikkelen en ervaring opdoen, zijn ze beter in staat klanten te helpen. De gemiddelde gesprekstijd is korter. Problemen worden sneller opgelost. En er wordt nu minder vaak een monteur naar een klant gestuurd. Al is het maar één monteur per dag minder, dat bespaart een hoop, hoor.” 2,6 miljoen werknemers hebben een  flexibele arbeidsrelatie: een contract voor bepaalde tijd óf een flexibel aantal uren per week.  868 duizend hiervan zijn oproep- en invalkrachten. Zij zijn de grootste groep flexwerkers. 5,3  miljoen mensen hebben een  vast dienstverband. Daarnaast  zijn er 1,1 miljoen zzp’ers. ||https://www.nrc.nl//nieuws/2022/07/13/flexwerk-wordt-duurder-dus-de-tomaat-ook-a4136375
2022-07-13||Oekraïne en Rusland zetten &#8216;cruciale stap voorwaarts&#8217; in gesprekken over graanexport||Oekraïne en Rusland gaan een gezamenlijk coördinatiecentrum openen om veilige zeeroutes voor graanexport te garanderen. Dat zijn delegaties van de twee landen woensdag overeengekomen na een ontmoeting waarbij ook afgezanten van Turkije en de Verenigde Naties aanwezig waren, melden internationale persbureaus. Daarnaast gaan Oekraïne en Rusland volgens het Turkse ministerie van Defensie gezamenlijke controles uitvoeren in de Oekraïense havens.  Secretaris-generaal António Guterres van de Verenigde Naties spreekt woensdag van „een cruciale stap voorwaarts” in de gesprekken om de Oekraïense graanexport te hervatten. Volgende week tekenen de strijdende partijen „hopelijk” een definitief akkoord over de overeengekomen punten, aldus Guterres tegen journalisten in New York. „Maar voor vrede is er nog een lange weg te gaan.” Oekraïne en Rusland zorgen samen voor zeker een derde van de mondiale tarwe-export. De export van Oekraïens graan wordt verhinderd door de Russische blokkade van havens aan de Zwarte Zee, resulterend in voedselschaarste elders in de wereld. Miljoenen mensen, met name inwoners van kwetsbare landen in Afrika en het Midden-Oosten, zijn afhankelijk van tarwe uit Oekraïne.||https://www.nrc.nl//nieuws/2022/07/13/oekraine-en-rusland-zetten-cruciale-stap-voorwaarts-in-gesprekken-over-graanexport-a4136380
2022-07-13||Massagraf uit Tweede Wereldoorlog met resten van 8.000 slachtoffers ontdekt in Polen||Bij opgravingen in een bos bij de Poolse plaats Ilowo-Osada, gelegen op zo’n 150 kilometer ten noorden van Warschau, is een massagraf aangetroffen uit de Tweede Wereldoorlog. In het graf ligt voor zo’n 17,5 ton aan asresten van circa 8.000 slachtoffers. Dat heeft het Poolse nationale herdenkingsinstituut IPN woensdag bekendgemaakt. Het merendeel van de slachtoffers was volgens de autoriteiten tijdens de oorlog gevangen in het nabijgelegen naziconcentratiekamp Soldau.  Het massagraf in het bos van Bialystok bestaat uit twee kuilen van 28 en 12 meter lang met een diepte van ongeveer 3 meter, schrijft de Poolse nieuwszender RMF24. Volgens IPN-aanklager Tomasz Jankowski hebben de nazi’s de sporen van de moorden proberen uit te wissen, door de lijken op te graven en vervolgens overgoten met benzine in brand te steken. In de kuilen vonden archeologen naast de asresten honderden voorwerpen, waaronder kruisjes en scapulieren. Deze waren volgens Jankowski niet voldoende om slachtoffers te kunnen identificeren en de voorwerpen over te dragen aan nabestaanden.  Hoeveel slachtoffers zijn gevallen in concentratiekamp Soldau is nog altijd onduidelijk, omdat maar weinig documentatie bewaard is gebleven. Schattingen lopen uiteen van duizend tot dertigduizend slachtoffers. Om tot een preciezer aantal te komen, stelden de autoriteiten in 2019 een onderzoek in naar mogelijke begraafplaatsen van slachtoffers van Soldau. Het herdenkingsinstituut meldt woensdag volgens RMF24 dat na de vondst van dit massagraf op nog zes andere plekken zal worden gezocht naar soortgelijke graven.  Het concentratiekamp Soldau werd in 1939 opgericht door de Duitsers, nadat zij Polen bezet hadden. In eerste instantie werden er voornamelijk krijgsgevangen en andere politieke tegenstanders van de nazi’s vastgehouden, maar al snel deed het ook dienst in het Duitse euthanasieprogramma voor gehandicapten. Later werd Soldau door de Duitsers ingezet als werkkamp voor onder anderen Joden, geestelijken en intellectuelen. In 1945 werd het kamp bevrijd door het Rode Leger.||https://www.nrc.nl//nieuws/2022/07/13/massagraf-uit-tweede-wereldoorlog-ontdekt-in-polen-met-resten-van-8-000-slachtoffers-a4136377
2022-07-13||Voedsel weer flink duurder: hoogste prijsstijging sinds 1976|| Wie goed naar de bonnetjes kijkt, heeft de prijzen van voedingsmiddelen de afgelopen maanden flink zien stijgen. Neem scharreleieren: een doos met tien stuks ging in drie maanden tijd van 1,66 naar 1,83 naar 1,91 euro, schreef een opmerkzame Twitteraar.  Gemiddeld waren boodschappen vorige maand ruim 11 procent duurder dan een jaar geleden, berekende het CBS woensdag. Dat is een hogere stijging dan de algemene prijsstijging van goederen en diensten: die was 8,6 procent. Hoe kan dat? Een periode van hoge inflatie, zoals nu, gaat vaak gepaard met hogere voedselprijzen – maar dat is niet het hele verhaal. Voedselprijzen leiden ook een eigen leven, zegt  Elwin de Groot, econoom bij de Rabobank.  „Net zoals energieprijzen, hebben ze een duidelijke relatie met wat er gebeurt op de grondstoffenmarkt.”  Zo hebben weersomstandigheden (en klimaatverandering) grote invloed op de oogsten en dus op de prijzen. Ook geopolitieke ontwikkelingen hebben effect op de prijzen – zoals de oorlog in Oekraïne. Rusland blokkeert de graanexport, waardoor er nu minder graan op de markt komt.  Inflatie ontstaat als vraag en aanbod sterk uit balans zijn. Bij voedsel zijn het vaak verstoringen aan de aanbodzijde die tot grote prijsstijgingen leiden. „Die gebeurtenissen staan als het ware los van de inflatie waar economen het altijd over hebben”, zegt De Groot. „Die is het gevolg van economische bestedingen en vooral gerelateerd aan conjunctuur.”  Bij andere, minder vergankelijke  goederen en diensten zijn prijsstijgingen wat meer vraaggedreven, zegt De Groot. „Daardoor zijn die prijzen wat stabieler.” 

Uitzonderlijke stijging
 Dat de voedselprijzen nu zó hard stijgen, is uitzonderlijk. De laatste keer dat dit gebeurde was in 1976. Tussen maart 1975 en 1976 werd voedsel 10,4 procent duurder. Een aanzienlijke stijging, maar vergeleken met andere landen sloeg Nederland „nog niet zo’n gek figuur”, stond destijds in  NRC Handelsblad. Zo kwam Argentinië op een prijsstijging van 628 procent en Groot-Brittannië op 22 procent. Er was toen óók hoge inflatie, als gevolg van de oliecrisis. En daar kwam nog een droge zomer bovenop.  Een andere piek in de prijsstijging van voedsel is te zien in 2001: toen speelde de MKZ-crisis in Europa. Door die veeziekte (mond-en-klauw-zeer) werden in Nederland 300.000 dieren geruimd. Hierdoor steeg de prijs van voedsel. Kort daarna daalden de voedselprijzen juist: tussen augustus 2003 en 2004  met ruim 5 procent. Dat kwam door de prijzenoorlog tussen supermarkten.      Vanaf 2017 stegen de prijzen weer wat  door de Afrikaanse varkenspest in China en andere delen van Azië, waardoor miljoenen varkens en andere zwijnen werden gedood. 

Vlees en vis
 Het meest in prijs gestegen: vlees en vis. Een stukje vlees kostte in juni maar liefst ruim 16 procent meer dan een jaar eerder.  Vis 10 procent. Dat hakt erin, want de gemiddelde consument geeft vijf keer zoveel uit aan vlees als aan vis.  Een gemiddelde consument besteedt zo’n 11 procent van zijn uitgaven aan voeding. Daarvan gaat gemiddeld 25 procent naar vlees en vis, 23 procent naar groente en fruit, 21 procent naar graanproducten en 14 procent naar zuivelproducten. Ook die zijn flink duurder geworden: 14,5 procent. Boter steeg het sterkst in prijs.    Dat komt niet alléén door verstoringen aan de aanbodzijde; de inflatie speelt wel degelijk ook een rol.  „Achter het voedsel dat op je bord ligt, zit ook een stuk arbeid en dienstverlening”, zegt econoom De Groot. „Ook dat stuk is bepalend voor de prijs. En de prijs van energie en grondstoffen: tractoren rijden op diesel, kunstmest wordt gemaakt op basis van gas.” De Wereldbank zei eind april te verwachten dat de voedselprijzen nog tot zeker 2024 hoog zullen blijven, als gevolg van de oorlog in Oekraïne. De bank verwacht dit jaar forse prijsstijgingen van tussen de 40 en 70 procent van  tarwe, palmolie, kunstmest en energie.  

Hogere inflatiedruk
 De prijzen bij de producenten van voedingsmiddelen waren in mei bijna 23 procent hoger dan een jaar eerder. De consumentenprijzen volgen die producentenprijzen vaak,  maar volgens het CBS hebben de lange productieketen en distributieketen  wel een vertragend effect. En de  handels- en vervoersmarges hebben een dempend effect.  De prijsstijging van voedsel in Nederland lag in mei zo rond het Europees gemiddelde. In België lag de prijsstijging iets lager, in Duitsland wat hoger. Het zijn vooral de Oost-Europese landen waar de voedselprijzen sterker stegen. „Bij Oost-Europese landen zien we een wat hogere inflatiedruk”, zegt De Groot. „Dat heeft te maken met hun economisch goede presteren van de afgelopen jaren: er is meer sprake van oververhitting.” Over het algemeen, zegt hij, zijn de wereldwijde grondstoffenprijzen juist iets aan het dalen. „Dat heeft mogelijk te maken met de afkoelende wereldeconomie.”||https://www.nrc.nl//nieuws/2022/07/13/voedsel-weer-flink-duurder-hoogste-prijsstijging-sinds-1976-a4136376
2022-07-13||CETA legt cultuurverschillen PvdA  en GroenLinks bloot|| De PvdA stemde vóór CETA, GroenLinks tegen. Dinsdag was het de eerste keer in ruim een jaar  dat de twee partijen  verschillend stemden in de Eerste Kamer. Uit onderzoek van het Montesquieu Instituut  bleek dinsdag dat in 99 procent van de stemmingen de keuze van de PvdA en GroenLinks hetzelfde is.   CETA, het EU-handelsverdrag met Canada, markeert  een fundamenteel verschil tussen de partijen, die vanaf de Provinciale Statenverkiezingen volgend jaar een gezamenlijke fractie willen vormen in de Eerste Kamer. Grote meerderheden in beide partijen waren begin juni voor die gezamenlijke fractie. Op het partijcongres van de PvdA stemden 76,8 procent van de leden voor, bij een ledenreferendum van GroenLinks was dat zelfs 80 procent.  Voorstanders waren dus in de meerderheid, maar er waren ook critici. Oud-PvdA-leider Ad Melkert schreef dat de programmatische overeenkomsten tussen de PvdA en GroenLinks weliswaar groot zijn, maar dat er ook een groot cultuurverschil is tussen de partijen. De PvdA probeert altijd  „kleine stapjes vooruit” te zetten om  „de boel bij elkaar te houden”. GroenLinks heeft een   activistischer inslag. De bestaande orde „radicaal van buiten veranderen”, noemde Melkert dat. De PvdA-cultuur die Melkert schetst wordt wellicht het best samengevat door de woorden van voormalig minister-president Joop den Uyl, die zei te behoren tot „het zondige ras der reformisten”. Reformisten: het slag politici dat kleine stappen zet en compromissen sluit om Nederland te veranderen, zonder grote heisa te creëren.  Het is tekenend dat PvdA-senator Ruud Koole deze week juist díé woorden citeerde bij zijn stemverklaring voor CETA. Koole liet in zijn stem de geopolitieke situatie zwaar meewegen. De ambities van China, de Russische agressie: Europa moet zijn vrienden koesteren. CETA is misschien niet het ideale handelsverdrag, maar het is goed genoeg. „De stemming voor CETA legt de vinger op de zere plek in de samenwerking tussen GroenLinks en de PvdA”, zegt politicoloog Maurits Meijers, die meewerkte aan een advies aan de PvdA over linkse samenwerking. „De PvdA waant zich vaak nog   die oude partij, die ooit groot was en kans had op regeringsdeelname.” Als deelname het doel is, is er een groter verantwoordelijkheidsgevoel. De partij stemt minder snel principieel tegen op onderwerpen waarvan veel afhankelijk is. Het compromis is dan aantrekkelijker. PvdA-leden die voorstander waren van de goedkeuring van CETA beamen dit tegen NRC. De steun van CETA is ‘verantwoordelijkheid nemen’. Electorale populariteit is van ondergeschikt belang. GroenLinks daarentegen is vooralsnog altijd een oppositiepartij geweest.  Meijers: „Als oppositiepartij is het beter om principieel te stemmen. Dus: niet meestemmen met de regering als de plannen enigszins oké zijn, een kleine stap vooruit.” Een voorbeeld: GroenLinks stapte uit  onderhandelingen voor kabinet-Rutte III omdat ze weigerde concessies te doen in het migratiebeleid. GroenLinks-senator Farah Karimi: „Voor de Eerste Kamerfractie  van de PvdA waren de minder slechte paragrafen [van CETA] voldoende om te zeggen: dit is een stap vooruit. Voor ons was het argument: dit is zó ver van een echt duurzaam handelsverdrag,  de urgentie van het probleem is te groot om dit te steunen.” Een ander probleem dat zichtbaar werd is dat de PvdA als bestuurspartij een geschiedenis heeft met dossiers als CETA. In 2017 onderhandelde Lilianne Ploumen   als minister van Buitenlandse Handel  over CETA in de EU. Zo kon ze de zorgen van de PvdA op tafel krijgen. Toch stemde de  Tweede Kamerfractie van de PvdA hierna tegen. Onder sommige leden zou nog steeds  angst leven om verdere reputatieschade op te lopen in Europa, als partij én als Nederland. Zeker omdat partijprominenten als Frans Timmermans hoge functies bekleden in de EU. In de Eerste Kamer blijven de verhoudingen tussen de PvdA en GroenLinks uitstekend, laten senatoren aan NRC weten. De samenwerking zal dus niet direct ontsporen, maar het vertrouwen erin onder leden neemt wel af. „De samenwerking tussen de PvdA en GroenLinks loopt zeker schade op”, zegt Niesco Dubbelboer, oud-Tweede Kamerlid van de PvdA, die  actie voerde tegen CETA. „Er zijn mensen die nu zeggen: zie je wel, de PvdA is niet te vertrouwen, ze zijn  niet ‘diepgroen en dieprood’. ‘Het zondige ras der reformisten’ is een mooie term. Maar niet als dat betekent dat je  concessies doet waarbij de VVD staat te juichen.” GroenLinks-senator Farah Karimi: „Ik begrijp heel goed de teleurstelling van onze leden en  een deel van de PvdA-leden. Maar onze partijen  blijven gebonden door het urgente gevoel dat het fundamenteel anders moet, weg van de Rutteaanse rechts-conservatieve overheersing.” „De grote meerderheid van de leden  die voor samenwerking is, laat zich niet door zes senatoren tegenhouden”, zegt ook Dubbelboer. „Ik denk wel dat het moeilijk wordt voor hen om nog een plek op die lijst te krijgen, volgende verkiezingen.”||https://www.nrc.nl//nieuws/2022/07/13/ceta-legt-cultuurverschillen-pvda-en-groenlinks-bloot-a4136374
2022-07-13||De laatste aanval  van Vingegaard doet Pogacar capituleren|| Hij was de Col du Granon nog niet eens een keer opgefietst. Tijdens de verkenning van de elfde Touretappe met zijn team Jumbo-Visma, was de Deen Jonas Vingegaard voor de laatste klim in de auto gaan zitten. Hij had die dag genoeg gedaan, met de Col du Galibier en de Col du Télégraphe in dezelfde rit.  Het komt hem dan ook  goed uit dat zijn ploegleider hem op vijf kilometer van de finish   via zijn oortje vertelt dat het laatste stuk erg steil is. Dan moet hij nu gaan. Met een vinnige versnelling, met zijn knieën wat naar buiten, fietst  Vingegaard na ruim 140 kilometer koers  weg bij geletruidrager Tadej Pogacar. Diens ploegmaat bij UAE Emirates Rafal Majka moet het gat   dichten. Maar Pogacar kan het wiel van de Pool niet houden, het is een beeld dat  niemand kent. Dit is de renner die een paar dagen terug bijna drie Touretappes achter elkaar won. De renner ook die vorig jaar met overmacht de Tour de France won, voor Vingegaard.   „Ik wist niet of Pogacar er slecht aan toe was", zegt Vingegaard na de etappe over het moment dat hij bij hem wegreed. „Het was of nu aanvallen, of in een andere etappe nog  een keer dezelfde tactiek uitvoeren." De tactiek van Jumbo-Visma  wordt woensdag al vroeg duidelijk. De eerste aanval van Vingegaards ploegmaat Primoz Roglic op de Col du Télégraphe, de tweede klim van de dag, blijkt de amuse van een etappe vol verrassingen. Op de Galibier, de derde klim van de dag, bestoken Roglic en Vingegaard Pogacar. De geletruidrager is de kat,  de twee Jumbo-kopmannen de muizen die  hem willen verrassen. Zijn ploeg   wilde de koers  al vroeg hard maken, bevestigt Vingegaard na afloop. Eerst het gehavende team  – twee UAE-renners verlieten de Tour vanwege een coronabesmetting –  om Pogacar heen wegspelen, en daarna de Sloveen zelf aanvallen.  Die tactiek  was niet zonder risico's,  geeft de Deen na de etappe toe. Als  Pogacar na nog een aanval van Roglic op de Galibier zelf een keer goed aanzet, keert het  plan als  een boomerang terug. Roglic moet lossen, alleen Vingegaard kan mee. Het is nu aan de Deen om de dag  te laten slagen. Als Vingegaard  na zijn versnelling een paar keer opkijkt, ziet hij het gat met de gele trui groter worden. Nu het spel zo hard is gespeeld, kunnen de onderlinge verschillen ook zomaar  groot uitpakken. Zeker nu   Pogacar capituleert, zijn benen kunnen niet meer. Maar op twee kilometer van de streep wil ook Vingegaard eigenlijk dat het over is,  zegt hij later.     Als hij onder de finishboog  doorgaat, schreeuwt hij het eerst uit, daarna gaat een hand  voor zijn mond. Hij wint de etappe en verovert de gele trui. „We zijn all in  gegaan vandaag", zegt  ploegbaas Richard Plugge van Jumbo-Visma na afloop. „Dat het zo uitpakt, is geweldig."  Steven Kruijswijk, die woensdag lang mee kon met de besten, waakt kort na de etappe  voor te veel enthousiasme binnen zijn  ploeg. „Met Pogacar weet je het nooit."  De Sloveen zelf heeft na de rit lovende woorden voor Jumbo-Visma. „Ze hebben zoveel sterke renners." Maar de gele trui geeft hij nog niet op. „Ik zal vechten tot het einde.” Hij staat nu derde in het algemeen klassement, op 2 minuten en 22 seconden van Vingegaard. Het is aan Pogacar om te gaan  aanvallen. ||https://www.nrc.nl//nieuws/2022/07/13/laatste-aanval-vingegaard-doet-pogacar-capituleren-a4136372
2022-07-13||Baby’s bij geboorte lichter door nabijheid chemische industrie|| Baby’s in een gebied met zware chemische industrie hebben bij hun geboorte een lager gewicht dan het gemiddelde. Scholieren in zulke gebieden hebben slechtere longen, terwijl volwassenen vaker medicatie gebruiken voor hart- en vaatziekten. Dat blijkt uit onderzoek van het Rotterdamse Erasmus Medisch Centrum naar de invloed van industriële luchtverontreiniging op de gezondheid. Het onderzoek is verricht door milieu-epidemioloog Arnold Bergstra, die vorige maand is gepromoveerd. Hij deed de studie in Zeeland in de omgeving van twee belangrijke industriegebieden: het Sloegebied, nabij de stad Vlissingen, en het gebied langs het Nederlandse deel van kanaal Terneuzen-Gent. In die gebieden stoot de industrie stoffen uit die astma, chronische longziekten en sterfte kunnen veroorzaken. Het onderzoek rondom het Sloegebied is uitgevoerd in 2012, sindsdien zijn twee fabrieken  en een kolencentrale gesloten, waardoor de luchtkwaliteit in deze omgeving is verbeterd. De resultaten kunnen ook gebruikt worden voor onderzoek in andere gebieden, stelt Bergstra, zoals de Rijnmond en rond Tata Steel in IJmuiden. Het unieke van het onderzoek van Bergstra is dat hij voor zijn proefschrift expliciet keek naar industrie, en andere factoren zoals verkeer buiten beschouwing liet. Ook valt de mate van gedetailleerdheid op: hij berekende de luchtverontreiniging op adresniveau nauwkeurig.  Uit het onderzoek blijkt dat hoe meer moeders tijdens de zwangerschap zijn blootgesteld aan fijnstof, stikstofoxide, zwaveldioxide en vluchtige organische stoffen, des te lager het geboortegewicht van hun kind is. Volgens het onderzoek heeft 10 procent van de hoogst blootgestelde moeders in Zeeuws-Vlaanderen gemiddeld 75 gram lichtere baby’s als gevolg van de luchtvervuiling. Deze gewichtsvermindering is volgens de onderzoeker te vergelijken met meeroken tijdens de zwangerschap. Oudere kinderen tussen de zeven en dertien jaar scoren slechter op longfunctietesten. Volwassenen  hebben vaker last van chronische ziekten; zij gebruiken bij blootstelling aan fijnstof en stikstofoxide  vaker medicijnen tegen hart- en vaatziekten. De gemiddelde gezondheidsschade  is volgens Bergstra niet heel groot, maar kan toch grote effecten op gevoelige groepen hebben. „Voor kinderen die toch al een slechtere longfunctie hebben, is het effect van industriële luchtverontreiniging naar verwachting wel duidelijk merkbaar.”  Iets dergelijks geldt ook voor het verminderde geboortegewicht. Bergstra: „Een vermindering van het gewicht met gemiddeld 75 gram is voor een kinderarts niet indrukwekkend. Maar het is een gemiddelde; en er zitten ook baby’s met een grotere vermindering bij.” Bovendien is ondanks een relatief klein effect de impact op de volksgezondheid aanzienlijk, aangezien het grote groepen mensen betreft. Bergstra pleit ervoor   zware chemische industrie op afstand te houden van omwonenden. Een zeker veilige afstand  ligt vermoedelijk rond de acht tot tien kilometer. Ook pleit Bergstra voor meer onderzoek. „We weten bijvoorbeeld weinig over het effect van verminderd geboortegewicht op de ontwikkeling van het kind op latere leeftijd.”||https://www.nrc.nl//nieuws/2022/07/13/nabijheid-chemische-industrie-verlaagt-geboortegewicht-a4136369
2022-07-13||Op basisschool de Bellefleur kunnen ze nog zo veel ramen en deuren openzetten, het ruikt er altijd muf||Juf Saskia weet al precies hoe het deze zomer zal gaan. Als de school straks dichtgaat voor de zomervakantie, verdwijnt de hoofdpijn waar ze tijdens het schooljaar steevast last van heeft. Ze zal minder last hebben van haar ogen, die altijd net iets te droog zijn. Ze zal zich gewoon beter voelen. En als na zes weken de vakantie voorbij is, vertelt ze in het onderbouwlokaal van OBS de Bellefleur in het Gelderse Dodewaard, dan duurt het een dag of twee voor de klachten weer terug zijn. Zo gaat dat al jaren. Ze weet precies hoe het komt, zegt ze, en ze kijkt naar het raam. Schooldirecteur Frank Koelen staat erbij en knikt. Ook hij kent het probleem. En ook hij weet de oorzaak: slechte ventilatie.  Ventilatieproblemen in schoolklassen kwamen kort na het uitbreken van de coronapandemie op de politieke agenda. Betere ventilatie zou de verspreiding van het coronavirus onder scholieren kunnen beperken. Er kwam een landelijk coördinatieteam, een actieplan, een handreiking, een ‘hulpteam’ dat quick scans uitvoert, en  veel geld: 360 miljoen euro.  Maar het probleem is hardnekkig. Op zo’n 16 procent van de scholen is ventilatie nog niet op orde, blijkt uit cijfers van het ministerie. Dus maande minister Dennis Wiersma (Onderwijs, VVD) scholen eind juni opnieuw werk te maken van ventilatie. Nog eens werd er geld vrijgemaakt: 140 miljoen euro. De subsidieregeling werd uitgebreid. Voortaan wordt niet 30 maar 60 procent van de kosten vergoed.  En toch dacht schooldirecteur Koelen: híér gaat er niks veranderen. De situatie op zijn school toont waarom een werkdag zonder hoofdpijn en met gezonde lucht voor veel scholen voorlopig ondenkbaar blijft.  De Bellefleur is op het eerste gezicht prachtig gehuisvest. Met grasvelden, bomen, groene kozijnen en bruine bakstenen doet het gebouw midden in een woonwijk denken aan de klassieke tuinsteden. Al bijna zeventig jaar staat de school er, tussen de kleine huizen die ooit bedoeld waren voor de arbeiders van de kerncentrale in het dorp. Toen zaten er zo’n honderdvijftig leerlingen op de school. Maar de kerncentrale sloot halverwege de jaren negentig en Dodewaard werd grijzer en geloviger. Nu zijn er nog zo’n vijftig leerlingen over. Veel te weinig om acht aparte klassen te vullen. Maar ruim voldoende om met één onderbouwgroep en één bovenbouwgroep de school open te houden – de ondergrens ligt op 23 leerlingen. De binnenkant van de school geeft een ander beeld: verval. „Dit gebouw is allang afgeschreven”, zegt Koelen. „Een school hoort veertig jaar mee te gaan. Dit gebouw wordt al bijna zeventig jaar gebruikt.” Je ruikt het bij binnenkomst direct. Alle ramen en alle deuren staan open, maar in het klaslokaal waar juf Saskia net negen kinderen les gaf,  ruikt het muf.  Het schoolgebouw, zegt Koelen, „is gewoon op”. „Het is totaal niet geïsoleerd. In de zomer smelten we hier weg. Dan gaan we vaak met de kinderen buiten onder de bomen zitten, omdat het binnen gewoon niet kan. ’s Winters is alles koud. De cv krijgt het niet warm gestookt. Dus alles zit potdicht. Oftewel: dan is er geen ventilatie.” In het klaslokaal van juf Saskia tikt hij tegen de stalen kozijnen. Als het regent loopt het water de gootjes in, want de ramen lekken. Op sommige plekken zit nog enkel glas. De juf wijst naar de CO2-meter die naast het bord hangt. Die kwam er  dankzij overheidssubsidie: in élke klas, vond het kabinet, moest de luchtkwaliteit gemeten worden. Een uurtje lesgeven met negen kinderen in dit lokaal en het metertje is oranje uitgeslagen. Dat betekent dat meer ventileren gewenst is, terwijl de ramen al open staan. Koelen: „Het is leuk als je zo’n bolletje oranje of rood ziet worden, maar vervolgens kun je niks doen.”  Een uurtje lesgeven met negen kinderen in het lokaal en het CO2-metertje slaat oranje uit in de Bellefleur. Juf Saskia: „De ramen kunnen open en het zonnescherm kan naar beneden. Dat is het.” Koelen: „We kunnen de deuren openen. Maar je wilt ook toezicht houden op de kinderen.” Saskia: „Je wilt niet dat ze weglopen.” Als een orkaan trok het coronavirus de afgelopen jaren soms door klaslokalen. Het begon met een paar zieke kinderen en voor de schoolleiding het wist zat de hele klas in quarantaine. Of erger: de hele school.  Zo ging dat ook op de Bellefleur. Koelen: „De ene keer zat de hele onderbouw thuis, dan weer de hele bovenbouw. Op een gegeven moment hadden we hier in school een eigen teststraat, omdat alle kinderen getest moesten worden.” Hadden die besmettingen met de slechte ventilatie te maken? Dat kán, zegt Koelen, „maar op andere scholen gebeurde het óók”. Hoogleraar Philomena Bluyssen van de TU Delft doet al jaren onderzoek naar het binnenmilieu en ventilatie en zag in 2020 dat „bij bijna alle scholen de ramen en deuren open gingen”. Uit Italiaans onderzoek bleek volgens haar dat in klassen waar slechter werd geventileerd, meer besmettingen waren.  Maar alleen de ramen en deuren openen is niet voldoende voor goede ventilatie, zegt Bluyssen. „Buitenlucht is vaak óók vervuild, oncontroleerbaar en niet op elke plek in het klaslokaal gelijk. Wanneer je dicht bij het raam zit zal de ventilatie beter zijn dan verder weg.”  Virusdeeltjes kunnen dan alsnog rondgaan. Bovendien: de hele winter in een jas in de klas „is niet vol te houden”.  Lucht die van buiten komt, wil je het liefst goed schoonmaken van eventuele fijnstofdeeltjes voordat het een ruimte in wordt geblazen, zegt Bluyssen. „Het gaat erom dat vervuilde lucht wordt vervangen door schone lucht. Als je dat goed doet, heb je niet eens zo veel lucht nodig.” Dat kan bijvoorbeeld met mechanische ventilatie die buitenlucht eerst schoonmaakt. Dat ventilatie op scholen voor de pandemie amper op de agenda stond, verbaasde haar. „Door slechte lucht word je moe en kun je je slechter concentreren. Dat raakt de leerprestaties van kinderen.” Het belang van goede ventilatie overstijgt dan ook de pandemie. Verontreinigde lucht kan mensen bovendien ziek maken.  Je hoeft schooldirecteur Koelen niet te vertellen over dat belang. Hij weet ook dat het anders moet – en kán. Op de school van zijn vrouw, ook directeur, hangen ventilatie-units in alle klassen. Mooi spul, werkt goed. Maar voor zijn school is het geen optie, zegt hij. De reden daarvan raakt de kern van het probleem waar oude, slecht geventileerde scholen mee kampen: de gezondheid van kinderen en docenten verliest het van wat een ‘rendabele investering’ genoemd wordt.  Eén schoollokaal goed ventileren kost algauw 25.000 euro Koelen: „Voor de gemeente moet een investering rendabel zijn. We gaan over een paar jaar verhuizen naar een nieuw gebouw. Een oud schoolgebouw ventileren wordt dan niet rendabel geacht.” Eén schoollokaal goed ventileren kost algauw 25.000 euro. In de oude subsidieregeling kregen gemeenten en scholen 30 procent van die kosten vergoed door het kabinet. De overige 70 procent moest door gemeenten en schoolbesturen worden betaald.  Scholen en gemeentes keken daarvoor vaak naar elkaar, zegt de Utrechtse wethouder Eelco Eerenberg (D66), bij de Vereniging van Nederlandse Gemeenten (VNG) portefeuillehouder ventilatie op scholen. „Grote renovaties zijn de financiële verantwoordelijkheid van gemeenten, klein onderhoud van scholen zelf. De vraag is vaak of een grote investering in ventilatie valt onder een renovatie of onder normale investeringen”, zegt hij. „Het is een grijs gebied.” Als de investering voor een school te groot was, besteedden ze hun schaarse geld aan andere dingen, zoals het aannemen van extra personeel. De subsidieregeling van het kabinet voor betere ventilatie is inmiddels volledig uitgeput, antwoordt het ministerie op vragen. Hoeveel scholen hun verbeteringen met overheidsgeld hebben afgerond, „is niet bekend”. Nu komt minister Wiersma met nog eens extra geld: 140 miljoen euro om de laatste scholen beter te ventileren.  „Hartstikke fijn”, zegt de Utrechtse wethouder Eerenberg. „Het is de veegwagen voor scholen die het eerst niet lukte.” Ook de wetswijziging die duidelijker maakt voor welk onderhoud scholen en gemeenten betalen, juicht hij toe. „Maar het is niet genoeg. Het zijn pleisters plakken.” Het échte probleem, zegt hij, zijn de veelal verouderde schoolgebouwen in Nederland. „Schoolgebouwen worden gemiddeld pas na zeventig jaar vervangen. Dat is te laat. De grote opdracht is om daar een inhaalslag te maken.” Tot aan 2050 is er 720 miljoen euro per jaar nodig om scholen op te knappen of nieuw te bouwen, zegt hij. „Als het gaat om goed onderwijs, dan horen goede gebouwen met een gezond binnenklimaat daarbij.” Voor de Bellefleur rest de vraag: is een investering voor nieuwe ventilatie nú rendabel? Koelen denkt van niet. „In het onderwijs worden nooit grote investeringen voor de korte termijn gedaan. Daarom zal deze extra subsidie niets veranderen.” Het duurt nog „twee a drie jaar” voor de Bellefleur naar het nieuwe gebouw verhuist, vertelt hij in zijn kantoor. Met wat pech, bijvoorbeeld door de stijgende bouwkosten, duurt het langer. „We zitten dus nog zeker twee winters met deze ellende.” Juf Saskia weet wat dat betekent: te warme zomers en te koude winters, met steeds die onuitroeibare hoofdpijn. „Ik weet niet beter dan dit.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/13/op-basisschool-de-bellefleur-kunnen-ze-nog-zo-veel-ramen-en-deuren-openzetten-het-ruikt-er-altijd-muf-a4136356
2022-07-13||Vingegaard verovert gele trui op Pogacar in spektakelstuk naar Col du Granon||Jonas Vingegaard heeft woensdag een dubbelslag geslagen in de Tour de France. In de bergrit van Albertville naar Col du Granon reed de Deense renner van Jumbo-Visma op de slotklim weg bij klassementsleider Tadej Pogacar en pakte zowel de gele leiderstrui als de ritzege. In het algemeen klassement heeft Vingegaard nu een voorsprong van 2.16 minuut op nummer twee Romain Bardet en 2.22 minuut op Pogacar. Al op de eerste zware beklimming van de dag, de Col du Télégraphe, opende Jumbo-Visma de aanval op Pogacar. Primoz Roglic en Tiesj Benoot probeerden weg te rijden uit het peloton, maar werden teruggepakt. Op de Col du Galibier, met 2.629 meter de hoogste klim in deze editie van de Tour de France, ging de ploeg van Vingegaard verder met het offensief. Waar de knechten van Pogacar moesten lossen, zat Jumbo-Visma op een gegeven moment nog met vier man: Vingegaard, Roglic, Steven Kruijswijk en Sepp Kuss. Vlak onder de top trok Pogacar zelf ten aanval, maar na even met Vingegaard vooruit te hebben gereden voegden meer renners zich weer bij de nummers een en twee van het algemeen klassement. Na een lange afdaling richting de voet van de Col du Granon bleef het op de slotklim in de eerste kilometers nog rustig. Op 4,5 kilometer van de streep plaatste Vingegaard een aanval waar Pogacar geen antwoord op had. Vervolgens passeerde hij ook Nairo Quintana en Warren Barguil, die op dat moment nog vooruit reden. Op de streep had Vingegaard bijna drie minuten tijdwinst geboekt op Pogacar, waardoor zijn belangrijkste concurrent voor de gele trui nu op bijna tweeëneenhalve minuut staat in het algemeen klassement. Daartussenin staat nog de Fransman Romain Bardet. Mathieu van der Poel kwam in de etappe van woensdag niet meer over de streep. De renner van Alpecin-Deceuninck zat nog mee met de vroege vlucht, maar moest al vroeg lossen en zakte vervolgens ook door het peloton. Op zo’n zeventig kilometer van de finish besloot hij in de ploegleiderswagen te stappen. Van der Poel kende een matige Tour, waarin hij onder meer zijn favorietenrol in de kasseienetappe naar Arenberg niet kon waarmaken. Hij twijfelde vorige week al over opgave, al zei hij afgelopen weekend voor de camera van de NOS nog Parijs te willen halen.||https://www.nrc.nl//nieuws/2022/07/13/vingegaard-verovert-gele-trui-op-pogacar-in-spektakelstuk-naar-col-du-granon-a4136352
2022-07-13||Baha Nasour, gevlucht uit Aleppo: ‘Ik wist niet dat ik zó sterk kan zijn. Dat komt: ik ben niet bang'||Baha Nasour (50, Aleppo) ontvluchtte in 2015 Syrië met haar oudste zoon; haar man en hun twee jongere kinderen volgden in 2017. Ze wonen in Zoeterwoude. Een nieuw leven opbouwen was zwaar, maar bang is ze nooit geweest. ‘Er zit een enorme kracht in mij. Ik wist niet dat ik zó sterk kan zijn. Dat komt: ik ben niet bang. Voor niemand voel ik angst, nergens voor. Ik weet dat God mij beschermt. Dat voel ik echt, en steeds opnieuw. „Aleppo was mijn stad. Zij was mijn koningin, zeg ik altijd. De oudste, de mooiste stad van de hele wereld was zij. Die stad is verwoest. Waarom? Waaróm toch?  „Ons huis was vijftienhonderd jaar oud, met dertien kamers, rondom een prachtige binnenplaats met fontein. In Aleppo was ik gelukkig. Soms was ik somber. Dan zei mijn man: kom, we gaan wandelen. Dan hoorde ik de eeuwenoude stemmen van de stad, die opgeslagen lagen in de stenen, in de huizen. Dan voelde ik de energie weer terugkomen in mijn lijf. „De stenen zijn nu geen huizen meer. De stemmen zijn vermoord. „Wij woonden in de christelijke wijk van Aleppo. Wij zijn katholieke mensen. De kerk was mijn tweede thuis. Mijn man was van de Armeens-katholieke kerk, ik van de rooms-katholieke toen wij verliefd werden , 33 jaar geleden. Mijn vader was heel erg tegen onze liefde. Ons  geloof was het probleem niet. Maar ik studeerde voor chemisch laborant; mijn man studeerde niet, die werkte met zijn handen, héél hard. „Ik was eigenwijs, ja, toen al – ben ik altijd geweest. Ik heb gekozen voor mijn hart. Ik heb geleerd dat ik kan strijden met mijn woorden. Mijn vader kon ik niet overtuigen, maar mijn eigen weg ben ik wel gegaan. „De oorlog kwam voor ons met bommen in de nacht. Eerst vielen ze nog in andere wijken. In de dagen en weken erna kwamen ze steeds dichterbij. Van de eerste bommen was ik bang. Daarna niet meer. Ik ging bidden als de bommen vielen. Maar een tante van mijn man, in een andere stad, Latakia, belde steeds en zei: jullie moeten daar weg, kom naar mij, hier is het veilig. „Wij zijn gegaan. Onze oudste zoon, Simon, zou later komen. Hij studeerde, hij wilde nog tentamens doen. Op een dag werden we gebeld dat ook ons huis verwoest was. Ik probeerde contact te krijgen met Simon, maar dat lukte dagenlang niet. Ik voelde me dood. Gelukkig bleek dat hij niet thuis was toen ons huis instortte. Veilig bereikte ook hij het huis van onze tante. „In de zomer van 2015 zei Simon: ik moet vluchten, anders moet ik in het leger. En ik ga niet schieten op onze eigen Syrische mensen. Ik zei: goed, dan ga ik met je mee. Ik liet mijn kind natuurlijk niet alleen gaan. „Via Turkije en Griekenland kwamen we in Nederland, in oktober 2015, met auto’s, vrachtauto’s, opblaasboten, treinen en uiteindelijk het vliegtuig. Onderweg zijn we hele slechte mensen tegengekomen. Maffia. Schreeuwende en stompende militairen en politiemensen. „Toen heb ik ontdekt dat je helemaal geen wapens nodig hebt om machtig te zijn. Woorden kunnen véél krachtiger zijn. Een Turkse mensensmokkelaar schreeuwde een keer naar mijn zoon, omdat hij niet snel genoeg doorliep. Hij richtte zijn geweer naar hem. Ik trok zijn arm weg en zei: ‘Doe dat niet, of ik breek je handen!’ Hij was bang, ik niet. ‘Ik voel geen angst, nergens voor. Ik weet dat God mij beschermt’ „Dankzij mijn geloof weet ik hoe het werkt om samen te leven als vrouwen en mannen. Bij moslimmensen leven mannen en vrouwen meer apart van elkaar. En ik ben een heel gevoelig persoon. Mijn intuïtie is goed ontwikkeld. Ik kan snel inschatten of ik te maken heb met goede of met slechte mensen.  „Goede mensen noemen mij al snel ‘mama’. Ik zeg steeds dat ze goede dingen moeten doen in de wereld, omdat zij goede mensen zijn. Slechte mensen zijn bang voor mij. Ik niet voor hen. Zo hoort het ook. „Als je goed doet, kom je vanzelf goede mensen tegen in je leven. Ik ervaar dat nu ik in Nederland leef.  Aan de ene kant is het heel zwaar geweest om ons leven hier weer op te bouwen. Het leren van de Nederlandse taal was moeilijk. Nog steeds kom ik woorden tekort, vooral wanneer ik over gevoelens wil praten.  „In Aleppo had mijn man een groot, eigen bedrijf. We hadden een prachtig huis. We leefden in een hechte groep van familie en vrienden. In Nederland moesten we nog een keer met helemaal niks beginnen: geen huis, geen geld, geen werk, geen familie. „Maar aan de andere kant: in Nederland zijn we zo ontzettend veel lieve mensen tegengekomen. Ik heb vriendinnen, die ik nu ‘mijn zus’ noem. Ik krijg kansen voor opleidingen. Ik word gevraagd voor   vrijwilligerswerk. „Elke dag kijk ik naar een schilderij van de Here Jezus, dat in mijn woonkamer hangt. Een buurman van een vriendin gaf het haar. Hij zei: ‘Jij hebt toch een vriendin die gevlucht is? Mijn vader is ook gevlucht, in 1945, uit een gebombardeerd huis in Berlijn. Het schilderij was zo’n beetje het enige dat hij kon meenemen. Misschien wil je vriendin dit hebben?’ „Het moet zo zijn dat juist dit schilderij nu in mijn huis hangt. Ja, dat geloof ik heel sterk.”||https://www.nrc.nl//nieuws/2022/07/13/baha-nasour-gevlucht-uit-aleppo-ik-heb-geleerd-dat-ik-kan-strijden-met-mijn-woorden-a4136355
2022-07-13||Alle apenpokkenvaccins komen van één Deens bedrijf, maar kan dat wel genoeg produceren?||Imvanex, Jynneos en Imvamune. De merknaam is in verschillende delen van de wereld anders, maar in de praktijk zijn de vaccins die worden gebruikt tegen apenpokken dezelfde, afkomstig van één bedrijf. Het relatief kleine Deense biotechbedrijf  Bavarian Nordic (760 werknemers)  maakt het enige goedgekeurde vaccin  tegen  apenpokken.  Bavarian Nordic werkt verder aan vaccins tegen bijvoorbeeld de luchtweginfectie RS-virus en het coronavirus. Dit jaar verwacht het een omzet te behalen van  266 miljoen euro.      Het vaccin is een nieuwe variant op  oudere vaccins  tegen pokken. Dit zogenoemde ‘derdegeneratievaccin’ is eenvoudiger in gebruik en heeft minder bijwerkingen. Aangezien apenpokken een relatief ongevaarlijke ziekte is  – in Nederland zijn er nog geen ziekenhuisopnames nodig geweest – is het extra belangrijk dat het vaccin ook weinig bijwerkingen geeft. Anders is het middel erger dan de kwaal. Louis Kroes,  hoogleraar medische microbiologie bij het LUMC, noemt het een geluk   dat deze nieuwe generatie vaccins jaren geleden is ontwikkeld, terwijl er toen nog geen duidelijke noodzaak was; er was in de westerse wereld destijds weinig bezorgdheid over apenpokken in Afrika.   De vaccins verschillen fundamenteel van klassieke   vaccins tegen pokken. Kroes: „Die gaven vaak littekens en kans op gevaarlijke bijwerkingen, zoals hoge koorts en ernstige ziekte. Dat is geen vaccin om nu nog toe te passen op een grote hoeveelheid mensen voor een niet-dodelijke ziekte.”  In de VS en Canada is het pokkenvaccin van Bavarian Nordic officieel ook goedgekeurd voor apenpokken. In Europa wordt het formeel nog experimenteel gebruikt. Hoe goed het werkt tegen de verspreiding van apenpokken is nog niet vastgesteld.   Vorige week werd bekend dat het ministerie van Volksgezondheid zo snel mogelijk wil beginnen met het vaccineren van risicogroepen. Er zijn in Nederland nu 503 gevallen van apenpokken vastgesteld, bleek maandag. Vier dagen eerder waren dat er nog honderd minder, dit was de snelste toename tot nu toe.  De GGD gaat zo snel mogelijk beginnen met het vaccineren van een groep van ongeveer tweeduizend  personen in Amsterdam.  Dit is dezelfde doelgroep  die in aanmerking komt voor PrEP, preventieve tabletten  tegen hiv. Tegelijkertijd wordt de vaccinatie van een  bredere doelgroep voorbereid.  Omdat eigenlijk nog onduidelijk is hoe goed het vaccin werkt  tegen de verspreiding van apenpokken, zal in Nederland ook  meteen een onderzoek naar de werkzaamheid worden uitgevoerd.   De Nederlandse overheid heeft al enkele jaren een voorraad van honderdduizend doses pokkenvaccin van Bavarian Nordic in haar bezit. Dit is een aanvulling op de   voorraad van de eerste generatie van het pokkenvaccin die de overheid aanhoudt voor het geval van een onverhoopte uitbraak van de pokken, of als de pokken worden gebruikt als biologisch wapen.  In de zomer van  2019 informeerde toenmalig minister Bruno Bruins (VVD, Volksgezondheid) de Tweede Kamer over de aankoop van de extra voorraad bij het Deense bedrijf. Dat was een paar maanden voordat Nederland werd geconfronteerd met het coronavirus en de weerbaarheid tegen een pandemie op de politieke agenda kwam te staan. Een jaar eerder was er een korte uitbraak van apenpokken geweest in het Verenigd Koninkrijk. „Met deze aankoop heeft de Nederlandse overheid haar strategische voorraad bestendig gemaakt voor de komende jaren”, schreef Bruins.   Mocht de verspreiding van de ziekte een verdere vlucht krijgen, is het de vraag of   Bavarian Nordic genoeg vaccins kan produceren. Volgens The New York Times krijgen de VS dit jaar nog twee miljoen doses van het middel, en kan het bedrijf niet meer dan vijf miljoen doses produceren voor de rest van de wereld. Er is één productielocatie waar de vaccins gemaakt worden, een tweede  is komende maanden nog dicht vanwege een verbouwing. Het Deense bedrijf wordt, zo zegt een medewerker  tegen Forbes, „gebombardeerd” met bestellingen. Zelfs van landen waar nog geen enkel geval van apenpokken bekend is.    „Ik wil benadrukken dat het absurd is dat  we op één fabrikant vertrouwen als  leverancier van een vaccin om een wereldwijde uitbraak in te dammen”, zegt farmacie-expert Zain Rizvi tegen The New York Times. „Het is zo dom dat we ons weer in zo’n  situatie bevinden.” Kroes noemt het een „hele goede vraag” of er genoeg vaccins zijn als veel landen breed gaan vaccineren tegen apenpokken. „Daar ben ik niet optimistisch over. In het algemeen duurt het een behoorlijke tijd voordat extra productielocaties volgens alle voorschriften extra vaccins kunnen maken. Het is belangrijk dat landen kritisch blijven kijken naar hoe breed het vaccin wordt ingezet.”   ||https://www.nrc.nl//nieuws/2022/07/13/alle-apenpokkenvaccins-komen-van-een-deens-bedrijf-maar-kan-dat-wel-genoeg-produceren-a4136354
2022-07-13||Belastingdienst probeerde Toeslagenaffaire klein te houden, compensatie was ‘onwenselijk’||Een ambtenaar bij de Belastingdienst trekt niet zomaar aan de bel. Je mond opentrekken is een risico, de cultuur op de werkvloer van de fiscus bood de afgelopen jaren weinig ruimte voor interne kritiek. En het is maar de vraag of er iets mee gedaan wordt. Dus het is niet niets, het korte mailtje met vragen dat een medewerker van de afdeling Toeslagen in maart 2019 aan collega’s schrijft. Waarom staat in een document over de werkwijze bij een fraudeonderzoek de zin „zoeken naar een legitieme reden om de toeslag nihil te maken”? Is er wel nagedacht of alles wat de fraudeonderzoekers doen eigenlijk wel mág, „het kennelijk selecteren op afkomst” bijvoorbeeld? En zijn er, anders dan het kabinet tot dan toe volhoudt, niet véél meer zaken waar ouders zwaar gedupeerd zijn bij de fraudeopsporing dan alleen bij één gastouderbureau in Eindhoven? De reacties die volgen, geven een inkijkje in het zelfreinigende vermogen bij de Belastingdienst, en een begin van een antwoord op de vraag waarom het zo lang kon duren voordat de omvang van de Toeslagenaffaire in alle openheid duidelijk werd. „Terechte vragen”, mailt één collega binnen een half uur terug, „laatste is zeker waar, maar [we] lopen [het] risico dat [het] breder getrokken wordt”. „Het lijkt dat er weer wordt gefocust op min of meer oude koeien”, schrijft een ander. Terwijl de eerste verhalen over de Toeslagenaffaire de media haalden en de Tweede Kamer wilde weten of de strenge fraudeaanpak voor meer gedupeerden had gezorgd, overheerste bij de Belastingdienst vooral de angst de controle te verliezen en de drang om het klein te houden. Compensatie was „onwenselijk”, want dat zou wel eens een „olievlekwerking” kunnen hebben en tot meer verzoeken kunnen leiden. Voordat er sorry kon worden gezegd, moest eerst een „interdepartementale werkgroep Excuses” zich buigen over een formulering die aansprakelijkheid kon voorkomen. Ondertussen waren verschillende medewerkers van de Belastingdienst zich er heus wel van bewust dat er van alles mankeerde aan de fraudeopsporing van de afdeling Toeslagen. De spanning daartussen  komt naar voren in de bijna 1.200 pagina’s aan e-mails, memo’s en andere ambtelijke documenten die het ministerie van Financiën deelde na een beroep van RTL Nieuws en Trouw op de Wet Open Overheid, de opvolger van de Wob. Tot nu toe hielden veel betrokken bewindspersonen vol dat ze pas veel later inzagen hoe groot het probleem was. Dát er gediscrimineerd is, is niet nieuw. Het kabinet erkende eerder dit jaar dat bij de Belastingdienst langdurig sprake is geweest van institutioneel racisme. Daarbij baseerde het kabinet zich op de Fraudesignaleringsvoorziening, een ‘zwarte lijst’ waarop mogelijke fraudeurs werden geregistreerd, maar waar ook tal van onschuldige burgers op belandden – soms mede vanwege hun afkomst of uiterlijk, of omdat ze geld doneerden aan een moskee. Ook in de Toeslagenaffaire zijn concrete gevallen bekend waarin de overheid mensen vanwege hun afkomst aan extra onderzoek onderwierp of zwaarder strafte, door hun toeslag stop te zetten. Het specifieke onderzoek dat de anonieme ambtenaar in de nu geopenbaarde mailwisseling aanhaalt, is daarvan misschien wel het beruchtste voorbeeld. Nadat de fiscus in 2014 alle aanvragers met de Bulgaarse nationaliteit had opgevraagd, werd van 246 ‘risicovolle aanvragers’ de toeslag stopgezet. De welwillendheid van een enkeling contrasteert met de algemene houding van de Belastingdienst Maar daarop werd zelden gereflecteerd bij de Belastingdienst. De Autoriteit Persoonsgegevens zou in 2020 allerlei fraudeonderzoeken doorlichten en noemde de behandeling van de Bulgaren in dat fraudedossier „verdacht”, „discriminerend” en „onbehoorlijk”. Toch bleven de waarschuwende woorden van de ambtenaar, al een jaar eerder, in het luchtledige hangen. Zo ging het ook als ambtenaren zich uitspraken over het compenseren van gedupeerden, blijkt uit andere mails. „Er is geen enkele compensatie uitgekeerd, terwijl overduidelijk niet netjes gehandeld is”, merkt een medewerker op in 2018. „Waarom niet een kleine tegemoetkoming, dat zou toch passend zijn gezien het verloop?” De welwillendheid van een enkeling contrasteert met de algemene houding van de Belastingdienst. Voor compensatie is eigenlijk geen ruimte. „Geen smartengeld”, raadt een memo aan, „dit ook helemaal niet noemen of insinueren”. Een bloemenbon zou tot nog meer verzoeken om schadevergoeding kunnen leiden. Bovendien moet het kabinet „niet te nederig” zijn, een wens van staatssecretaris Eric Wiebes ( Financiën, VVD). Al in 2017 adviseren ambtenaren aan de staatssecretaris dat het mogelijk is om excuses aan te bieden zonder dat daar juridische risico’s aan kleven. De Nationale Ombudsman heeft kort daarvoor een hard oordeel geveld over de doorgeslagen fraudebestrijding bij de kinderopvangtoeslag en tot excuses opgeroepen. En een ambtelijke werkgroep „constateert dat excuses mits zorgvuldig geformuleerd niet zonder meer aansprakelijkheid en schadeplichtigheid met zich meebrengen”. Toch laten de excuses nog lang op zich wachten. Pas veel later zal staatssecretaris Menno Snel (D66), Wiebes’ opvolger, sorry zeggen. Dat gebeurt in 2019. Premier Mark Rutte (VVD) volgt begin 2020, jaren nadat de eerste ambtenaren erover hebben gesproken. Voor strafrechtelijke vervolging hoeven de hoogste ambtenaren van de Belastingdienst inderdaad niet te vrezen. Woensdag deed de rechtbank van Den Haag uitspraak in een zaak die tegen de fiscus was aangespannen. De Belastingdienst heeft zich volgens het Haagse gerechtshof schuldig gemaakt aan beroepsmatige discriminatie, maar geniet strafrechtelijke immuniteit en kan dus niet vervolgd worden. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/13/belastingdienst-probeerde-problemen-fraudeaanpak-klein-te-houden-compensatie-was-onwenselijk-a4136353
2022-07-13||Geen statiegeld op blikjes? Inspectie gaat handhaven op langzame organisaties||Betalen consumenten per 31 december dit jaar statiegeld op blikjes? De gemoederen over deze vraag lopen hoog op. Zo hoog, dat de Inspectie Leefomgeving en Transport (ILT) van plan is te handhaven op bedrijven die zich niet aan de statiegeldheffing houden. De ILT legde woensdag een voornemen last onder dwangsom van in totaal 28 miljoen euro op aan de stichting Afvalfonds Verpakkingen en zestien producenten en importeurs van blikjes. Op deze manier wil de Inspectie de sector dwingen tot inzameling, met het doel zwerfaval te voorkomen.  Het Afvalfonds, dat een landelijk systeem moet ontwikkelen voor de inname van blikjes, maakte vorige maand bekend niet aan de geplande datum van 31 december te kunnen voldoen. Hoewel het blikjesbesluit februari vorig jaar al door het ministerie van Infrastructuur en Waterstaat werd aangekondigd, kunnen apparatuur en ICT-systemen niet op tijd geleverd worden, zegt het Afvalfonds. De stichting pleit voor uitstel tot 1 april 2023 om „chaos” en „onwenselijke en onhygiënische situaties” in winkels te voorkomen.  Dat het bijna twee jaar duurt om een landelijk systeem op te zetten, zegt een woordvoerder van het Afvalfonds, komt door het floppen van een eerder idee. De stichting wilde aanvankelijk ‘circulaire hubs’ maken. „Dat is een kiosk-achtige constructie, waar je meerdere dingen tegelijk in kan leveren. Blikjes met statiegeld, maar ook batterijen en kleinere elektronische apparaten”, zegt de woordvoerder. „Spullen die je kan recyclen, maar waar je niet meteen de auto voor pakt om naar de milieustraat te gaan.” Gemeenten, non-gouvernementele organisaties en andere partijen reageerden positief, zegt de woordvoerder. Maar over de „korte termijn” waarop de hubs in het leven geroepen moesten worden, heerste minder enthousiasme. Het Afvalfonds concludeerde dat er „onvoldoende maatschappelijk draagvlak” voor de hubs was en begon in maart dit jaar aan plan B: ‘gewone’ inzameling van blikjes in supermarkten, zoals dat nu ook met flesjes gebeurt.  En het opzetten van dat systeem is nogal wat, zegt het Afvalfonds. „Het innemen van de blikjes is één ding. Maar vervolgens moeten de de blikjes achter het apparaat gescheiden, geplet en gesorteerd worden en moeten allerlei ICT-systemen opgezet worden voor de administratie en financiën”, aldus de woordvoerder. „En net als iedereen hebben we te maken met ernstige grondstoffentekorten. We concludeerden: op 31 december kunnen we slechts een half systeem opzetten.”  De Inspectie heeft daar weinig boodschap aan. Directeur toezicht en opsporing Karin Visser zegt „paal en perk” te willen stellen aan het niet naleven van de nieuwe wet en is van plan te handhaven. „De betrokken partijen zijn vooraf ruim betrokken en geïnformeerd over de datum van 31 december 2022”, aldus Visser. „Het lijkt volgens de sector onmogelijk om die datum te halen, maar dat zien we echt anders.” Het Afvalfonds laat woensdagmiddag weten „in gesprek” te zijn „over vervolgstappen” met het ministerie van I&W. Tips voor de sector heeft de ILT overigens niet, laat een woordvoerder weten. „Ik denk niet dat dat aan ons is. De betrokken partijen zijn verantwoordelijk voor de uitvoering.”||https://www.nrc.nl//nieuws/2022/07/13/geen-statiegeld-op-blikjes-inspectie-gaat-handhaven-op-langzame-organisaties-a4136349
2022-07-13||&#8216;Flitsbezorger Zapp vertrekt definitief uit Nederland&#8217;||Flitsbezorger Zapp vertrekt definitief uit Nederland. Dat staat in een interne mail van het bedrijf aan haar werknemers, die in handen is van AT5. Vorige maand maakte het bedrijf al bekend een vertrek uit Nederland te overwegen, nu onder meer de gemeente Amsterdam distributiecentra uit woonwijken weert. Omdat het distributiepunt dan te ver van de klant zou komen te liggen, is de dienst volgens het bedrijf niet meer „levensvatbaar”. De filialen van Zapp blijven voorlopig nog wel geopend. In Nederland zijn enkele honderden mensen werkzaam bij Zapp. Het bedrijf schrijft in de mail op zoek te gaan naar mogelijkheden om hun banen te beschermen, meldt AT5: „We kunnen jullie laten weten dat we alle betrokkenen meer bieden dan de wettelijk verplichte vergoeding in een vaststellingsovereenkomst”. Al het personeel zou inmiddels zijn ingelicht over het besluit. De van oorsprong Britse flitsbezorgdienst opende op 1 juli vorig jaar het eerste filiaal in Nederland. Op dit moment heeft Zapp filialen in Amsterdam, Rotterdam en Amstelveen. Door de opkomst van dergelijke darkstores, ook van andere bezorgdiensten als Gorillas en Flink, zien gemeenten zich genoodzaakt om strengere regels te maken. In mei maakte het Amsterdamse stadsbestuur bekend darkstores te willen weren uit woonwijken, onder meer vanwege klachten van omwonenden over geluidsoverlast en hinder door geparkeerde fietsen op de stoep. Nieuwe darkstores mogen in de toekomst in Amsterdam enkel nog op een industrieterrein hun deuren openen.||https://www.nrc.nl//nieuws/2022/07/13/flitsbezorger-zapp-vertrekt-definitief-uit-nederland-a4136350
2022-07-13||Hoe stop je met piekeren in de nacht? En 16 andere vragen over slapen||  Voordat we in de inhoud van deze gids duiken, willen we je ervan bewust maken dat je met slaapproblemen, hoe groot of klein ook, altijd terecht kan bij je huisarts. Hoewel de informatie van deze gids met uiterste zorg is samengesteld en op juistheid is gecontroleerd, kan het per persoon verschillen wat de juiste aanpak is om slaapproblemen op te lossen.  Niemand kan zonder slaap. Slecht slapen verstoort niet alleen de werking van de hersenen (slechte concentratie, slecht geheugen, ernstige vermoeidheid en emotionele instabiliteit) maar ook de rest van het lichaam. Het schopt stofwisseling, hormoonhuishouding en afweersysteem in de war. Slapen is net als eten en drinken een fundamentele behoefte: door nachtrust ‘herstelt’ ons brein en lichaam. De hoeveelheid slaap die een mens nodig heeft, hangt af van de leeftijd. De Amerikaanse National Sleep Foundation hanteert onderstaand overzicht. In de praktijk kan de slaapbehoefte van persoon tot persoon verschillen. NB: tussen mannen en vrouwen wordt geen verschil gemaakt.  Niet alleen te weinig slaap kan tot problemen leiden. Uit een onderzoek uit 2017 blijkt dat zowel te kort slapen (minder dan 7 uur) als te lang slapen (meer dan 9 uur) de kans op klachten vergroot. Daarom moet je volgens slaaponderzoeker Eus van Someren van het Nederlands Herseninstituut in Amsterdam, niet inzetten op méér slapen, maar wel op beter slapen. Hoe je dat precies doet, leggen we uit in deze gids. Eus van Someren van het Nederlands Herseninstituut in Amsterdam voerde samen met Henning Tiemeier van de Erasmus Universiteit in Rotterdam een systematisch literatuuronderzoek uit naar slaap in Nederland in opdracht van de Hersenstichting. Daarin verwerkten zij de resultaten van 34 eerder uitgevoerde slaaponderzoeken, met bij elkaar de gegevens van meer dan 135.000 mensen, om zo „eenduidige cijfers” te krijgen. Hoewel met aanpassingen in je levensstijl wel aan je natuurlijke slaapritme gesleuteld kan worden, is dit ook deels genetisch bepaald; het is vastgelegd in je chronotype. Een chronotype zegt iets over de natuurlijke aanleg van je lichaam om op bepaalde tijden wakker te zijn of te slapen. Naast je chronotype is er nog een ander systeem in je lichaam van invloed op je slaapritme: je circadiaans ritme. Dat ritme reguleert de slaap- en waakcyclus en de aanmaak van slaaphormoon melatonine en wordt veelal beïnvloed door het licht: de aanmaak van melatonine wordt bijvoorbeeld door je circadiaans ritme gestimuleerd als het donker wordt. Daar kun je met bepaalde keuzes in levensstijl dus invloed op uitoefenen. Je chronotype trekt zich niks aan van zaken als licht en donker, en kan daarom ook moeilijk aangepast worden. Begin 2016 ontdekten Britse en Amerikaanse onderzoekers meer dan tien verschillende genvariaties die bepalen of iemand een zogeheten ‘vroeg’ of ‘laat’ chronotype is. Ben je een vroeg chronotype, dan floreer je beter als je vroeg slaapt en vroeg opstaat. Ben je een laat chronotype, dan voel je je beter als je later gaat slapen en later opstaat. Binnen deze chronotypes bestaan gradaties, die bepalend kunnen zijn voor een ideaal slaapritme.     Dat maakt zeker uit. Zo kun je beter geen cafeïne drinken voor het slapen. Dat zit niet alleen in koffie, maar ook in cola en in energiedrankjes. Zo’n vijf uur na het drinken van koffie is nog 50 procent van de cafeïne actief, hoewel het per persoon verschilt hoeveel last je daarvan hebt. Ook alcohol drinken wordt afgeraden als je een goede nachtrust wilt. Hoewel je er misschien sneller van in slaap valt, verlopen je nachten onrustiger. Hoewel onderzoek naar de invloed van je avondeten op je nachtrust nog in de kinderschoenen staat, „zijn er aanwijzingen dat een hoge inname van koolhydraten weliswaar kan zorgen dat je sneller inslaapt, maar later in de nacht de diepe slaap remt”, zegt slaaponderzoeker en auteur van het boek ‘Slapen als een Oermens’ Merijn van de Laar. Ook vet eten zorgt voor onregelmatigheden in de nacht. Fanatiek sporten voor het slapen kun je beter niet doen, je wordt er wakker en alert van. Voor je naar bed gaat is het belangrijk om juist tot rust te komen. Een rondje wandelen is prima, maar je kan beter niet gelijk uit de sportschool je bed in stuiteren. Ideaal is om overdag periodes van inspanning af te wisselen met rust. Seks kan ook een gunstig effect hebben op de slaap. Als puur wetenschappelijk gekeken wordt naar het effect van een orgasme, heeft vooral de man daar profijt van. „Of dat nou seks is met een partner of door masturbatie, dat maakt geen verschil: mannen slapen beter na een orgasme”, legt slaaponderzoeker Merijn van de Laar uit. Bij vrouwen is de link tussen een orgasme en de slaapkwaliteit minder duidelijk. „Bij vrouwen draait het vaak meer om de hele seksuele beleving. Fysieke aanraking of knuffelen voor het slapen zorgt bij hen al voor een meer ontspannen gevoel, dat effect is bij mannen minder.” Dat verschil ontstaat niet alleen door het verschil in het vrijkomen van de hormonen prolactine en oxytocine. Van de Laar: „Ik denk dat de breinen van mannen en vrouwen sowieso heel anders werken. De hele beleving van seks is dan ook anders, en dat zie je terug in de slaap.”  Misschien wel het meest gegeven én meest genegeerde slaapadvies: vermijd beeldschermen voordat je gaat slapen. Uit onderzoek van onder andere het RIVM uit 2019 blijkt dat 22 procent van de Nederlandse kinderen tot 13 jaar iedere dag in bed op een telefoon, tablet of computer kijkt. Tieners (van 13 tot 18 jaar oud) doen dat nog veel meer: 83 procent. Hoewel groot onderzoek naar de invloed van schermen op de nachtrust van volwassenen en ouderen nog ontbreekt, wordt bij hen een vergelijkbare uitkomst verwacht. Hersenonderzoekers weten nog niet precies hoe nachtelijk piekeren werkt in het brein. Eus van Someren, slaaponderzoeker aan het Nederlands Herseninstituut, heeft er wel ideeën over. Hij zei in 2020 tegen NRC: „Ik verwacht dat de circuits in het brein die met taal te maken hebben, iets te actief blijven.” Nachtelijk piekeren wordt omschreven als het hebben van een continue, negatieve gedachtestroom die zich telkens blijft herhalen. Je maalt over problemen waar je de oplossing niet voor weet, maakt je ernstige zorgen, maar denkt ook over kwesties die ’s avonds een groot probleem lijken terwijl ze overdag wel meevallen. Dat piekeren vormt een blijvend patroon en is dus anders dan je voor het slapen een keer zorgen maken over bijvoorbeeld je werk. „De slaap van slapelozen is als een duikboot die ondergaat, maar steeds met de periscoop naar het oppervlak gaat. Alsof het brein in de gaten moet houden of alles nog oké is in de omgeving”, zei hij. ’s Nachts kun je lang malen omdat een slaperig brein – van zowel een slapeloze als een goede slaper – niet efficiënt is in oplossingen bedenken. De circuits in het brein die dat overdag regelen, zijn dan al in slaap. De oplossing? Cognitieve gedragstherapie en aandachtstraining kunnen helpen, maar dat zijn intensieve en langdurige behandelingen. Een van de meer praktische tips voor ‘af-en-toe’-piekeraars is het inlassen van een piekermoment overdag. Wat dat is en waarom het zinvol is, legt Van Someren uit in dit artikel: Insomnia: Hoe stop je met piekeren in de nacht? Cognitieve gedragstherapie is een therapievorm die bestaat uit een combinatie van gesprekstherapie en gedragstherapie. Bij deze therapievorm wordt er volgens de GGZ vanuit gegaan dat het niet de gebeurtenissen zelf zijn die de patiënt negatieve gevoelens en een bepaald gedragspatroon bezorgen, maar diens perceptie van de gebeurtenis. Als je die perceptie, ook wel de ‘bril’ waar een patiënt door kijkt, weet aan te passen kun je weer neutraal leren kijken naar je eigen gedrag en gevoel en kunnen de negatieve gevoelens verdwijnen. Aandachtstherapie is een verzamelnaam van verschillende therapieën om mensen bewust te maken van zichzelf en hun omgeving. Er wordt niet zozeer diep gegraven naar de oorsprong van je aandachtsproblemen, maar ingezet op het verbeteren ervan.   Slaapmiddelen als benzodiazepines staan vaak in een negatief daglicht en dat is niet voor niets: de medische literatuur laat zien dat de positieve effecten van dat soort zware slaapmiddelen – inslapen, doorslapen – van korte duur zijn, terwijl de bijwerkingen – sufheid, misselijkheid, hoofdpijn, duizeligheid – langdurig en ernstig kunnen zijn. Onder de verzamelnaam benzodiazepines vallen veel medicijnen die waardevol kunnen zijn bij de behandeling van verschillende angststoornissen en kortdurend bij de behandeling van slaapstoornissen, zo formuleert de GGZ. Voorbeelden van veelvoorkomende voorschrijvingen bij slaapstoornissen zijn oxazemap, diazepam en lorazepam: in de volksmond ook wel ‘pammetjes’. Benzodiazepines horen bij de meest voorgeschreven psychofarmaca van Nederland en het gebruik ligt bij vrouwen tweemaal zo hoog als bij mannen. Vooral ouderen boven de 65 jaar zijn daarbij oververtegenwoordigd. In 2021 werden aan meer dan 1,3 miljoen mensen een benzodiazepine verstrekt, blijkt uit cijfers van Stichting Farmaceutische Kengetallen. Wie deze pillen slikt, doet dat doorgaans al vele jaren – soms een half mensenleven of langer. Hoe dat precies zit, legt NRC uit in dit artikel: Slaapmiddelen werken even en maken je dan verslaafd. De slaap die zo opgewekt wordt is niet hetzelfde als slapen zonder medicatie. Ziekenhuisapotheker Patricia van den Bemt, hoogleraar medicatieveiligheid aan het Erasmus Medisch Centrum in Rotterdam, vergelijkt het slikken van een slaappil met het drinken van alcohol: „Je slaapt lekker in, maar je wordt er niet uitgerust van wakker.” Dat komt ook doordat je met pillen minder REM-slaap krijgt. „Die slaap heb je nodig hebt om echt te herstellen”, zei ze in 2017 tegen NRC. REM staat voor ‘rapid eye movement’. Deze slaap wordt gekenmerkt door snelle oogbewegingen en hersengolven, die duiden op veel hersenactiviteit, terwijl je lichaam nagenoeg volledig ontspannen is. Het Nederlands Huisartsen Genootschap adviseert om alleen in ernstige uitzonderingsgevallen (zware) slaapmedicatie voor te schrijven. In de meeste gevallen wordt er naar een andere oplossing voor de slapeloosheid. Raak van deze richtlijn niet ongerust als je wel slaapmedicatie gebruikt: de huisarts heeft het je niet voor niets voorgeschreven. Mensen gebruiken melatoninepilletjes meestal als ze moeite hebben met inslapen, wat het gevolg kan zijn van een melatonine-aanmaak die te laat op gang komt. Het slikken van melatonine kan dat corrigeren, maar alleen als je dat op tijd doet; het werkt alleen als je het inneemt ongeveer vijf uur voordat de natuurlijke melatonine-aanmaak van het lichaam begint toe te nemen. Maar wanneer dat is, verschilt van persoon tot persoon. Om dit vast te stellen moet je eigenlijk de concentratie melatonine in het speeksel laten meten in een slaapcentrum. Het advies op de verpakking van veel ‘drogisterijmelatonines’, te weten een half uur of een uur voordat je naar bed gaat innemen, is in ieder geval te laat, ontdekte de Consumentenbond. Het kan er zelfs voor zorgen dat de natuurlijke aanmaak van melatonine verstoord wordt, wat het inslapen juist lastiger maakt. Dat is voor de kwaliteit van je slaap wel het beste. Een regelmatig slaappatroon is namelijk beter voor je nachtrust, zeker als je moeilijk in slaap valt. Je lichaam stelt zich dan in op het vaste ritme, waardoor je makkelijker zal inslapen en opstaan. Lang uitslapen, bijvoorbeeld in het weekend, kan leuk zijn, maar je haalt er geen slaaptekort mee in. Integendeel, het geeft een suf en onuitgeslapen gevoel. Het beste is om elke dag ongeveer op hetzelfde tijdstip te gaan slapen en op hetzelfde moment op te staan.   In je slaap zijn je lijf en hersenen bezig de dag te verwerken en herstel je voor de volgende dag. Tijdens het slapen doorlopen de hersenen verschillende slaapfasen, ook wel slaapstadia, herkenbaar aan patronen van elektrische activiteit die zichtbaar zijn als hersengolven. In stadium 1 slaap je heel licht. Op een EEG – een elektro-encefalogram, dat de hersenactiviteit meet – verdwijnen dan de alfagolven, die kort voor het in slaap vallen te zien zijn en kenmerkend zijn voor een rustig, ontspannen brein. Maar die lichte slaap is niet voldoende voor een goede nachtrust. Als je iemand gedurende dat eerste stadium steeds wakker maakt, zodat de daaropvolgende fases niet intreden, dan wordt die persoon allesbehalve uitgerust wakker. Via stadium 2, te herkennen aan andere golven, kom je terecht in stadium 3. Die fase wordt vaak de diepe slaap genoemd. Want na stadium 3 kom je terecht in de REM-slaap, feitelijk ook een vorm van diepe slaap. REM staat voor rapid eye movement en wordt gekenmerkt door snelle oogbewegingen en hersengolven, die duiden op veel hersenactivtiteit. Tegelijkertijd zijn de spieren ontspannen. In deze slaapfase droom je het meest. Tijdens de fasen gebeurt iets bijzonders: „Sinds een paar jaar is duidelijk dat in het brein een soort lymfestelsel bestaat, dat schadelijke afvalstoffen wegvoert”, vertelde geriater Jurgen Claassen van het Radboud UMC in Nijmegen eerder in NRC. Je hersenen doen dit via hersenvocht. Dat gebeurt vooral ’s nachts, en met name tijdens de diepe slaap. Dan spoelen afvalstoffen tien tot twintig keer sterker weg. Hersenvocht beschermt het brein en het ruggenmerg tegen botsingen met de harde schedel en de ruggenwervels. De kleurloze vloeistof zit in de holtes binnenin het brein – hersenkamers – en tussen de vliezen rondom de hersenen en het ruggenmerg. Het wordt gemaakt door gespecialiseerde cellen in de wand van de hersenkamers. Die doen dat door bloedplasma – het vocht waarin bloedcellen drijven – te filteren. Wat je lijf betreft: er bestaat een verschil in activiteit van bepaalde processen als je waakt of slaapt. De verschillen zijn het grootst in de lever, een orgaan dat een belangrijke rol heeft in de stofwisseling en hormoonhuishouding. De lever zorgt er bijvoorbeeld voor dat processen als bloedsuikerregulatie flink beïnvloed worden door je slaap. Over de droomstand waarin onze hersenen verkeren in delen van de REM-slaap zijn verschillende theorieën: „Een bekende theorie gaat ervan uit dat in de droomstand van je hersenen bepaalde zenuwcellen in je hersenstam actief worden en dat die het deel van je hersenen dat emoties reguleert activeert; het limbische systeem”, legde Jaap Lancee in 2021 aan NRC uit. Hij is psycholoog en slaaponderzoeker aan de Universiteit van Amsterdam. „Dat systeem activeert vervolgens het visuele systeem in je achterhoofd, waardoor de illusies van beelden in je hoofd verschijnen.” Sommige mensen zouden hun dromen graag beter willen onthouden, maar uit onderzoek blijkt dat de slaap van mensen die dat kunnen vaak slechter van kwaliteit is. „Als je je ’s ochtends veel dromen kan herinneren, heb je relatief te weinig diepe, niet-REM-slaap gehad waardoor een moe gevoel ontstaat”, vertelde de inmiddels overleden neuroloog Hans Hamburger, in 2010 aan NRC. Nachtmerries voorkomen lijkt lastig, maar achteraf ‘rescripten’ kan wel. Met ‘imagery rehearsal therapy’ ga je nachtmerries ‘herschrijven’ met een betere uitkomst, legde psycholoog en slaaponderzoeker Jaap Lancee in 2021 aan NRC uit. „De beste methode die de wetenschap op dit moment te bieden heeft.” In een droom met een auto-ongeluk gooi je dan op het laatste moment bijvoorbeeld het stuur toch de goede kant op. „Je ervaart dan dat je controle hebt over die beelden. Als je je dat met deze therapie overdag goed inbeeldt, kun je ervoor zorgen dat de nachtmerrie ’s nachts verdwijnt”, zegt Lancee. Soms komt een nachtmerrie duidelijk voort uit een trauma of gebeurtenis, maar soms ook totaal niet, zei psycholoog Barbara Mulder van behandelpraktijk Slaapmakend vorig jaar in NRC. „Een vrouw die bijvoorbeeld droomt dat ze haar partner met een hamer in stukjes slaat, terwijl ze overdag een fijne relatie hebben.” Slaapwandelen is meer dan fysiek wandelen: rechtop in bed zitten, met open ogen onlogische bewegingen maken tijdens de slaap, je aankleden, schoonmaken, praten en schreeuwen (nachtelijke terror) vallen er ook onder. Mensen lijken wakker, maar de volgende dag hebben ze meestal geen herinnering aan het voorval. „De bedoeling is dat onze hersenen als geheel slapen”, zei hoogleraar neuroanatomie en slaapwetenschapper Ysbrand van der Werf (AmsterdamUMC) eerder in NRC, „maar bij slaapwandelaars is een deel van de hersenen wakker. Daarom lukt het om motorische handelingen uit te voeren, zoals uit bed gaan en een kast openen of een broodje smeren.” Je kunt geen gesprek voeren met iemand die slaapwandelt. Diegene kan wel dingen zeggen, maar je zult geen antwoord krijgen op vragen die je stelt.  Slaapwandelen gebeurt tijdens de non-remslaap: die slaapfase duurt een half uur per keer, het slaapwandelen zelf duurt vaak maar een paar seconden of minuten. Wie om vijf uur ’s nachts wakker wordt, wil vaak niets anders dan weer in slaap vallen. „Dat is soms niet zo simpel. Door slaaptherapeuten wordt vaak aangeraden om even uit bed te gaan. Even iets rustgevends doen in een andere omgeving helpt vaak”, zei slaaponderzoeker Eus van Someren in NRC. Doe je dat niet, dan kan je gefrustreerd raken dat je niet kunt slapen. Op den duur kan je je bed bovendien gaan associëren met de stress van het niet kunnen slapen en dan beland je in een vicieuze cirkel.   Al na één nacht slapen merk je dat je slechter functioneert. Het voorste puntje van het brein, de prefrontale hersenschors, gaat als eerste onderuit. Dat is nadelig voor je concentratie, het geheugen, het reactievermogen, en het in toom houden van emoties en impulsen. Maar wat als je langere tijd slecht slaapt? Bijvoorbeeld door stress op werk, of door de aanwezigheid van onrustig slapende kinderen?  Je kunt je meer gespannen en angstiger voelen. Dat komt doordat het gebied in je hersens die die emoties controleert, steeds minder goed gaat werken. Hoe dat precies werkt, lees je in dit artikel: Hoe slaapgebrek effect heeft op je brein.  Daarnaast voeren je hersenen afvalstoffen af in je slaap. Je hersenen kunnen dat alleen doen bij een bepaalde mate van diepe slaap. Slaap je slecht, dan worden die afvalstoffen slechter of niet afgevoerd. Daardoor kunnen bepaalde eiwitten gaan verklonteren in je hersenen, wat op lange termijn zelfs giftig kan zijn voor je hersencellen. De officiële naam voor de eiwitten in de hersenen waar hier aan gerefereerd wordt, is bèta-amyloïde. De opstapeling ervan in je brein is een kenmerk van alzheimer. In één gebied begint de opstapeling al in een vroeg stadium: midden in de prefrontale hersenschors. Uitgerekend dat gebied is essentieel voor de aanzwengeling van de grote, trage hersengolven die diepe slaap kenmerken en zorgen voor de afvoering van afvalstoffen om de opstapeling te voorkomen. Je voelt hier dat er sprake is van een vicieuze cirkel: door de verstoorde, diepe slaap worden er minder afvalstoffen afgevoerd, waardoor er eiwitklontering ontstaat, met als gevolg dat je weer slechter in diepe slaap raakt. Je bloedsuikerspiegel wordt beïnvloed door je slaap: je insulineproductie werkt minder goed na een slechte nacht. Ook reageren cellen slechter op het insulinesignaal en nemen daardoor minder glucose op. Daardoor krijg je meer honger en raak je minder snel verzadigd. Mensen met een slaaptekort eten gemiddeld 385 kilocalorieën meer per dag dan goede slapers. Vrouwen met minder buikvet krijgen per nacht gemiddeld 25 minuten meer slaap en 22 procent meer REM-slaap dan vrouwen met meer buikvet. Zie hier de vicieuze cirkel: wie slecht slaapt, eet meer, en wie meer buikvet heeft, slaapt slechter. Veel soorten overbewerkte voeding, zoals chips en ijs, zijn gemaakt om het gevoel van voldoening op te wekken. Een logisch effect van slaaptekort is dan dat je er juist naar snakt. Een frikandel speciaal of een bak cookiedough-ijs is niet voor niets ’s nachts, of als je moe bent, zo moeilijk te weerstaan. Wie gezond wil eten heeft dus baat bij een goede nachtrust en vice versa.  Nee, snoozen is niet bevorderlijk voor je slaap. Dat heeft twee redenen. „Als je snoozet in de ochtend, verleng je de overgangsfase van slaap naar waak. Voor een uitgerust gevoel is het het fijnst als die fase zo kort mogelijk duurt. Anders blijf je lang een duf gevoel houden”, legt slaaponderzoeker en auteur van ‘Slapen als een oermens’ Merijn van de Laar uit. „Verder onderbreek je de slaap, waardoor de slaapkwaliteit van die nacht achteruitgaat.” Stel: je moet om 7.00 uur je bed uit, dan is het dus beter om de wekker echt om 7.00 uur te zetten in plaats van om 6.30 uur. Je ‘verliest’ anders namelijk een half uur ononderbroken slaap. Voor beide effecten van snoozen geldt: hoe langer je snoozet, hoe groter het effect. Snoozen is af te leren: „Leg je telefoon of wekker ver weg, zodat je uit bed moet om hem uit te zetten”, tipt Van de Laar. „Verder helpt het om als het buiten al licht is gelijk de gordijnen open te doen. Daglicht reset je biologische klok, waardoor je hersenen een signaal krijgen dat het tijd is om wakker te worden.” Voor het tot stand komen van deze gids heeft redactie Slim Leven onder andere geput uit reeds bestaande artikelen van NRC, te weten:  
		Alle opnieuw gebruikte informatie in deze gids is gecheckt door vakjournalisten van NRC op verjaring en juistheid, te weten Sander Voormolen van Wetenschap en Martine Kamsma en Carlijn Vis van Leven. De informatie aangaande ‘seks voor het slapen’ en ‘snoozen’ is onlangs verworven door redacteur Slim Leven Mirna Wiggers. De vragen van lezers zijn verzameld via de Slim Leven-nieuwsbrief (gratis inschrijven kan hieronder) Illustraties Myrthe van Heerwaarden. Mist of ontbreekt er iets aan deze gids? Laat het ons weten via slimleven@nrc.nl 






 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/13/hoe-stop-je-met-piekeren-in-de-nacht-en-15-andere-vragen-over-slapen-a4135493
2022-07-13||Straf Keith Bakker voor ontucht valt lager uit in hoger beroep||De voormalige verslavingsdeskundige Keith Bakker (61) is in hoger beroep veroordeeld tot een celstraf van achttien maanden voor ontucht met een minderjarig meisje. Dat heeft het gerechtshof Amsterdam woensdag besloten. Bakker kreeg eerder een gevangenisstraf van 4,5 jaar, waarna het Openbaar Ministerie (OM) in hoger beroep een straf van zes jaar, tbs met dwangverpleging en een langdurig beroepsverbod eiste. Omdat hij al langer vastzit dan de opgelegde straf, wordt hij direct vrijgelaten.  De straf van Bakker valt lager uit omdat het gerechtshof niet bewezen acht dat hij het destijds zestienjarige meisje heeft verkracht. Volgens het hof is bewezen dat Bakker ontucht pleegde; hij zou seksuele handelingen hebben verricht met het meisje, waarbij hij misbruik maakte van haar kwetsbare positie. Bakker hielp het meisje met een eetstoornis.  Dat de handelingen onder dwang werden verricht en dat Bakker dit deed in zijn rol als hulpverlener, is volgens het hof niet bewezen. Om deze redenen krijgt hij een lagere celstraf en vindt het Hof tbs met dwangverpleging niet passend. Ook krijgt Bakker geen beroepsverbod, omdat niet bewezen is dat hij de misdaad heeft begaan als hulpverlener.  Voorafgaand aan het hoger beroep had het OM ook tbs met dwangverpleging geëist omdat uit meerdere onderzoeken bleek dat hij een persoonlijkheidsstoornis heeft met narcistische en antisociale trekken en een hoge mate van psychopathie. Volgens de rechtbank Amsterdam was deze stoornis echter niet in verband te brengen met het zedendelict.  Bakker werd in 2012 ook veroordeeld voor ontucht met meerdere vrouwen. Kort nadat hij niet meer onder toezicht stond van reclassering, pleegde hij een zedendelict met het minderjarige meisje dat hij met haar eetstoornis zou helpen. Bakker zocht dagelijks contact met haar, werd uiteindelijk een huisvriend en kwam dagelijks over de vloer. Vanaf het moment dat zij bij Bakker thuis kwam, begon hij met het misbruik. ||https://www.nrc.nl//nieuws/2022/07/13/straf-keith-bakker-voor-ontucht-valt-lager-uit-in-hoger-beroep-a4136346
2022-07-13||Na de inname van Loehansk ligt Donetsk onder vuur||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/13/na-de-inname-van-loehansk-ligt-donetsk-onder-vuur-a4136323
2022-07-13||Van der Poel geeft op in elfde etappe Tour de France||Mathieu van der Poel is woensdag in de elfde etappe van de Tour de France afgestapt. De Nederlandse renner van Alpecin-Deceuninck ging in de rit naar de Col du Granon nog mee in de aanval, maar besloot op zeventig kilometer van de finish om niet verder te rijden. Van der Poel (27) kende tot dusverre een matige Tour en twijfelde al eerder of hij door moest gaan. In de openingstijdrit in Kopenhagen eindigde Van der Poel nog als vijfde, maar de dagen erna lukte het hem niet om voor ritwinst te gaan. Zo eindigde hij in de kasseienrit naar Arenberg teleurstellend als 81ste, terwijl de tweevoudig winnaar van de Ronde van Vlaanderen daar vooraf als een van de favorieten werd gezien. „Ik ben momenteel een schim van mezelf”, baalde hij na afloop voor de camera van WielerFlits. De afgelopen dagen leek het beter te gaan. Tegenover de NOS zei Van der Poel zondag nog dat hij wilde proberen Parijs te halen, „al is het zonder uitslag”.  Van der Poel trok in de Alpenrit van woensdag vanaf de start ten aanval met Wout van Aert. Het duo kreeg vooraan gezelschap van achttien andere renners. Op de eerste klim van de dag, de Lacets de Montvernier, moest Van der Poel de kopgroep al laten gaan, waarna hij ook door het peloton heen zakte. Tijdens de beklimming van de Col du Télégraphe stapte hij vervolgens af.  De renners trekken in de elfde etappe nog over de Col du Galibier. Daar bereikt de Tour dit jaar het hoogste punt van 2.629 meter. Na een afdaling volgt de finaleklim op de Col du Granon.||https://www.nrc.nl//nieuws/2022/07/13/van-der-poel-geeft-op-in-elfde-etappe-tour-de-france-a4136347
2022-07-13||Kranten mochten schrijven dat Knops bevoordeeld is, maar  omvang onvoldoende onderbouwd||NRC en De Limburger hebben in 2020 mogen publiceren dat voormalig staatssecretaris  Raymond Knops  (CDA) is bevoordeeld  bij een grondtransactie in Limburg. Maar de kranten hadden daar niet aan mogen toevoegen dat die bevoordeling „tienduizenden euro’s” bedroeg. De omvang van het voordeel was door de „ondoorzichtige uitvoering” van de regeling waar Knops bij de grondtransactie gebruik van maakte „niet goed vast te stellen”.  Dat heeft de rechtbank Amsterdam vandaag geoordeeld  in een zaak die Knops tegen de twee kranten had aangespannen.  De conclusie van een tweede serie publicaties, waarin NRC en De Limburger schreven dat Knops bij de bouw van zijn huis was bevoordeeld,  is volgens de rechtbank „niet onrechtmatig.”   Dat Knops groter mocht bouwen dan de bestaande regels voorzien en dat de regels voor hem zijn aangepast noemt de  rechtbank  „feitelijk juist”.   Volgens de kranten had onderzoek uitgewezen dat de CDA-politicus bij de koop van een bouwperceel in 2010 via de zogenoemde ruimte-voor-ruimteregeling „voor tienduizenden euro’s bevoordeeld was” ten opzichte van anderen die diezelfde regeling gebruikten. „Hoe groot een dergelijk voordeel is, is niet vast komen te staan”, schrijft de rechtbank, en daarmee is er voor die conclusie van de kranten „onvoldoende steun in de feiten”.  NRC en De Limburger moeten nu bij alle digitale publicaties waar die frase is gebruikt, een link naar het vonnis toevoegen, met de tekst dat die beschuldiging  „onrechtmatig” is. De rechter verwierp andere bezwaren van Knops, die op dit moment in de Tweede Kamer zit voor het CDA.  Zo is, anders dan de politicus stelde, voldoende hoor- en wederhoor toegepast. Knops wilde ook dat de rechtbank zou vonnissen dat de betrokken journalisten en de hoofdredacteuren persoonlijk onrechtmatig hadden gehandeld. Dat weigert de rechtbank, omdat door zulke persoonlijke vorderingen op individuele journalisten „de rol van de journalistiek in de democratische rechtsstaat mogelijk wordt uitgehold”. Een schadevergoeding krijgt Knops ook niet. Die schade zou volgens de rechtbank immers vooral komen door de conclusie van de kranten dat hij was bevoordeeld. Nu die conclusie rechtmatig is, „is niet gebleken dat de toevoeging van ‘tienduizenden euro’s’ in serieuze mate heeft bijgedragen aan die schade”. ||https://www.nrc.nl//nieuws/2022/07/13/kranten-mochten-schrijven-dat-knops-bevoordeeld-is-maar-omvang-onvoldoende-onderbouwd-a4136348
2022-07-13||Opinie | Dat de AIVD en de MIVD datasets moesten wissen is slecht nieuws||‘Hoera!’, kopt de digitale burgerrechtenbeweging Bits of Freedom (BoF) op haar website. De vreugde  wordt veroorzaakt door de CTIVD, toezichthouder op de AIVD en de MIVD, die volgens BoF heeft bepaald „dat de gegevens van miljoenen burgers die de geheime diensten onrechtmatig in hun bezit hebben, direct moeten worden vernietigd”.  Hugo Vijver is freelance publicist inlichtingen & veiligheid. Hij is oud-medewerker van de AIVD, de MIVD en Defensie. Helaas ligt de waarheid andermaal genuanceerder dan BoF  wil doen geloven. Maar nu zijn de gevolgen nauwelijks te overzien. Nederland is op het punt beland dat het toezicht op de diensten uitdraait op een regelrecht risico voor de nationale veiligheid.  Twee jaar geleden oordeelde de CTIVD dat de AIVD in enkele gevallen datasets verkregen met inzet van de hackbevoegdheid moest vernietigen. Door de hackbevoegdheid in te zetten hebben de diensten de afgelopen jaren belangrijke inlichtingen verzameld over onder andere Nederlandse uitreizigers naar ISIS-gebied, aanslagdreigingen tegen Nederlandse militaire eenheden in het buitenland, moordaanslagen in Nederland door de Iraanse geheime dienst en het gebruik van chemische wapens door het Syrische regime tegen de eigen bevolking.  Voor het uitvoeren van deze hacks hadden de diensten het juiste juridische pad bewandeld, zo oordeelde de toezichthouder. De juiste waarborgen waren in acht genomen, toestemming was verleend door de Toetsingscommissie Inzet Bijzondere Bevoegdheden en de diensten hadden zo gericht mogelijk gewerkt. Maar, zo oordeelde de CTIVD, de diensten hadden de data die de hacks hadden opgeleverd, vervolgens niet op de juiste manier op relevantie beoordeeld. Deze beoordeling is een belangrijke waarborg in de wet die ervoor moet zorgen dat de diensten alleen voor de taakuitvoering strikt noodzakelijke inlichtingen verzamelen en verwerken. De diensten hadden enkele bulkdatasets integraal relevant verklaard: de hack op de targets was immers rechtmatig en gericht uitgevoerd, en het bleek dat de datasets belangrijke informatie bevatten. De toezichthouder stelt echter dat zo’n integrale relevantiebeoordeling een „kunstgreep”  is en daarmee onrechtmatig, en beval  de verantwoordelijke ministers aan de datasets te vernietigen.  Deze aanbeveling van de toezichthouder namen de ministers niet over. Zij beargumenteerden dat de datasets immers rechtmatig en gericht waren vergaard en dat duidelijk was gebleken dat zij relevante inlichtingen bevatten. Wat inderdaad niet was gebeurd, was een afzonderlijke beoordeling van álle data binnen de dataset. Het is voor de diensten namelijk ondoenlijk om byte voor byte de relevantie van een bulkdataset te beoordelen. Maar juist daarom bevat de nieuwe Wet op de Inlichtingen- en veiligheidsdiensten waarborgen aan de voorkant, zoals het gerichtheidscriterium, datareductie en toestemmingsverlening door een onafhankelijke commissie. Waarborgen waar de diensten zich aan houden, zo stelt de toezichthouder. Dat de toezichthouder alsnog rechtmatig verkregen inlichtingen, waarvan het operationele belang boven alle twijfel verheven is, vernietigd wil zien, is dan ook even onbegrijpelijk als onverantwoord.  De wet bepaalt dat de verantwoordelijke ministers bevindingen van de toezichthouder beargumenteerd naast zich neer kunnen leggen, zoals in dit geval gebeurde. Toezichthouder en privacyclub BoF accepteerden dit echter niet, en wat volgde was een ongekend één-tweetje: de privacyclub eiste in een klacht alsnog de vernietiging van de datasets en de toezichthouder achtte de klacht per kerende post gegrond. Want in de klachtenregeling velt de toezichthouder wél een bindend oordeel. Een bizar misbruik van het toezichtsstelsel door de toezichthouder zelf, waardoor de diensten gedwongen werden essentiële inlichtingen alsnog te vernietigen.  In de wandelgangen van een openbaar congres over twintig jaar MIVD sprak ik een terneergeslagen leidinggevende van de gezamenlijke hackafdeling van de diensten. Jaren van zeer secuur en kennis-intensief werk, van uiterst gerichte hackoperaties werden teniet gedaan. Door de uitwerking van het nieuwe toezichtsstelsel in de praktijk is de sfeer nu zo, dat de schaarse hackers van de diensten aan sommige operaties niet eens meer willen beginnen. ‘Kansloos’, is het oordeel al bij voorbaat. Daarmee wordt niet gedoeld op de technische uitvoerbaarheid, maar de tegenwerking vanuit het toezicht. En, verzekerde de leidinggevende mij, door precisiewerk van de diensten zat er ‘geen Nederlandse byte’ in de datasets. Het is een raadsel waar de stelling van BoF vandaan komt dat de datasets „de gegevens” van „miljoenen burgers” bevatten. Maar het verkoopt goed.  Inlichtingendiensten beschikken over bijzondere bevoegdheden die een grote inbreuk kunnen maken op de privacy van personen. Daarom is toezicht op de diensten niet alleen goed, het is een democratische noodzaak. Het huidige toezichtsstelsel zorgt er inmiddels echter voor dat Russische staatshackers, Iraanse moordcommando’s en bermbommakers een stukje veiliger hun werk kunnen doen. Voor onze waterkeringen, gevluchte dissidenten en uitgezonden militairen geldt dat helaas niet. ||https://www.nrc.nl//nieuws/2022/07/13/toezicht-op-aivd-en-mivd-is-risico-voor-de-nationale-veiligheid-a4136345
2022-07-13||‘Als je de verantwoordelijkheid bij God legt, kan je vervuilen zoveel  je wil’||„Als je denkt dat er een God ergens in de hemel zit die je elke keer om vergeving kan vragen, dan kan je fouten blijven maken en je omgeving verwaarlozen.”  De Nigeriaans-Belgische kunstenares Otobong Nkanga legt de laatste hand aan haar expositie in het middeleeuwse Sint-Janshospitaal, waar ze haar werk heeft geplaatst tussen de christelijke kunst van het museum, zoals die van kunstenaars als Jan Beerblock of Hans Memling. Van de laatste staat bijvoorbeeld de door hem beschilderde Reliekschrijn van de Heilige Ursula (1489) tussen de installaties van Nkanga. Grote wandkleden worden afgewisseld met installaties op de grond tussen witte keien, er hangt poëzie aan de muren en op zolder staat Nkanga’s Anamnesis (2020). Dat laatste werk is een witte muur waar een spoor doorheen loopt van producten die naar Europa werden gehaald uit verschillende kolonies, zoals koffie, tabak, thee, peper of wierrookhars. Anamnesis is te bekijken en te ruiken vanuit de gedachte dat al die zintuigen herinneringen oproepen en het verleden onomkeerbaar maken. Otobong Nkanga (48) heeft al vele overzichtstentoonstellingen in verschillende Europese hoofdsteden gehad, ze werd geprezen om haar bijdrage aan de vorige Documenta, kreeg de Special Mention Award op de Biënnale van Venetië in 2019 en viel ook deze editie van de Biënnale op met indrukwekkend werk. In Brugge gaat ze een dialoog aan met de christelijke, oude kunst en de geschiedenis van het gebouw. Dat resulteert in een 2.500 vierkante meter grote tentoonstelling met de titel Underneath the Shade We Lay Grounded. Wie vertrouwd is met haar werk, weet dat het vaak gaat om tekeningen, installaties en performances waarin ze focust op identiteit en grondstoffen die symbool staan voor macht en uitbuiting, maar ook op hoe we de aarde ontdoen van haar rijkdom. Een gesprek in vier onderwerpen. Door anderen te reduceren tot jouw woorden, maak je jezelf groter „Het was in het geheel niet ingewikkeld om me te verhouden tot de christelijke achtergrond en de kunst van deze plek. Ik ben met het katholieke geloof opgegroeid in Nigeria, alle rituelen van de kerk zijn me bekend, ik kan weesgegroetjes bidden, mijn lagere school heette Our Lady of Apostles. Het was dus geen onbekende beeldtaal. Maar we weten ook wat het christendom deed met Afrikaanse religies. In dit gebouw werden de zieken verzorgd en vluchtelingen opgenomen in naam van het geloof, maar onder het mom van datzelfde geloof vonden ook velen de dood in de oceanen, die zie je onder meer hier afgebeeld op de wandkleden. Het christendom heeft de Nigeriaanse samenleving gepolariseerd en de verantwoordelijkheid voor de omgang met de natuur veranderd. Door de verantwoordelijkheid aan goden te geven, en die te vervangen voor de onzichtbare god van het christendom, verandert je omgang met de natuur. Als een boom staat voor een god dan zorg je daar extra goed voor, doet een onzichtbare god dat, dan is niemand meer verantwoordelijk voor de bescherming van die boom. In de Afrikaanse filosofie was je verbonden met natuurelementen – alles had een naam, je zorgde ervoor, voedde die. Als je die verantwoordelijkheid niet meer hebt, kan je vervuilen zoveel als je wil, bomen omhakken waar je wil en dan zeggen ‘sorry god’. Je vernietigt en krijgt vergeving. Alles waar wij ons bestaan aan te danken hebben, wat ons in leven houdt, wordt zo uitbesteed. Otobong Nkanga voor een van haar wandkleden in Brugge. Foto Wouter Van Vooren
 „Ik weet niet wat het betekent als je vraagt of ik een ethische component in mijn werk heb. Ik heb mijn eigen referenties aan hoe ik de wereld zie en hoe ik mijn werk opbouw, dat is gekoppeld aan onderlinge verbondenheid en het begrip dat wanneer de balans in die verbondenheid wordt verstoord dat gevolgen heeft voor alles om ons heen. Ik ben altijd bevreesd voor woorden als ethiek. Alleen al het effect van het christendom op de taal, en daarmee op de wereld, is enorm. Taal heeft geleid tot het reduceren van anderen, en dat heeft nog steeds effect op hoe ik bijvoorbeeld kijk naar Europa of de VS. Door anderen te reduceren tot jouw woorden, maak je jezelf groter. „Mijn gedichten in dit museum zijn deels opgedragen aan het sint-janskruid dat vroeger gebruikt werd [vanwege anti-depressieve effecten]. De regel met de woorden ‘Finally at ease’ gaat over het neerdalen van de stof, als je alles loslaat, maar gaat ook over de laatste adem van iemand die dood gaat. Als zevenjarige zag ik mijn vader sterven en ik besefte toen al hoe vredig hij eruit zag bij zijn dood.” „Dat wandkleden, en de techniek van het maken daarvan, nu opeens meer interesse hebben van Europese musea zegt me allemaal niets. Ik was altijd al bezig met textiel, kleden en maakprocessen. Musea hebben trends nodig om agenda’s te vullen, ik niet. „De wandkleden hier in het Sint-Janshospitaal  zijn samen een geheel en tonen de verschillende lagen van de oceanen en gaan over het onttrekken van energie uit die oceanen. Enerzijds wordt wat de oceaan te bieden heeft aan grondstoffen steeds belangrijker, tegelijkertijd bevinden zich daar de meest onzichtbare plekken op aarde.  Als we kobalt, nikkel of koper willen winnen – allemaal in de oceanen te vinden – kunnen we elke levensvorm kapotmaken en toch onzichtbaar blijven, en het idee hebben dat de grondstoffen nodig zijn voor duurzaamheid. De oceaan herbergt zowel horrors als een ideeënrijkdom, maar ook een erfenis en nieuwe mogelijkheden.  Herstel is als een gebroken vaas. Je blijft zien dat die kapot is geweest „Behalve de energie die we er kunnen vinden, staat de oceaan ook voor de velen die uit Afrika zijn overgebracht naar de Amerika’s. Uit hun dood zijn nieuwe werelden ontstaan. Alles wordt beïnvloed door wat wij doen. Werelden ontstaan door rampen, dat is wat de kleden tonen. „De interesse voor economische structuren had ik altijd al. Ik ben geboren op een plek waar je je voortdurend afvraagt hoe te leven, overleven. Economie gaat niet alleen over geld, maar over energie, het creëren van netwerken, hoe je met elkaar omgaat, wat het betekent om te betalen voor kennis. Economie gaat over alles, de verbondenheid begint al op het moment dat je moeder je leert dat je niet op een bepaalde manier moet praten tegen iemand, beleefd moet zijn. Verbondenheid is belangrijk, omdat je nooit weet waarom iemand belangrijk voor je kan zijn, dat is een basis van alles, de oikos. Er is geen startpunt, geen einde, alleen een cyclus.”  „Alles is verbonden met het lichaam, als je geen water of lucht hebt, sterf je. De economie heeft op het lichaam op alle mogelijke manieren een effect: de maatschappelijke klasse waartoe je behoort, waar je geboren bent. In de westerse wereld is alles gescheiden, worden het lichaam en chemie bijvoorbeeld los van elkaar gezien. Op school geven ze natuurkunde, scheikunde en biologie als aparte vakken, alsof die drie niet bij elkaar horen. Ik begreep daar als kind al niks van, hoe kan je die drie nu scheiden? Je ziet het ook terug in hoe we met het milieu omgaan, met de landbouw. Als je gaat kijken waar behoefte aan is, stort je je bijvoorbeeld volledig op maïs. De oorsprong was dat maïs niet kon bestaan zonder ook bonen te verbouwen, planten te hebben die de juiste schaduw boden, van bepaalde insecten gevrijwaard te blijven, etcetera. Het ecosysteem was vroeger een samenhangend geheel. Dat is nu overal los van elkaar komen te staan. We verbouwen maïs, oh het groeit niet, dan zoeken we daar een chemische oplossing voor. Volgens mij moet je uitgaan van symbiose, om tot een geheel te komen. In mijn werk en op deze tentoonstelling, verbind ik alles en alle geschiedenissen: de rijkdom van het westen, de kerk, mijn moeder, grootmoeder. Alles komt samen. Je ziet dan ook de beperkingen, hoe opgelegde systemen je hebben gehersenspoeld en hoe dat de wereldeconomie heeft bepaald. Als je de ideologie van anderen vernietigt, kan je alles doen. Werelden ontstaan door rampen, dat is wat mijn wandkleden tonen „Is een gesmoorde ideologie nog te herstellen? We denken vaak dat herstel mogelijk is, nu met de natuur bijvoorbeeld, maar herstel is als een gebroken vaas. Je kan alles weer bij elkaar plakken, maar je blijft zien dat die kapot is geweest. De wereld kan nooit meer hetzelfde zijn, dus hoe kan je teruggaan? Naar wat? We hebben te veel gezien en geproefd. Wat je ook herstelt, de schade blijft zichtbaar.” „De Filtered Memories zijn een doorlopend werk. Met die tekeningen verwerk ik het verleden. Ik was bang dat ik veel zou vergeten,  gaten vullen  het geheugen. Ik laat die gaten ook zien. Ik herinner me bijvoorbeeld niet het hoofd van een man die me betastte, maar nog wel het gevoel. Dus teken ik de man zonder hoofd, en ik teken zijn hand en mijn benen. De tekeningen zijn reconstructies van gebeurtenissen. Een intense reactie op bijvoorbeeld geweld of dood. Ik merkte voor het eerst dat ik driftig kon zijn  toen ik het hoofd van mijn teddybeer aftrok. Mijn moeder was woedend. De beer was groter dan ik en ik had ’m kapot gemaakt. Ik was toen drie of zo. De tweede keer was toen ons huis afbrandde en je beseft dat alles weg is. De derde keer was door traangas. Ik werd er tijdelijk blind van en voelde me verdwaald. „Dat zijn wel kleine dingen, zoals ik zeg, omdat ik ze verder niet wil duiden, er is zoveel. Ik moet de gebeurtenissen verkleinen, anders is er geen ruimte voor wat er nog komen gaat. Als je ze uitvergroot kan je niet verder. Waarom in mijn werk de meeste mannen geen hoofd hebben en de vrouwen wel een gezicht hebben weet ik niet.  De vrouwen die ik teken zijn de vrouwen van wie ik houd, zoals mijn moeder. Ik voel me meer met ze verbonden, de mannen in mijn leven waren harder,  mijn hersens willen vergeten hoe ze eruit zagen. „Er bestaat wel zoiets als een collectief geheugen, maar ieder heeft zijn eigen invalshoek en daarom bestaat de ultieme waarheid ook niet. Kunst hoeft dat perspectief niet te veranderen. Als een kunstwerk kan laten zien dat er meerdere manieren van kijken zijn, heeft het z’n werk gedaan. Die verantwoordelijkheid ga ik als kunstenaar niet op me nemen, die kan je geen enkele kunstenaar opleggen. Laat de tijd maar beslissen welke kunst in de vergetelheid raakt, tijdloos is of opeens weer belangrijk wordt gevonden.” Otobong Nkanga (Kano, Nigeria, 1974) is beeldend kunstenaar en performance-artiest. Ze wordt  beschouwd als een van de belangrijkste hedendaagse kunstenaars. Ze had tentoonstellingen in Tate Modern in Londen, Biennale d’art contemporain in Lyon, M HKA in Antwerpen, Documenta 14 van Athene en Kassel en Kunsthaus Bregenz en op de Biënnale van Venetië in 2022. Inl: otobong-nkanga.com
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/13/als-je-de-verantwoordelijkheid-bij-god-legt-kan-je-vervuilen-zoveel-je-wil-a4136344
2022-07-13||OM eist celstraf van zes jaar tegen Samir A. om terrorismefinanciering||Het Openbaar Ministerie heeft een gevangenisstraf van zes jaar geëist tegen Samir A., voormalig Hofstadgroep-kopstuk. Dat meldt persbureau ANP woensdagmiddag. Justitie verdenkt hem van deelname aan de jihadistische terreurgroep Islamitische Staat (IS). Ook beschuldigt het OM A. van terrorismefinanciering. Hij zou geld hebben gestuurd naar vrouwelijke jihadisten en kinderen om hen te bevrijden uit Syrische detentiekampen. Justitie stelt dat A. met hulp van een bankier geld stuurde naar het kalifaat met als doel om vrouwen en kinderen te laten ontsnappen uit de Syrische kampen. Het zou gaan om een groep van 25 vrouwen. Een aantal van hen zou op een nationale sanctielijst terrorisme voorkomen. In totaal heeft A. volgens justitie 107.000 dollar (iets meer dan 106.000 euro) ingezameld en naar Syrië gestuurd. Hij zou die actie vanuit Nederland hebben gecoördineerd. Het leeuwendeel van het geld ging naar de vrouwen van Nederlandse afkomst. De 35-jarige A. werd twee jaar geleden opgepakt en heeft elke link met terrorisme ontkend. Volgens hem ging het om „humanitaire hulp”. „Als je weet dat kinderen ergens dood gaan van de honger, dan help je”, verklaarde hij eerder tegen NRC. Van de vrouwen die hij zou hebben gesteund, is een aantal inmiddels weer terug in Nederland. ||https://www.nrc.nl//nieuws/2022/07/13/om-eist-celstraf-van-zes-jaar-tegen-samir-a-a4136338
2022-07-13||Er blijkt nog een avond vol virtuoos fretwerk||(Opgepast: niet geschikt voor mensen met een notenallergie). Dat de watervlugge gitaarvirtuozen Al Di Meola, John McLaughlin en Paco de Lucía op een vrijdagavond  in 1980 een prachtig concert gaven, weten we: het album Friday Night in San Francisco (1981) is een van de meest invloedrijke akoestische gitaaralbums ooit en een mijlpaal in de crossover van flamenco en jazz, met wellicht een wereldrecord aan gespeelde noten. Veertig jaar later verschijnt er een opname van de tweede avond: Saturday Night in San Francisco. Dit concert, met een andere setlist, sluit op het eerste aan zoals een zaterdag op een vrijdag: uitgelaten, zorgeloos, een drankje, veel nootjes.  De drie zijn virtuoos en dat zullen we weten, maar er is genoeg rust tussen het snelle fretwerk, vooral in de drie solo gespeelde stukken, zoals het diepgaande ‘Monasterio de Sal’ van De Lucía (overleden in 2014).  In het gezamenlijke ‘Meeting of the Spirits’, oorspronkelijk van John McLaughlin’s Mahavishnu Orchestra, cirkelen de drie lang om elkaar heen, tot ze het nummer uiteindelijk als een vulkaan verbluffend mooi laten uitbarsten. De gitaristen vloeien daar zo mooi samen, dat je even niet meer snapt waarom er  nog andere instrumenten bestaan.   Latin jazz Al Di Meola, John McLaughlin & Paco de Lucía Saturday Night in San Francisco 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/13/er-blijkt-nog-een-avond-vol-virtuoos-fretwerk-a4136343
2022-07-13||Soccer Mommy bouwt kathedraal van wanhoop||Na Kim Deal (Pixies, Breeders) komt Sophie Allison akelig dichtbij de eretitel ‘beste vrouwenstem uit de indierock’. Onder de  (best wel geniale) naam Soccer Mommy maakt ze melancholische gitaarliedjes die in alle mogelijke richtingen uitwaaieren maar   toch een  geheel vormen. Op haar derde album Sometimes, Forever zuchtzingt ze met de perfecte mix van gekweldheid, zwoelheid en treurigheid. ‘Don’t ask me’ is een ultieme kruising van droompop en shoegaze, ‘Feel It All The Time’ is duistere country noir, ‘Shotgun’ heeft het meest catchy refrein van 2022. Zo gaat het van minimalistisch (naakte zwijmelballade ‘Fire In The Driveway’) naar bombastisch (‘newdemo’ is de indieversie van Frozen’s ‘Let It Go’). Hoe rijk de muzikale diversiteit ook is, de eenduidige en angstwekkende boodschap zuigt alle zuurstof uit de atmosfeer: Allison voelt niets meer of juist te veel, weet niet hoe ze verder moet en overweegt haar hoofd in de oven te steken. Het maakt van Sometimes, Forever een kathedraal van wanhoop, en een prachtplaat.  Pop Soccer Mommy Sometimes, Forever 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/13/soccer-mommy-bouwt-kathedraal-van-wanhoop-a4136342
2022-07-13||Kopatchinskaja heeft lef en de juiste antenne||George Antheil was het type pianist dat zijn revolver op de vleugel legde om het publiek tot stilte te manen. Oproer lag namelijk op de loer wanneer Antheil  zijn woeste stukken presenteerde. Violiste Patricia Kopatchinskaja en pianist Joonas Ahonen plaatsen de Amerikaanse futurist tussen zijn iets jongere tijdgenoten Cage en Feldman én de door Antheil bewonderde Beethoven. Zo’n allegaartje is typerend voor Kopatchinskaja, die een antenne heeft voor originele invalshoeken. Lef heeft ze ook: in het Scherzo van Beethovens Vioolsonate nr. 7 speelt ze ongegeneerd lelijk, wat heel plausibel klinkt, omdat de frase nu eenmaal een zanikend muzikaal karakter heeft. Muziek gaat niet alleen over hyacinten en verheven gedachten, ook Beethoven niet. Zulke branie vereist ook Antheils Sonate nr. 1 voor viool en piano, waarin het duo opgefokte volksdansen afwisselt met momenten dat de plaat bruut lijkt te blijven hangen, en alles even coherent en fabuleus vertolkt. Verstilde stukken van Cage en Feldman wassen tussendoor de oren.  Klassiek Patricia Kopatchinskaja & Joonas Ahonen  Le monde selon George Antheil 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/13/kopatchinskaja-heeft-lef-en-de-juiste-antenne-a4136341
2022-07-13||G. Love bouwt een feestje uit blues en hiphop||Stad en platteland, hiphop en de blues, wit en zwart ontmoeten elkaar bij G. Love. Al sinds de vroege jaren negentig was Garrett ‘G. Love’ Dutton een muzikant die stijlen bij elkaar bracht. Zijn folky raps leunden op de hiphopcultuur en zijn liefde voor de blues maakte er een oorspronkelijke mix van. De formule wordt dertig jaar na dato uitgebouwd op Philadelphia Mississippi dat opent met raptracks door een drietal pioniers van het genre,  ‘Love From Philly’ met Schoolly D, ‘Mississippi’ met Speech van Arrested Development en ‘My Ball’ van Freddie Foxxx vormen samen een weergaloze smeltkroes van old-school-hiphop en organische countryblues. Producer Luther Dickinson (North Mississippi All Stars) neemt G. Love en drummer/bassist Chuck Treece vervolgens mee op een muzikale trip naar het diepe zuiden van de VS, waar bluesman Alvin Youngblood Hart, fife-(fluit)speler Sharde Thomas en zangeres Lady Alma hun diepgevoelde blues- en gospelroots aanboren. Uit al die bouwstenen wordt een zeldzaam rijk en feestelijk album gemetseld.  Hiphop / blues G. Love Philadelphia Mississippi  

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/13/g-love-bouwt-een-feestje-uit-blues-en-hiphop-2-a4136340
2022-07-13||Fusie (Lucie Horsch plus Fuse) werkt bijzonder goed||Voor de derde zomer op rij presenteert Muziekhaven in Zaandam een reeks zomerconcerten. De schitterende oude schuilkerk is door violistenechtpaar Mathieu van Bellen en Maria Milstein veranderd in een toevluchtsoord voor kamermusici, die hier een ideale plek hebben om te repeteren. Hoewel Muziekhaven niet primair als podium is bedacht, blijken de zomerconcerten een schot in de roos. De crux zit ‘m in de combinatie van topkwaliteit uit het netwerk van Van Bellen en Milstein en de luwte van de pittoreske setting, ver weg van het drukke muziekbedrijf. Blokfluitiste Lucie Horsch is deze zomer aangezocht als gastprogrammeur, nadat vorig jaar pianist Thomas Beijer die rol op zich had genomen. Horsch cureerde een programma van tien concerten in twee weken, zodat er in feite sprake is van een festivalletje. Ze beet zelf het spits af in een optreden met cross-overensemble Fuse, bekend van Podium Witteman, rondom haar nieuwe album Origins dat in september verschijnt. Fuse plus Lucie is ‘Fusie’, grapte Horsch. En ook deze combinatie werkte bijzonder goed. Fuse is een eigenzinnig gezelschap dat speelt in een quasi-klassieke bezetting, maar met een jazzmentaliteit, inclusief de hang naar rafelrandjes en het primaat van vibe boven klankfinesse. Horsch is juist een wonder van klankschoonheid – zij zou een regenpijp nog hemels kunnen laten klinken. Zo verrijkte ze de klank van Fuse, terwijl het sextet het vuurtje onder de muziek flink opstookte. Van Ierse en Schotse volksmuziek – zoals ‘The kid in the mountain’ in een heerlijk, almaar versnellend arrangement – ging het naar Bartók, Stravinsky en Piazzolla, om te eindigen bij Charlie Parkers lijflied ‘Ornithology’. Bij dat virtuoze staaltje bebop hebben Horsch en Fuse elkaar ooit ontmoet, toen ze het samen speelden bij Podium Witteman. Als toegift toonde Horsch dat ze ook nog kan zingen, met een warme alt en copieus vibrato, in ‘Yo soy María’ uit Piazzolla’s tango-opera María de Buenos Aires.  Klassiek Openingsconcert MuziekHaven Zomerconcerten: Fuse & Lucie Horsch. Gehoord: 12/7 Muziekhaven Zaandam. T/m 23/7. Inl.: muziekhaven.com 

●●●●●
 De Muziekhaven Zomerconcerten vinden plaats t/m 23 juli in Muziekhaven Zaandam. Er zijn vrijwel dagelijks concerten van o.a. violisten Cecilia Bernardini en Rachel Podger, pianisten Ralph van Raat en Rembrandt Ferichs en het Carel Kraayenhof Quartet. Horsch treedt zelf óók op als pianist. Op donderdag 14 juli begeleidt ze de Franse mezzo Katia Ledoux in een recital. In het slotconcert speelt ze samen met violiste Maria Milstein, altiste Martina Forni en haar vader, KCO-cellist Gregor Horsch. Inl. muziekhaven.com 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/13/48428027-a4136336
2022-07-13||Gemeente Vlissingen houdt asielopvang in cruiseschip toch tegen||Er komt toch geen cruiseschip in Vlissingen voor de opvang van meer dan duizend asielzoekers. Dat heeft het college van burgemeester en wethouders woensdag bekendgemaakt na een overleg vorige week donderdag met de gemeenteraad. Het college voelde zich door de raad „onvoldoende gesteund” in het plan asielzoekers op te vangen in de haven van Vlissingen. Het schip met de tijdelijke opvangplekken had de druk op de huidige asielopvang moeten verminderen. Het college schrijft daarom te hebben „geworsteld met de afweging die gemaakt is, omdat de situatie die in Ter Apel is ontstaan zeer schrijnend is”. Daarnaast heeft Vlissingen een van de weinige zeehavens in Nederland met plek voor een cruiseschip. Hoewel een kleine meerderheid vóór het idee stemde (14 tegenover 12 stemmen) en voorbereidingen voor het cruiseschipverblijf al waren getroffen in overleg met het Centraal Orgaan opvang asielzoekers (COA), besloot het college het plan toch tegen te houden. De staatssecretaris van Justitie en Veiligheid is daarvan op de hoogte gesteld, schrijft de gemeente. Het plan ligt al langer gevoelig in Vlissingen. „Het blijft een kamp met te veel mensen op een te kleine ruimte”, had Alex Achterhuis, gemeenteraadslid van de grootste coalitiepartij PSR, donderdag tijdens de raadsvergadering gezegd volgens Omroep Zeeland. „Het wordt Ter Apel 2”, zei fractievoorzitter Pim Kraan van de lokale partij Perspectief op Vlissingen.||https://www.nrc.nl//nieuws/2022/07/13/gemeente-vlissingen-houdt-asielopvang-in-cruiseschip-toch-tegen-a4136333
2022-07-13||Betogers bestormen kantoor interim-president Sri Lanka||Het is nog altijd zeer onrustig in Sri Lanka. Bij het kantoor van premier Ranil Wickremesinghe in Colombo hebben zich woensdag volgens verschillende persbureaus „honderden” betogers gemeld om actie te voeren tegen het regeringsbeleid. Ze probeerden langs de politie te dringen en over de hekken te klimmen, waarna agenten traangas en waterkanonnen gebruikten. Op beelden is te zien dat het een groep desondanks is gelukt het pand binnen te dringen.  Naast de politie is het leger ter plaatse en zou een militaire helikopter boven de stad vliegen. Eerder op de dag werd Wickremesinghe aangesteld als waarnemend president van Sri Lanka. In die hoedanigheid voerde hij de noodtoestand en avondklok in als reactie op de vele protestacties tegen de regering.  De interim-president stelde in een verklaring dat de betogers hem „ervan willen weerhouden” zijn „verantwoordelijkheden” te vervullen. „We kunnen niet toestaan dat de fascisten het overnemen”, aldus Wickremesinghe, die stelde een einde te willen maken aan „deze fascistische bedreiging van de democratie”.   In de nacht van dinsdag op woensdag was toenmalig president Gotabaya Rajapaksa het Zuid-Aziatische land al ontvlucht. Met zijn vrouw trok hij naar Malé, de hoofdstad van de Malediven. Dit weekeinde werd zijn ambtswoning bestormd door woedende betogers. Rajapaksa had al aangekondigd woensdag af treden, maar heeft zijn macht eerder overgedragen aan Wickremesinghe. Met hem is ook minister Basil Rajapaksa van Financiën, tevens zijn broer, gevlucht uit Sri Lanka.  Hun vertrek heeft nog niet geleid tot minder volkswoede. De betogers houden interim-president Wickremesinghe als lid van de regering medeverantwoordelijk voor de economische problemen. In het land heerst een economische crisis en er zijn grote tekorten aan essentiële benodigdheden als brandstof, voedsel en medicatie. De afgelopen maanden waren vaker grote protestacties tegen de regering.  ||https://www.nrc.nl//nieuws/2022/07/13/betogers-bestormen-kantoor-interim-president-sri-lanka-a4136329
2022-07-13||Over de pijp van bondscoach Bearzot, de appeltaart voor spits Rossi en een kaartende president|| Voetbal als opium voor het volk. Italië was in de jaren 70 in de ban van de Rode Brigade en de maffia – terreuraanslagen en ontvoeringen waren aan de orde van de dag. Tot overmaat van (sportieve) ramp presteerde het nationale elftal ondermaats en werd het clubvoetbal opgeschrikt door gokschandaal Totonero – sterspeler Paolo Rossi werd voor drie jaar geschorst en zou het EK van 1980 en het WK van 1982 moeten missen.  Toeval of niet, de schorsing werd een paar maanden voor het WK teruggedraaid van drie naar twee jaar. Rossi kwam eind 1981 opeens weer in beeld bij bondscoach en vaderfiguur Enzo Bearzot. Die zei: ‘Train je overtollige kilo’s weg, Paolo. Ik reken op je’. Rossi nam de opdracht  wel erg serieus en verscheen graatmager op trainingskamp. Bearzot liet hem vervolgens elke dag appeltaart en een glas melk serveren.   Wat volgde was een bloedstollend WK waarin de azzurri begonnen met drie gelijke spelen en ternauwernood aan vroegtijdige uitschakeling  ontsnapten. De Italiaanse voetbalpers sleep de messen. De oude rot Bearzot bleef rustig (pijp roken) en hield vertrouwen in zijn basiselftal en zijn sukkelende midvoor. De bondscoach stelde een persboycot in. Hij koos een gezamenlijke vijand – Louis van Gaal heeft het niet van een vreemde. En toen was er de wederopstanding van Rossi en de zijnen, beeldend beschreven in het boek  Italië 1982: azuurblauwe voetbaltriomf. Auteur Roberto Pennino verraadt zijn Italiaanse roots met een eerbetoon aan het ultieme countervoetbal en warme woorden voor het gepassioneerde spel, prachtige tenue en meeslepende volkslied. Geen detail blijft onbesproken, wat de  Nederlandse lezer als een tikje over de top zal ervaren.    Pennino kruipt in de huid van de sterspelers van weleer, die sinds een paar jaar in een appgroep blijken te zitten. Alleen doelman Dino Zoff ontbreekt daarin: „Ik weet niet hoe dat werkt”. Zoff  was al 40 toen hij als aanvoerder de wereldbeker in ontvangst nam – en is nu met zijn 80 jaar veruit de oudst levende van het stel.   Bearzot stierf in 2010, Rossi in 2020. Bij hun begrafenis waren bijna alle wereldkampioenen present. Libero Gaetano Scirea verongelukte in 1989.    Na de dood van Rossi zei een RAI-commentator: „De man die ons allen verliefd liet worden in de zomer van 1982.”  Rossi herrees na vier zwakke WK-wedstrijden in het laatste groepsduel tegen Brazilië: een ware thriller, volgens veel neutrale voetballiefhebbers een hoogtepunt in de WK-historie. Een botsing in speelstijlen, met een spannend, onvoorspelbaar scoreverloop. Brazilië had genoeg aan een gelijkspel en maakte twee keer een achterstand ongedaan. De derde (frommel)goal van Rossi was er een te veel. De bekritiseerde, triomferende Italiaanse bondscoach zei na afloop: „Zelfs de goden konden ons niet stoppen. Conti keerde terug in de kleedkamer met het shirt van Falcao, Bergomi met dat van Socrates, Oriali met dat van Eder. Ik keek om me heen en zag alleen gele shirts. We waren Brazilië geworden. Wij waren nu de goden.” In de halve finale maakte Rossi beide goals tegen Polen, in de finale tegen West-Duitsland maakte hij de belangrijke openingstreffer. Na de 3-1 eindstand ontplofte Italië en trok Bearzot een lange neus naar de gezamenlijke vijand: vals grijnzend schonk hij in de perszaal de  Italiaanse journalisten een glas champagne in.  Rossi, de melancholicus, zei na de finale: „Ik keek naar de menigte, naar de Italiaanse vlaggen die overal zwaaiden, en van binnen voelde ik iets van bitterheid. ‘Nu moeten jullie de tijd stilzetten. Nu!’, zei ik tegen mezelf. Ik wist dat ik zo’n moment nooit meer zou mee maken. Nooit meer in mijn hele leven.” Een bijzondere rol was er ook voor president Sandro Pertini, die het nationale elftal moed insprak tijdens het stroeve begin en in de finale in Madrid opzichtig meejuichte op de eretribune. Bijna net zo mooi als Marco Tardelli, die in extase de 2-0 vierde.  In het vliegtuig op weg naar huis legde Pertini een kaartje met Bearzot, Zoff en verdediger Claudio Gentile die vóór de finale uit bijgeloof zijn snor had afgeschoren. Op tafel pronkte de wereldbeker. De president betichtte zijn speelgenoten van vals kaartspel. Op de vaak vertoonde foto hebben ze dikke pret met zijn vieren. Door Roberto Pennino. Uitgeverij  Edico Publishing. 272 blz. € 22,50 

●●●●●
||https://www.nrc.nl//nieuws/2022/07/13/over-de-pijp-van-bondscaoch-bearzot-de-appeltaart-voor-spits-rossi-en-een-kaartende-president-a4136334
2022-07-13||Provinciehuis Leeuwarden weer vrijgegeven na bommelding||Het provinciehuis van Friesland in Leeuwarden is woensdagmiddag tijdelijk gesloten geweest en de omgeving eromheen ontruimd vanwege een „serieuze dreiging”. Volgens de Leeuwarder Courant ging het om een bommelding: de politie zou signalen hebben gekregen dat iemand met een explosief onderweg was naar het gebouw. Omstreeks 14.00 uur zou er geen dreiging rond het provinciehuis meer zijn en is de politie-inzet afgeschaald.  Vlak voor de ontruiming stonden zo’n veertig tot vijftig mensen te demonstreren voor de boeren en tegen de stikstofdoelen van het kabinet, die door de provincies uitgewerkt moeten worden. De demonstranten waren met trucks naar het provinciehuis gekomen en protesteerden daar gemoedelijk. Er waren geen speeches of spandoeken te zien, alleen wat Friese vlaggen en boerenzakdoeken, die inmiddels tot symbool van de boerenprotesten zijn uitgegroeid. De demonstranten zijn inmiddels weggestuurd en de politie heeft een deel van de Tweebaksmarkt, de straat waaraan het provinciehuis gevestigd is, afgezet.  Rondom het gebouw staan agenten in kogelvrije vesten. Volgens de Leeuwarder Courant is het personeel dat op het provinciehuis aanwezig was - volgens persbureau ANP zo’n 140 tot 150 medewerkers - naar twee veilige plekken in het gebouw gebracht. Hen wordt afgeraden om in de buurt van ramen en deuren te komen. De politie en de provincie waren voor NRC niet bereikbaar.  Op het moment van de ontruiming buiten waren de Statenleden in het provinciehuis aan het vergaderen. De vergadering werd even geschorst en wie zich in de Statenzaal bevond, moest daar op last van de politie blijven. Inmiddels zou de vergadering weer begonnen zijn: het eerste onderwerp op de agenda is de Lelylijn, aldus een verslaggever van de Leeuwarder Courant die momenteel ook in het provinciehuis opgesloten zit. Ander personeel zit in een commissiezaal beneden en de sfeer in het gebouw zou „ontspannen” zijn.  Met medewerking van correspondent Noord-Nederland Mark Middel.||https://www.nrc.nl//nieuws/2022/07/13/provinciehuis-leeuwarden-gesloten-en-omgeving-ontruimd-wegens-serieuze-dreiging-a4136332
2022-07-13||Erbij willen horen kan veel pijn doen||Sommige mensen zijn gewoon wild van binnen. Dat wilde moet er uit, al zijn er altijd ouders, buren en vriendjes die willen dat je normaal doet. Anders hoor je er niet bij. Daarover gaat de korte animatie Fuck it (Bucket) van Eva Bonnevits van de St. Joost in Breda. In vijf minuten schetst de film in enkele rake scènes hoe een pubermeisje besluit zich niet langer aan te passen.  „Fuck it gaat over hoe mensen zich de hele dag aanpassen aan verschillende situaties”, zegt Eva Bonnevits (21). „En over jezelf zijn. In de loop van de film moet het meisje zich steeds aanpassen en dat levert stress op waardoor haar emmertje overloopt.” Wat letterlijk in de film te zien is. Het meisje, in zwarte lijnen getekend, rond kaal hoofd met een heel lange paardenstaart, staat aan het begin van de film vrolijk op en kleedt zich aan (oranjerood T-shirt in een grauw interieur). Op weg naar buiten komt ze haar moeder tegen. Die scène heeft iets engs, omdat je alleen hun langgerekte schaduwen ziet.  Moeder slaat toe en knoopt het haar van het meisje tot een keurige strik. Druppel in de emmer. Buiten haalt het meisje de strik er meteen uit en zegt met wapperende staart en uitgestoken tong heel hard prrrr! Op de fiets zingt ze luidkeels, tot een man met een hoed haar inhaalt. Zijn afkeurende blik is een nieuwe domper en een volgende druppel in de emmer.   Scène uit Fuck it   Foto Eva Bonnevits Toch zit er ook iets van schaamte in haar blik. Waarom? „Ze zag hem niet aankomen, ze dacht dat ze lekker alleen aan het zingen was. En dan ineens zo’n man die je moeilijk aankijkt. Tussen de 13 en 17 jaar probeer je dingen, maar altijd zitten er vragen in je hoofd: had ik dat wel zo moeten doen of zeggen? Op die leeftijd is alles nerveusmakend. Het meisje wil graag cool zijn én erbij horen.” Aan het einde van de fietstocht ontmoet het meisje vrolijk haar twee vrienden (stokpoppetjes in saaie groene kleertjes met stipoogjes), maar die beginnen tegen elkaar te fluisteren. Opnieuw past ze zich aan en veranderen haar grote ogen in stipjes en haar benen in dunne streepjes, net als de andere twee. Maar als even later een populaire jongen langskomt en haar vriendjes samen met hem haar uitlachen omdat ze een verkeerde zonnebril heeft, dan breekt er iets. Wat volgt is een soort nachtmerrie/psychose, wit getekend tegen een donkere achtergrond. Uit de overstromende emmer komt een golf waarin ze kopje ondergaat. Als ze snakkend naar adem omhoog zwemt, blijkt ze met een koord vast te zitten aan een zonnebril op de bodem. Ze trekt aan de zonnebril, maar bevrijdt zich pas door de strik om haar been te ontwarren.  „Ze verdrinkt in haar eigen emoties en moet ze zich daaruit zien te bevrijden”, zegt Bonnevits. „Het is dezelfde knoop als die haar moeder in haar haar legde, dus die heeft ze al eens eerder losgemaakt.”  Opvallend aan Fuck it is dat elke situatie in een andere animatiestijl is. De achtergronden zijn uitgesneden lino’s, ingescand en daarna digitaal ingekleurd. „Drie maanden werk voor 5 minuten film. Het was een lange zit maar heel leuk om te doen.” Na de zomer begint ze bij St. Joost in Den Bosch een master animatie.   
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/13/erbij-willen-horen-kan-veel-pijn-doen-a4136331
2022-07-13||In de ogen van pianist Jan Wijn zag je altijd dankbare nostalgie||‘Mensen met een diepe liefde worden nooit oud”, schreef de Amerikaanse onderwijspionier Dorothy Canfield Fisher. „Ze kunnen wel doodgaan aan ouderdom, maar dan nog sterven ze jong.” Woorden die ook de bekendste pianopedagoog van Nederland, Jan Wijn, treffend karakteriseerden. Jan Wijn overleed dinsdagavond na een kort ziekbed.  Op een doordeweekse middag kon Wijn soms plots aan de telefoon hangen en ontroerd uitweiden over een prachtig recital of album dat hij had gehoord. Verwondering stroomde door zijn aderen. Het cynisme was hem vreemd, hoewel hij er alle reden toe had. Jan Wijn was een veelbelovend concertpianist, toen de vierde vinger van zijn rechterhand een eigen leven begon te leiden. Na een jarenlange vergeefse zoektocht naar genezing moest hij noodgedwongen het wereldpodium opgeven. „Ik heb erom gehuild. Maar  lesgeven dempte de pijn”, zei hij daar twee jaar geleden over in NRC.    Al gedurende zijn solistenbestaan begon hij als leraar aan het Conservatorium van Amsterdam, waar hij pas in 2020, op 86-jarige leeftijd, met pensioen ging. Na zijn afscheid van de concertzaal kon hij  zijn lesuren uitbreiden, want hij was een gewild leraar. Een belangstelling die hij vooral dankte aan een 18-jarige gymnasiast die begin jaren zeventig bij hem op de stoep stond: Ronald Brautigam. Wijn typeerde hem als „een jongen met groot pianistisch gemak, gezond verstand en bovenal een innerlijk vuur”. De leraar zag Brautigams grote carrière niet als zijn verdienste. „Maar sommige mensen dachten daar kennelijk anders over. En wie was ik om ze uit die waan te halen. Het betekende in elk geval dat er meer goede leerlingen op mijn pad kwamen.” Elk muziekstuk vertelt een verhaal, waarover Wijn graag met zijn leerlingen van gedachten wisselde. Ze iets opdringen wilde hij niet. Iedere musicus, vond hij, moet zijn eigen overtuigingen volgen. Maar hij beproefde ze wel. Dat leerde Wijn van zijn eigen docent aan het Amsterdams Conservatorium, Cornelius Berkhout, begin jaren vijftig, waar Wijn als 17-jarige binnenkwam. „Hoe hou jij je handen?” vroeg Berkhout. Wijn legde zijn vingers op de toetsen. „En waarom zo?” wilde de leraar weten. „Gewoon, omdat het zo hoort”, mompelde de jonge pianist. „Dat is jammer”, antwoordde Berkhout, „want van mij leer je spelen met de handpalmen naar boven. En dan vraag je zeker ook niet waarom?” Niets is vanzelfsprekend, leerde hij die eerste les. „Hij deed het niet om me te kleineren”, bekende Wijn, „maar om me bewust te maken van wat ik deed en waarom.”  Wijn sprak in mooie metaforen. Bij Rachmaninov moesten zijn leerlingen vooral letten op de duimen, „want die lekkere dikke vingers blijven het liefst in hun bed liggen”. Muziek ademt, net als wij, geloofde Wijn. Daarom vroeg hij leerlingen nog wel eens om te zingen. „Soms zijn pianisten te druk met het intoetsen van witte en zwarte blokjes. Vaak vergeten ze dat we met die verticale actie een horizontale beweging willen uitbeelden. Dat is de paradox van de piano. Echte muzikaliteit is: voelen hoe de ene noot de andere baart. Want of een zin nu uit woorden of noten bestaat, hij moet begrijpelijk en spanningsvol worden uitgesproken.” Logica, welsprekendheid en timing waren de drie sleutelwoorden in zijn lessen. „Muziek bevat een verhaal. Vergelijk haar met water. Dat kun je analyseren en tot de slotsom komen dat het H2O is, maar het is mooier om het te laten stromen.”  Pianospelen en doceren bleef voor Wijn een ontdekkingsreis zonder eindstation. „Een rijdende trein, waaraan zich voortdurend een wagon koppelt. En elk jaar bekruipt me het gevoel: ‘Nu geef ik pas echt goed les’.”  In de beslotenheid van zijn muziekkamer, de kleine aanbouw achter zijn huis in Soest, gaf hij niet alleen tot het einde les, maar bleef ook zelf stukken studeren, want hij wilde zich musicus blijven voelen en de geest lenig houden. „Wie dat wil, moet elke dag als leerling opstaan.” Jan Wijn is 88 jaar geworden. Caspar Vos (31) Les tussen 2008 – 2014 „Jan gedroeg zich alsof hij een twintiger was: haarscherp en energiek. Die zou wel eens honderd kunnen worden, dachten we. Maar lesgeven was zijn levenselixer. Na zijn pensioen leek het snel minder te gaan. „In mijn tweede jaar speelde ik een stuk van Enrique Granados voor. Spaanse muziek, waar hij enorm van hield. In plaats van dat hij aan het einde meteen zei wat er beter kon, zoals normaal, bleef het zo lang stil dat ik uiteindelijk wel richting zijn stoel moest kijken. Hij zat met zijn hoofd gebogen stil te zijn, stond toen op en omhelsde me met waterige ogen. Vanaf toen was ‘Meneer Wijn’ gewoon ‘Jan’. „Jan was geen leraar die je autoritair op de vingers zat. Meer was ook niet nodig, vond hij. Met een beetje bijsturing kwam een goeie leerling er zelf wel.” Frank Peters (56) Les tussen 1987 – 1991 Frank Peters was niet alleen leerling, maar later ook jaren Wijns collega pianodocent aan het Conservatorium van Amsterdam. „Jan had een ongelofelijk fijne energie. Hij kon kinderlijk enthousiast zijn over leerlingen. Niet alleen die van zichzelf, ook leerlingen van anderen. Dat herinnerde mij er als leerling, maar ook als collega nog altijd aan met een nieuwe blik naar iets te kijken, en vanuit oorspronkelijkheid te reageren. „Die groepslessen waren bijzonder. In het begin kwam ik bevend binnen, maar ik voelde al snel hoe positief en stimulerend Jans lessen waren. Hij vergeleek nooit leerlingen. Hij focuste op ieders eigen kracht.” Hannes Minnaar (37) Les tussen 2003 – 2009 „Hij was een hele trouwe docent. Hij kon echt boos worden als andere leraren hun lessen met leerlingen afzegden. We belden nog regelmatig heen en weer. Hij is altijd grootvaderlijk betrokken gebleven.”
„Na mijn afstuderen ben ik nog jaren met nieuwe stukken naar hem toe gegaan, gewoon voor praktische puntjes op de i. ‘Op consult komen’ noemde hij dat. Sowieso was hij heel talig met zijn metaforen. Als hij weer eens te bescheiden was over hoeveel hij zijn leerlingen kon leren, zei hij dat hij niet meer deed dan ‘de plantjes water geven’. Natuurlijk deed hij veel meer. Hij heeft nooit in de gaten gehad hoeveel hij van zichzelf hoorde, als hij enthousiast was over de uitvoering van een leerling.” Lucas Jussen (29) Les tussen 2007 en 2022 Lucas en zijn broer Arthur Jussen begonnen in hun vroege middelbareschooltijd al bij ‘Meneer Wijn’, en gingen nog altijd graag naar hem toe als ze iets nieuws moesten spelen. Een halfjaar geleden voor het laatst.  „Twee weken geleden belde hij nog. ‘Komen jullie binnenkort weer een keer langs?’ „Ja natuurlijk meneer Wijn. In het najaar komen we weer.” „Het fijne aan Jan was dat hij in eerste instantie een grote pianist was. Hij wíst hoe het op de bühne voelt. Hij kon  uit ervaring zeggen: ‘na die bladzijde ga je je een beetje moe voelen. Daar moet je opletten.’ En als je dan iets voorspeelde, zag je in zijn ogen een stukje dankbare nostalgie. „Dat pensioen twee jaar geleden telde niet hoor. Hij is toen alleen maar gestopt met naar het conservatorium gaan. Misschien was zijn overlijden minder hard geweest, als je kon zeggen dat Jan inmiddels leraar-af was. Dat hij de laatste jaren niet meer zo goed was. Maar dat was hij wel. Hij is in het harnas gestorven.” Rahul Gandolahage||https://www.nrc.nl//nieuws/2022/07/13/in-de-ogen-van-jan-wijn-zag-je-altijd-dankbare-nostalgie-a4136330
2022-07-13||Op Art Basel dacht ik steeds vaker aan keizer Nero die nog maar eens zijn harp pakte toen Rome brandde||Onderweg naar Art Basel, op een ochtend in midden juni, werd ik getroffen door een fors geval van fear of missing out. Terwijl de kilometers onder me voorbijschoten, popten op Instagram de eerste openingsfoto’s van de Documenta in Kassel op. Kijk, daar zaten curator Defne Ayas (voormalig Witte de With), Sonsbeek-curator Bonaventure Soh Bejeng Ndikung en curator Natasha Ginwala al lekker aan de lokale gin. Ook Hendrik Folkerts (voormalig Art Institute of Chicago, nu Moderna Museet Stockholm) struinde al over de Kasselse dreven, net als Krist Gruijthuijsen (KW Berlijn) en zo nog veel meer mensen die ik maar zijdelings ken, maar die heel goed weten waar de art juice te halen valt. Zij dompelden zich nu collectief onder in de vijfjaarlijkse megatentoonstelling die dit jaar helemaal in het teken staat van het anti-individualisme. Het Indonesische collectief ruangrupa, samenstellers, concentreerde deze Documenta rond het begrip ‘lumbung’, dat letterlijk rijstschuur betekent, maar dat ook staat voor vriendschap, delen, samenwerking. De Indonesiërs nodigden daarom vrijwel louter kunstenaarscollectieven uit, die op hun beurt weer andere kunstenaars en collectieven bij de tentoonstelling betrokken – zodat er nu uiteindelijk meer dan duizend kunstenaars aan deze Documenta deelnemen. Op Instagram kwamen foto’s voorbij van groepen hippe jongeren rond een skatebaan, niet-westerse kunst op grote lappen aan de muur, dansende mensen. Weg met de kunstego’s. Leve het collectief. In de rubriek ‘Wereldkunst’ schrijft kunstcriticus Hans den Hartog Jager maandelijks een beschouwing of polemiek over kunst die hem opvalt.  31.  Waarom de social design van Studio Drift hypocriet is  30.  Expositie Documenta is warme bubbel collectiviteit  29.  Weg met het geld! Weg met de kunstenaar als individueel genie  28.  In Venetië predikt Marlene Dumas een zachte revolutie  27.  Kunst moet op zoek naar waarheid  26. De kunst van Hito Steyerl lijkt ingehaald door de tijd  25. In het werk van Kehinde Wiley is ongemak de kern   24. NFT’s zijn de hype van 2021 en zijn miljoenen waard. De vraag is nu: leveren ze al goede kunst op?   23. Oude en nieuwe principes botsen in expo Kirchner & Nolde   22. Vechten tegen het systeem: de compromisloze kunst van Cady Noland  21. Kunst is nu machtelozer dan ze zelf denkt  20. Leve de miljardairs die spannende kunst kopen 19. Luc Tuymans: Ik schilder de barsten in de façade 18. We zoeken krachtige portretten die niemand vastpinnen 17. Zombiekunst verovert de muren van de miljonairs 16. Jeff Koons geeft een masterclass vertrouwen 15. Leve de nieuwe super avant-garde! 14. Tenant of Culture bespeelt de macht van mode 13. Kunstenaar helpt arbeiders in Congo: wie heeft daar baat bij? 12.  Kunstenaar Tavares Strachan herschrijft de geschiedenis 11.  Laat de zwarte Le Corbusier opstaan 10.  Aby Warburg en de kunst van het associëren 9.  Beelden vangen op Google Street View 8. Het paradijs is een tuintje in het Erasmuspark 7. Kunst heeft geen baat bij goede bedoelingen 6. Kunstenaar Gregor Schneider heeft een huis, en mondkapjes 5. Melanie Bonajo namens Nederland op de Biënale van Venetië: eindelijk uit de comfortzone 4. Moeders zijn de eerste spiegels 3. Weg met die zachte zeurende zelfhaat in Nederlandse musea 2. Odawara Art Foundation: het paradijs nestelt zich in je hoofd 1. Kara Walkers pronkfontein is fantastische verbeelding van kantelende geschiedenis Ik keek naar mijn Art Basel-toegangskaart. Die vermeldde ‘First Choice VIP’, de hoogste rang binnen de Art Basel-hiërarchie. Daarmee mocht ik, met introducee, op dinsdag als eerste de beurs binnen (een begeerde status onder verzamelaars, want daarmee kunnen ze, zo suggereert de organisatie, snel de beste werken kopen). Ik had ook vrij toegang tot de ‘Executive Collectors Lounge’, ik mocht gratis ontbijten met champagne én ik kreeg de beschikking over een exclusieve BMW-vip-car (het nieuwste type, elektrisch, vanzelfsprekend) die me binnen Basel gratis naar elke gewenste bestemming zou rijden. Niks rijstschuur in Basel, niks collectief, de openingsdagen daar zijn altijd een grote parade van prinsen en prinsessen op de erwt, die door de beursorganisatie op alle mogelijke manieren worden gesterkt in het idee dat ze bijzonder zijn, uniek, en vooral: beter dan anderen. Daar staat dan wel tegenover dat van ze wordt verwacht dat ze zo veel mogelijk aandacht en vooral geld besteden aan de getoonde kunstwerken, ook allemaal veel beter dan andere, die dan ook worden aangeboden voor bedragen waarvoor je soms met gemak een Indonesische rijstplantage koopt.  Op Basel-Instagram trok vooral de oude kunstmacht voorbij: voormalig veilingmeester en Insta-kanon Simon de Pury bijvoorbeeld, of Klaus Biesenbach (die na zijn overstap naar de Berlijnse Neue Nationalgalerie definitief establishment was geworden). Het ongemak groeide – de Documenta-club was toch veel, nou ja, interessanter, hedendaagser en vooral: uitdagender? Maar daar was niet iedereen het mee eens. In de kunstpers verschenen al snel berichten dat een groot deel van de traditionele kunstwereld, vooral galeries en verzamelaars, de Documenta-opening links gingen laten liggen. Dat had ongetwijfeld te maken met de ongelukkige timing van gelijktijdige openingen, maar misschien nog wel meer met het feit dat de collectieven-Documenta nadrukkelijk afstand neemt van het traditionele romantische uniciteitsbegrip waarop het westerse kunstsysteem al meer dan honderd jaar is gebaseerd. Kunst als viering van het unieke individu dat in volstrekte zelfstandigheid een autonome wereld creëert – en dat mede tot kapitalistische hoogmissen als Art Basel heeft geleid. Kunstenaars proberen als tegenwicht daartoe al jaren werk te maken dat zich meer richt op de wisselwerking met de maatschappij, dat socialer is, geëngageerder. Daarin lijkt de Documenta-nadruk op het collectief (die we al eerder hadden gezien bij bijvoorbeeld de Turner Prize vorig jaar) een volgende stap. Weg van de viering van het individu, weg van de uitzonderlijke kunstenaar, weg van het genie. Weg met het geld. Het is moeilijk een plek in de wereld te vinden waar zoveel privilege, witheid en rijkdom bij elkaar komt als op Art Basel Dat idee wordt nog eens versterkt doordat het overgrote deel van de groepen die ruangrupa uitnodigde afkomstig is uit de ‘global south’: Latijns-Amerka, Azië, Afrika, Oceanië. In kunst uit die gebieden speelt het westerse romantiek-idee een veel geringere rol, en om die reden zijn de westerse galeries er minder in geïnteresseerd: ze kunnen zich er moeilijker toe verhouden en door het systeemverschil is het lastiger hun kunstenaars daar te verkopen.  Natuurlijk gaat er, vooral in China, best werk van grote westerse kunstenaars van de hand, maar rijke Chinese verzamelaars kopen net zo lief werk van Chen Danqing, Cui Ruzhuo (al is diens markt wat ingezakt) of Zhou Chunya – allemaal kunstenaars die veel te Chinees zijn voor Basel, maar ook te individualistisch voor Kassel. Toch ging in Basel de fomo niet weg – het was eerder alsof de kloof tussen beide werelden zich voor mijn voeten gapend uitbreidde. Dat kwam allereerst door de omgeving: het is moeilijk een plek in de wereld te vinden waar zoveel privilege, witheid en rijkdom bij elkaar komt als op de eerste dagen van Art Basel.  Natuurlijk is het geweldig leuk om hier een tijdje tussen rond te lopen (veel lange, wijde bloempatroonjurken dit jaar, en de botox wordt steeds beter, wist u dat?), maar langzaam nam de onrust toe: het valt heel moeilijk je niet aan de indruk te onttrekken dat voor de rijkste Art Basel-bezoekers kunst uiteindelijk een bijzaak is. Vergelijk dat met de Documenta-openingstypes: kunst is heel vaak hun werk, hun vak, ze zijn vaak behoorlijk zelfingenomen in hun zelfverklaarde visionariteit, maar kunstinhoud en kunstvernieuwing zijn voor hen wél het uitgangspunt, de kern – ze zijn voortdurend op zoek naar kunst die inhoudelijk nieuwe of onbekende ervaringen biedt.  Ik dacht steeds vaker aan keizer Nero die nog maar eens zijn harp pakte toen Rome brandde Dat ligt voor de gemiddelde Art Basel-bezoeker anders: in hun leven is kunst zelf de verrassing. Voor de meeste van deze mensen valt kunst buiten het spectrum van hun normale leven, het is niet nuttig of nodig, en het wordt daarom vaak een commodity om te laten zien dat je de rijkdom en de status hebt om buiten de paden van het banale leven te kunnen treden. Voor deze liefhebbers is de grote hoeveelheid geld die voor sommige kunstwerken hier wordt gevraagd ook niet ongemakkelijk of lastig, maar juist een reden om er extra toe aangetrokken te worden – niet voor niets bracht Art Basel, zoals elk jaar, na-beurs een persbericht uit waarin trots met miljoenen werd gestrooid: zo verkocht Hauser & Wirth een Louise-Bourgeois-spin voor 40 miljoen dollar; Pace een Joan Mitchell-schilderij voor 16,5 miljoen en David Zwirner een Félix González-Torres lichtwerk voor 12,5 en een Marlene Dumas voor 8,5 miljoen – kunst is hier geen symbool van autonomie en ongemak, maar de bevestiging van maatschappelijke geslaagdheid, de luxe je tot het vreemde, het onbekende, het inhoudelijke, het schijnbaar nutteloze te kunnen verhouden.  Daarom is het in de Basel-omgeving ook altijd belangrijk dat kunst herkenbaar is als kunst volgens de romantische principes. Geen ready-mades of conceptuele installaties of collectieven: de Basel-koper wil een beeld of een schilderij of foto, vervaardigd door een uniek, autonoom individu. Het onbekende, maar dan bekend. Daarom gaat vernieuwing ook altijd met heel kleine stappen, in deze wereld – neem de bijna lachwekkende trots waarmee alle kunstmedia aankondigden dat met Mariane Ibrahim voor het eerst een galeriehoudster van kleur een prominente plek op de beurs had gekregen. Die behoudzucht verklaart óók het volkomen gebrek aan engagement op de beurs. Dat werd pas echt ongemakkelijk. Na me een tijdje in de vip-bubbel te hebben rondgewenteld, begon ik te beseffen dat het net leek of we collectief in een tijdscapsule naar 2018 waren teruggeschoten: geen spoor van corona, van de klimaatcrisis, van de oorlog in Oekraïne, op een enkel obligaat blauw-geel patroontje na. Niks actualiteit, maar romantische tijdloosheid – een bubbel die zich absoluut geen raad weet met de veranderende buitenwereld en daarom krampachtig vasthoudt aan de oude waarden. Dat wordt in de huidige turbulentie wel steeds lastiger, en, belangrijker: daarmee miskent de Basel-bubbel dat het wezen van de kunst, waarvoor ze nu juist zoveel geld betalen, in wezen vernieuwing is, of in ieder geval: het verkennen van het onbekende. Juist dat verkennen, die vernieuwing, wordt hier teruggebracht tot het absolute minimum dat nodig is om de handel gaande te houden – altijd binnen de lijntjes, hoe goed (en mooi) de werken soms ook zijn.  Ik zat best lekker hoor, in die Executives Lounge, maar ik dacht steeds vaker aan keizer Nero die nog maar eens zijn harp pakte toen Rome brandde. Is de houding van de Basel-kunstelite misschien zelfs een symbool voor de toenemende isolatie waarin het Westen als geheel zich op dit moment manoeuvreert? Daar doemt ook het dilemma op dat de kunstwereld als geheel steeds verder uit elkaar drijft: hoeveel vernieuwing en ontregeling wil je hebben als galeriehouder, als verzamelaar, als curator, als kijker? Dat dilemma wordt door de Basel-Kassel-polarisatie verder op scherp gesteld en raakt elke individuele toeschouwer: waar wil je staan als je naar kunst kijkt? Is kunst voor jou het decor voor de executive lounge? Anoniem zetstuk in een collectieve actie? Of zit daar nog iets tussen?  Wat moeten we bijvoorbeeld met het feit dat die collectieve, gemeenschappelijke Documenta werkt met een budget van meer dan 40 miljoen euro, wat vermoedelijk niet héél veel verschilt van het totaalbudget van Art Basel? Is de onverkoopbare collectiviteit inderdaad de manier om kunst uit een doodlopende straat te manoeuvreren, of is het slechts het nieuwste speeltje van een steeds kleiner wordende professionele kunstelite? Over twee weken ga ik naar Kassel – het schijnt dat je daar zelf naar je hotel moet lopen. Ik verheug me nu al. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/13/weg-met-het-geld-weg-met-de-kunstenaar-als-individueel-genie-2-a4136327
2022-07-13||Opinie | Laat de zeven kandidaat-lidstaten voor de EU niet oneindig bungelen||Aan het einde van de vorige eeuw, vlak na de uitbreiding van de EU richting Zweden, Finland en Oostenrijk, sprak de Britse historicus Eric Hobsbawm de verwachting uit dat de Franse taal en cultuur aan invloed zou inboeten, „want Scandinaviërs spreken geen Frans”. Nu, zes jaar na het referendum dat uiteindelijk tot de Brexit leidde, is de Engelse taal als nooit tevoren dominant in het Europa van de 34 (kandidaat)lidstaten. Met die dominantie komt een diep verankerd Atlanticisme. Betekent dit nu dat de Frans-Duitse motor, de krachtbron van de locomotief die snelheid en richting bepaalde van het Europese integratieproces, ronkend tot stilstand is gekomen? Otto Holman is politicoloog en verbonden aan de Universiteit van Amsterdam.  Twee recente bijdragen in  NRC beweren dat het zwaartepunt binnen de EU richting Midden-Europa aan het verschuiven is. Dit zou volgens het ene artikel (Europa’s politieke kaart verschuift naar het oosten, 2/7) resulteren in de periferisering van Brussel, het oude centrum van de macht, en volgens het andere artikel (Midden-Europa: eindelijk volwaardig lid van de club, 2/7) blijken uit de geleidelijke emancipatie en toenemende assertiviteit van Midden-Europa. Het is een kwestie van tijd voordat de nieuwe lidstaten hun rechtmatige positie innemen; het evenwichtsherstel binnen de EU tussen Oost en West is een langzaam maar hoopvol proces. Alles is geopolitiek tegenwoordig. In het kielzog van de oorlog in Oekraïne gieten politici en commentatoren jonge wijn in oude leren zakken. De Koude Oorlog is zo’n relikwie uit het verleden, het voorheen hersendode Atlantisch Bondgenootschap is een ander voorbeeld van een uit coma gewekte entiteit. De geopolitieke neuropsychologen van vandaag vergeten echter twee belangrijke zaken. In de eerste plaats zal een hopelijk spoedig einde aan de oorlog in Oekraïne oude meningsverschillen en conflicten als veenbranden laten terugkeren. In de tweede plaats leidt het huidige primaat van de buitenlandse politiek tot een veronachtzaming van binnenlands politieke en economische werkelijkheden. Laten we de EU als voorbeeld nemen. Economisch gezien kan er van gelijkwaardigheid binnen de EU geen sprake zijn, laat staan van een verschuiving van het centrum naar Midden-Europa. De verschillen in nationale welvaart, sociale cohesie, technologische dynamiek en demografische ontwikkeling zijn levensgroot en als er al sprake is van convergentie dan is dit mede te danken aan buitenlandse investeringen, financiële hulp uit Europese structuurfondsen en arbeidsmigratie. De traditionele Noord-Zuid-tegenstelling binnen Europa heeft plaatsgemaakt voor de meer recente Oost-West-tegenstelling op sociaal-economisch terrein, een realiteit die de huidige geopolitieke situatie met gemak zal overleven. Ook op binnenlands politiek terrein schuiven we de problemen onder het geopolitiek tapijt. Illiberale tendensen als corruptie en aantasting van de rechtstaat, beknotting van de persvrijheid en meer in het algemeen een ruk naar nationalisme en populisme zijn niet zomaar verdwenen, mede omdat ze voortkomen uit voornoemde economische ontwikkelingsverschillen. Een land als Oekraïne staat al jarenlang te boek als hybride democratie, terwijl Hongarije goed op weg is om een dergelijke status te bemachtigen. Wat betekent dit voor de EU? Het vooruitzicht van een EU van 27+7 lidstaten zal worden toegejuicht door onze tegenstrevers in de zogenaamde nieuwe Koude Oorlog. Een dergelijk Europa zal aan handelingsvermogen inboeten, met name vanwege een verdere toename van de verschillen tussen en binnen lidstaten. De huidige zeven kandidaat-lidstaten oneindig laten bungelen is ook geen oplossing, zo leert ons het voorbeeld van Turkije. Dit dilemma kan mijns inziens slechts worden opgelost door een oud idee in moderne vorm te gieten: het Europa van meerdere snelheden. Zoals ook nu al het geval is, kunnen en zullen alle 34+ lidstaten in de toekomst niet aan alle beleidsterreinen meedoen en meebeslissen. Er zal een menukaart van beleidsmatige en institutionele integratiestappen moeten komen, waarbij de stapsgewijze verdieping per lidstaat niet alleen wordt beoordeeld op basis van de in het betreffende land levende wensen, maar ook en vooral op basis van nationale prestaties en resultaten. Belangrijk is dat de beoordeling hiervan niet wordt overgelaten aan politici die maar al te graag objectiviteit inruilen voor (vermeende) belangen.  De kennisgemeenschap in Europa is sterk genoeg om op alle terreinen van zo’n complex en gelaagd beoordelingssysteem enerzijds tot objectieve criteria te komen en anderzijds deze criteria ook objectief te evalueren. Een dergelijk scenario zal onherroepelijk tot een kern-Europa leiden, waarin Frankrijk en Duitsland als vanouds een beslissende rol zullen spelen. Maar het zal ook landen binnenboord kunnen houden of trekken die nu het gevoel hebben dat de EU voortdurend nieuwe argumenten lanceert om hun ambities te sneven. Een dergelijke detaillering en objectivering van de zogenaamde Kopenhagen-criteria, vermits zorgvuldig uitgewerkt en in handen gegeven van een flottielje van expert-comités, is de enige weg om de eenheid in verscheidenheid ook in de toekomst te borgen. Want laten we niet vergeten dat de EU zichzelf de verplichting heeft opgelegd dat elke uitbreiding met nieuwe lidstaten het effectief functioneren en het zich ontwikkelen van de Unie niet mag belemmeren.||https://www.nrc.nl//nieuws/2022/07/13/sta-meerdere-snelheden-toe-bij-de-uitbreiding-van-de-europese-unie-a4136326
2022-07-13||Gezochte boeken||Als ik in de boekhandel sta en weer door een klant opgetrommeld word om een aangevraagd boek te zoeken, zie ik mezelf vaak als een zielsverwant van Peter uit de Duitse serie ‘Die Ludolfs’. Een groot deel van mijn late jeugd bestond uit het kijken van fragmenten van hoe Peter op de autosloop van de gebroeders Ludolf  in de loods op zoek gaat naar een gewenst auto-onderdeel. Het was altijd een komisch tafereel, een man met fors overgewicht die op de metershoge hopen metaalbrij op zoek gaat naar het onderdeel waarnaar gevraagd was. Met het zweet op zijn aardbeienrode voorhoofd kwam hij met het juiste onderdeel terug in de door shagrook vergeelde woonkamer. Ook al was het een uitlaatpijp van een Citroën CX bouwjaar 1986: hij kon het altijd vinden.  Met het vinden van  boeken  is het niet veel anders. Een groot deel van mijn dagbesteding in de boekhandel bestaat uit het zoeken naar bijvoorbeeld een Everyman’s Library uitgave (met stofomslag)  van Sophocles’ Dramas of een Bezonken Rood van Jeroen Brouwers waarvan de rug door zonlicht geheel verkleurd is, waardoor het vrijwel onmogelijk wordt om het boek te vinden.  Boeken zoeken is één ding, maar boeken raken helaas vaak kwijt. Bijvoorbeeld omdat iemand het ergens anders heeft neergelegd dan waar het hoort, het boek inmiddels verkocht is, het tussen kast en muur gevallen is, of omdat het boek gestolen is.  Meestal weten we het gewoon niet, en toch ben ik altijd wel benieuwd welke boeken er bijvoorbeeld gestolen zijn Meestal weten we het gewoon niet, en toch ben ik altijd wel benieuwd welke boeken er bijvoorbeeld gestolen zijn. Er is zelfs een heus internetforum opgericht om de buit van boekendieven tentoon te stellen, maar de klant die mij dit vertelde wilde alleen niet kwijt hoe dit forum heette.  Aangezien boekhandels en bibliotheken niet zeker weten hoe een boek verdwenen is, zijn er wel inschattingen van de meest gestolen boeken.  In Amerika staat voorop de Bijbel (daar zijn er gelukkig genoeg van) en op nummer twee staat het boek The Joy of Sex als meest gestolen boeken. Dat is niet zo gek, aangezien mensen zich doodschamen als ze een boek kopen dat gaat over het opkrikken van het eigen seksleven binnen het huwelijk.  Andere populaire boeken om te jatten in Amerika zijn The Red Pony, Standard Federal Tax Reporter en het boek Steal this Book.  Een onderzoekje naar meest gestolen boeken in Nederland laat nog op zich wachten. Het stelen van boeken kan iets komisch hebben (er zijn immers zelfs boeken over geschreven) maar het kan de dag van een boekhandelaar wel verzieken.  De befaamde Britse auteur George Orwell vond, toen hij nog in een boekhandel werkte, het eindeloos zoeken naar en slepen van boeken, naast al dat stof en dat je moest liegen over hoe goed een boek zou zijn, dan ook vreselijk.  Zijn idee van de boekhandel als een Arcadië vol boeken verdween al snel als sneeuw voor de zon. Om maar niet te beginnen over hoe het voelt wanneer je op een ladder staat en stapels boeken aan het verschuiven bent en er plots een ingebonden Dickens op je voorhoofd valt.  Meer afleveringen 
				De boekverkoper
			||https://www.nrc.nl//nieuws/2022/07/13/gezochte-boeken-a4136325
2022-07-13||Opmerkelijk hoe snel het woord woke is gedegradeerd||Ervaart u bij het lezen van dit woord al een irritant gekriebel? Begrijpelijk. Woke is zowel modewoord als belegen en geweest. De betekenis ervan is minstens zo tegenstrijdig: waar woke eerst stond voor een beweging naar meer emancipatie en rechtvaardigheid, wordt het nu geassocieerd met kuddegedrag en huichelarij. De leuze stay woke ontstond in de Afrikaans-Amerikaanse gemeenschap rond 1930, maar werd pas in 2014, na het controversiële neerschieten van Michael Brown door een Amerikaanse politieagent, gepopulariseerd door de Black Lives Matter-beweging. Woke zijn betekende in deze context: je bewust zijn van de ongelijke machtsverhoudingen tussen zwarte en witte burgers. Ik schrijf ‘wit’ om het woord ‘blank’ te vermijden en ik schrijf ‘zwart’ met enige aarzeling omdat ik niet zeker weet of je iemand tegenwoordig nog wel ‘zwart’ kunt noemen, en dat… hoort allemaal bij woke.  In haar oorspronkelijke betekenis zou een woke samenleving zich bevrijden van sociale ongelijkheid en zorgen voor meer integratie en emancipatie van eeuwenlang achtergestelde en ondergeschoven bevolkingsgroepen. Na Black Lives Matter werd woke steeds vaker gebezigd door witte mensen om solidariteit te betuigen. Daarmee raakte het omstreden, want zoiets zou je kunnen beschouwen als een vorm van culturele toe-eigening en dat is dan weer juist niet woke.  Algauw werd het begrip gekaapt door bedrijven die er mooie sier mee wilden maken, een verschijnsel dat woke-washing wordt genoemd. Het kreeg een opportunistische connotatie en voor steeds meer taalgebruikers ging het verwijzen naar onoprecht, performatief en overdreven politiek correct geneuzel. Meer nog: woke zou een repressief begrip zijn dat segregatie niet tegengaat, maar juist in de hand werkt.  Algauw werd het begrip gekaapt door bedrijven die er mooie sier mee wilden maken Volgens de zogenaamde anti-wokies staat woke voor het einde van de vrijheid van meningsuiting en is het een ultieme cultus van slachtofferschap; een gevaarlijke seculiere religie die in elke machtsstructuur onderdrukking ziet en het gemunt heeft op (met name) de witte man die in de woke wereld alles wat fout is op zijn geweten zou hebben. Er zijn inmiddels talloze anti-wokie podcasts, kritische woke-woordenboeken, T-shirts en koffiemokken met teksten als ‘awake but not woke’. Door steeds meer taalgebruikers wordt woke beschouwd als vermoeiend (wat mogen we nog wél zeggen?) tot ronduit gevaarlijk.  Het is opmerkelijk hoe snel het woord woke is gedegradeerd van strijdkreet tot scheldwoord; een ontwikkeling die nauwelijks omkeerbaar is. Negatieve begrippen transformeren wel eens tot geuzennaam, maar zelden zie je het omgekeerde gebeuren. Zelden zal een woord dat haar positieve connotatie heeft verloren, zich revancheren.  We leven in een tijd en een samenleving die aan alle kanten door wokeness wordt beïnvloed, maar het woord zelf heeft haar oorspronkelijke zeggingskracht verloren. Woke is stukgespeeld. Als taal de speelbal is van haar gebruikers, valt met woke geen wedstrijd meer te winnen. Woke is lek.||https://www.nrc.nl//nieuws/2022/07/13/strijdkreet-en-scheldwoord-a4136324
2022-07-13||Geen strafrechtelijke vervolging Belastingdienst voor Toeslagenschandaal||De Belastingdienst wordt niet strafrechtelijk vervolgd voor het Toeslagenschandaal. Dat heeft het gerechtshof Den Haag woensdag besloten. Volgens het gerechtshof biedt het strafrecht geen mogelijkheid om de fiscus te vervolgen. Eerder had het Openbaar Ministerie (OM) besloten de Belastingdienst na meerdere aangiftes niet te vervolgen, waarna een groot deel van de klagers bezwaar maakte bij het Haagse gerechtshof. Ze stellen dat er voldoende bewijs is om de fiscus strafrechtelijk te vervolgen. De officier van justitie is van mening dat de Belastingdienst strafrechtelijke immuniteit heeft en daarom niet juridisch bestraft kan worden.  Het Haagse gerechtshof oordeelt dat gesproken kan worden van „een redelijke verdenking” dat de Belastingdienst zich van 2013 tot 2019 „schuldig heeft gemaakt aan beroepsmatige discriminatie”, maar zegt net als het OM dat de fiscus strafrechtelijke immuniteit geniet. Het Hof benadrukt hierbij wel dat toeslagenouders „ongekend onrecht” is aangedaan.  Een andere reden om niet te vervolgen is volgens het Hof dat beroepsmatige discriminatie die vóór 2016 plaatsvond verjaard is. Voor aangiftes met betrekking tot knevelarij (het vorderen of ontvangen van een geldbedrag terwijl de ambtenaar weet dat dat onterecht is), dwang door misbruik van gezag en lasterlijke aanklacht zijn volgens het Hof „onvoldoende aanknopingspunten” voor een „succesvolle vervolging”.||https://www.nrc.nl//nieuws/2022/07/13/geen-strafrechtelijke-vervolging-belastingdienst-voor-toeslagenschandaal-a4136321
2022-07-13||Bekendste kunstenaar van Documenta trekt zich terug vanwege antisemitisme-rel||  Ondanks de debatten die er georganiseerd zijn over kunst en antisemitisme, de excuses en vele artikelen is de storm rondom  Documenta 15 niet gaan liggen. Nu heeft de bekendste kunstenaar die op het vijfjaarlijkse kunstfestival in Kassel te zien was, de Duitse Hito Steyerl, haar werk teruggetrokken. Het is een flinke klap, Steyerl geldt wereldwijd als een belangrijk kunstenaar die politieke thema’s niet schuwt en het grootkapitaal vaak de maat neemt in haar werk – een onderwerp dat haar met vele kunstenaars op deze editie  verbindt. De organisatie had wat haar betreft geen goede respons op de ophef, zou elk debat uit de weg gaan en niet openstaan voor bemiddeling, schreef ze in een mail aan de organisatie die het Duitse dagblad Die Zeit onder ogen kreeg.   Inmiddels heeft het Indonesische collectief Taring Padi dat het gewraakte kunstwerk People’s Justice maakte zijn excuses aangeboden in een interview in Die Zeit. Vijf kunstenaars van het collectief dat het metershoge werk maakte (en dat inmiddels twintig jaar oud is), zeggen dat ze een fout hebben gemaakt met de twee karikaturen: tussen de twee figuren zijn een Israëlische soldaat met varkenskop te zien en een man met rattentanden die zowel een symbool van de Mossad als de SS draagt.  „Voor ons waren het twee van de vele kwaden”, zeggen ze, waarbij het ze ging om het optekenen van democratieën die het Soeharto-regime ondersteunden en daarmee ook de bloedbaden onder zijn bewind mogelijk hadden gemaakt. „We hadden niet begrepen dat deze karikaturen antisemitisch waren. Antisemitisme is in Indonesië geen groot thema, we wisten nauwelijks wat het was. Dat we erop gewezen zijn en leren wat antisemitisme is, is voor ons een leerproces. We hadden gevoeliger en voorzichtiger moeten zijn.” Op de plek waar het grote kunstwerk hing, is inmiddels alleen nog een ijzeren hekwerk te zien  waar het  aan bevestigd was. Terwijl er al meerdere excuses zijn gemaakt, buitelen politici over elkaar heen om hun afschuw uit te spreken: Christian Geselle, de burgemeester van Kassel, vindt dat zijn stad nu „besmet” is. Bondskanselier Olaf Scholz liet weten dat hij deze Documenta niet gaat bezoeken, terwijl hij dat de afgelopen dertig jaar wel deed. Ook was er vorige week een panelgesprek  in Kassel waarbij drie hoogleraren en twee kunstcuratoren (beiden  verbonden aan Documenta) op de kwestie ingingen. Het zijn begrijpelijke  reacties in een land waar alles  langs de lat van antisemitisme wordt gelegd, en waar een landelijke  antisemitismus-beauftragter is aangesteld om eventuele antisemitische uitlatingen vanuit welke hoek dan ook te beoordelen. De Documenta beoordeelde antisemitisme-commissaris Felix Klein overigens als „verwoestend”. Alle getoonde werken worden nu op antisemitische tendensen beoordeeld, waarbij Taring Padi ervan overtuigd is dat er verder niets gevonden zal worden. „Unser Thema ist Klasse, nicht Rasse”, stellen ze in het interview in Die Zeit. Ook het verwijt dat ze islamitische kunst maken weerleggen ze. Ze zijn niet alleen in eigen land slachtoffer van dictatuur, maar hebben in Jogjakarta veelvuldig te maken met islamistische groepen die hun werken vernietigen. Ondertussen staan Duitse kranten bol van de kwestie. Ze zetten niet alleen de ‘geschiedenis van een escalatie’ neer of geven een ‘reconstructie van een ramp’, maar roepen ook op tot (politieke) consequenties. De Franfurter Allgemeine vraagt zich af of deze Documenta nog te redden is en de Süddeutsche Zeitung vraagt zich af of een ‘wereldtentoonstelling’ nog zin heeft als blijkt dat de werelden zo ver uit elkaar liggen. Op die laatste vraag heeft Taring Padi in Die Zeit zelf een antwoord: „Deze Documenta laat juist zien hoe belangrijk dialoog is. Wij leren nu wat antisemitisme is. Andersom is het ook goed om je te interesseren voor onze context. Het moet een wederzijdse uitwisseling zijn.”  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/13/bekendste-kunstenaar-van-documenta-trekt-zich-terug-vanwege-antisemitisme-rel-a4136322
2022-07-13||Componist Camiel Jansen: 'Ik wil woede over het toeslagenschandaal'||‘Het is al zo lang geleden” ... „Een E is kut op een fluit.” ... „Daar heb ik geen actieve herinnering aan” ... „Iets sneller!” ... „Ik begrijp de vraag niet helemaal” ... „Dat hele gedeelte in D, moet dat niet wat zachter?” ... „Dat staat me niet helder voor de geest” ... „Nee, het moet boren!” ... „Het is al zo lang geleden.” Het zijn flarden tekst die begin juli klinken in een loodsje in Amsterdam-Noord, waar repetitieve, trance-opwekkende maar zeker ook boosheidkwekende muziek klinkt uit een dwarsfluit, klarinet, bassethoorn, basklarinet en altsaxofoon. Componist Camiel Jansen zit ervoor. Hij leidt de repetitie van zijn nieuwe stuk: Het Toeslagenschandaal. Jansen (31) is opgeleid tot contrabassist, maar componeert liever, vooralsnog vooral voor zijn eigen ensemble Ikarai. Meestal is dat muziek op de spanningsboog van bestaande verhalen. Hij begon in 2016 met FLY (op de mythe van Icarus), deed toen Muhammad (op The Rumble in the Jungle, de legendarisch geworden boksmatch tussen Muhammad Ali en George Foreman in 1974), daarna Kafka on the Shore naar Murakami’s boek.  Allemaal kunst omwille van de kunst, want met geëngageerde muziek heeft Jansen niet veel. Laat staan dat hij activistisch van aard is. Dácht hij. Tot hij een jaar geleden de afwikkeling van de Toeslagenaffaire begon te volgen en van verbazing in verbijstering in woede vergleed. Woede die, ondanks dat hij geen slachtoffer is en ook geen slachtoffers kent, zo groot werd dat hij er iets mee moest. Het werd een muziekstuk, dat hij kon componeren omdat hij voor zijn plan de Wonderfeel Keep an Eye Productieprijs (10.000 euro) kreeg. Het Toeslagenschandaal klinkt vrijdag op festival Wonderfeel. Het Toeslagenschandaal dus, en nadrukkelijk niet ‘de Toeslagenaffaire’.  Want: „Het woord affaire is veel te licht. Het is een schandaal. Het is moorddadig.” Het is niet zo dat Jansen zelf van zijn woede af is, nu het stuk op papier staat. Met wilde armgebaren en een doordringende blik kan hij na de repetitie nauwelijks op zijn stoel blijven zitten. „Ik ben er wel zo ongelofelijk kwaad over. Omdat dit schandaal blootlegt wat er gebeurt als neoliberalisme doorsijpelt in beleid, als alles aan marktwerking onderhevig wordt. Als er alleen maar gemanaged wordt op het absolute minimale, zonder menselijke maat. Dan krijg je dit soort toestanden. En niet alleen bij de belastingdienst, ook in het onderwijs, de zorg en de cultuur.” Dat het kabinet viel luchtte in eerste instantie op, maar dat was maar kort: „ja, er zijn in principe herstelbetalingen, maar die beleidsmakers zitten er gewoon weer! Het diepere probleem is helemaal niet opgelost.” Op het podium zitten de vijf musici straks in grijze pakken. Jansen zelf ook, achter een bureau met multomappen. Samen vertegenwoordigen ze ‘de bureaucratie’. Vanaf een taperecorder klinken door de muziek heen stemmen van politici; bijvoorbeeld Ruttes antwoorden in zijn openbaar verhoor in november 2020 eind 2020. Drie uur ondervraging waar Jansen nauwelijks echte antwoorden in hoorde, maar vooral zinnetjes als: „Het is al zo lang geleden”, „Ik begrijp de vraag niet helemaal.”, „Dat staat me niet helder voor de geest.” Er klinken ook flarden van oud-toeslagendirecteur Gerard Blankestijn, Renske Leijten en Pieter Omtzigt die het schandaal blootlegden, en auteur Eva Rovers die zinnen voorleest uit haar boek Ik kom in opstand dus wij zijn, wat voor Jansens het startschot was van de compositie en die bij de uitvoering ook een inleiding zal geven. Ik ben er wel zo ongelofelijk kwaad over. Omdat dit schandaal blootlegt wat er gebeurt als neoliberalisme doorsijpelt in beleid, als alles aan marktwerking onderhevig wordt In plaats van delen, heeft Jansen Het Toeslagenschandaal opgedeeld in ‘dossiers’. In de eerste dossiers ontvouwt zich het nieuws. In dossier 3 (‘Witheet’) en 6 (‘Al. Die. Keren.’) klinken de woedende vragen van Pieter Omtzigt en Renske Leijten. „Daarbij heb ik gewoon boze, harde, borende takkeherrie gecomponeerd. In dossier 5 (‘Geen actieve herinnering’) met de ontwijkende antwoorden van Rutte, lag boze muziek ook voor de hand, maar daar heb ik uiteindelijk juist naïeve, huppelige muziek bij gemaakt.” Met wat fantasie hoor je een minister-president die om zijn verantwoordelijkheden heen danst. Al die zinnetjes zijn de inspiratie geweest voor de muziek, maar het is Jansens bedoeling dat de muziek in de eenendertig minuten dat het stuk duurt uiteindelijk een eigen leven gaat leiden, geladen met de inhoud van die zinnen. Slachtoffers klinken er niet. „Natuurlijk gaat het uiteindelijk om de slachtoffers, maar ik wilde nu een stuk maken dat gaat over de woede die we nog steeds zouden moeten voelen naar de veroorzakers.” De Toeslagenaffaire, het is nogal een thema voor het lieve, lommerrijke festival Wonderfeel. Jansen vindt het dapper dat hij de productieprijs heeft gekregen, zeker na zijn pitch die „met een knalrooie kop van opwinding” behoorlijk uit de toon viel bij andere ideeën. Hij wil dat mensen na het horen van Het Toeslagenschandaal opnieuw boos worden en in opstand komen, al hoeft het publiek van hem niet met hooivorken en fakkels de festivaltent uit te lopen en hoeven er al helemaal geen snelwegen geblokkeerd te worden. Hij wil iedereen een ‘actieve herinnering’ meegeven. Jansen: „Opstand is ook: niet vergeten dat je nog steeds kunt stemmen op de mensen die dit veroorzaakt hebben. Niet vergeten dat die mensen de schuld van zich af blijven schuiven. Opstand is: niet meer op die mensen stemmen.” Openingsconcert met Dutch Classical Talent winnaar cellist Anton Spronk (celloconcert Elgar) en de Nederlandse première van de Tweede symfonie van Ruth Gipps (1921-1999). Vrijdag 15 juli, 13.30 uur  ‘Suite X’ van gitarist Bram Stadhouders met Vlaams barokensemble B.O.X maakten al veel indruk met een unieke combinatie van barokmuziek en jazz op theorbe en zink. Zaterdag 16 juli, 13.00 uur  Niet  Sheku  of Isata Kanneh-Mason en wel de andere vijf muzikale broertjes en zusjes van die familie. Een van de vijf speelt op cello, twee op viool, een op piano en een op viool én piano. Zondag 17 juli, 13.00 uur  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/13/componist-camiel-jansen-ik-wil-woede-over-het-toeslagenschandaal-a4136320
2022-07-13||Zonlicht doet mannen eten, vrouwen niet||Onder invloed van zonlicht op de huid maken mannen meer van het ‘hongerhormoon’ ghreline aan, maar vrouwen niet. De inname van calorieën neemt tijdens de zomermaanden toe bij mannen, maar dat gebeurt niet bij vrouwen. Het zijn twee constateringen die voortkomen uit een nieuw Israëlisch onderzoek naar het effect van uv-licht op voedselzoekgedrag en voedselinname. Er blijkt een opvallend sekseverschil in te zitten. De resultaten van het onderzoek verschenen maandag in het tijdschrift Nature Metabolism. De verklaring voor dit fenomeen schuilt in de onderhuidse vetcellen, schrijven de Israëliërs onder leiding van Carmit Levy van de universiteit van Tel Aviv. Bij mannen gaan deze cellen onder invloed van uv-licht meer van het hormoon ghreline aanmaken. Bij vrouwen gebeurt dit niet omdat oestrogenen (vrouwelijke geslachtshormonen) dat blokkeren. De onderzoekers konden dit mechanisme precies ontrafelen omdat het ook optreedt bij muizen. Na blootstelling aan uv-licht hadden mannelijke muizen meer ghreline in hun bloed en aten ze meer, bij vrouwelijke muizen gebeurde dit niet. De blokkade door oestrogenen werkt via een zogeheten transcriptiefactor, P53. Dat werd duidelijk nadat de onderzoekers dat P53-gen bij mannelijke muizen uitschakelden; het effect van uv op hun ghreline-concentratie en eetlust verdween. Ghreline wordt voornamelijk geproduceerd door de maagwand. Hoewel bekend was dat de huid hieraan ook een bijdrage kon leveren, komt de extra productie van ghreline door de inwerking van uv-licht op vetcellen als een verrassing. Het hormoon heeft effect op de hypothalamus onder in de hersenen, en heeft diverse fysiologische functies. Het wekt niet alleen de eetlust op, maar beïnvloedt ook het gehele metabolisme van het lichaam, met een verminderde afgifte van insuline en het stimuleren van de vetopslag in cellen. De Israëlische studie begon met de analyse van verschillen in voedselinname bij een nationaal onderzoek met zo’n 3.000 deelnemers die over een periode van drie jaar bijhielden wat zij aten. Wat opviel is dat mannen in de zomermaanden (maart tot en met september, in dit onderzoek) significant meer calorieën consumeerden, maar vrouwen niet. De mannen kwamen uit op 2.188 kilocalorieën per dag in de zomer, 313 kilocalorieën meer dan in de winter. Bij vrouwen bleef de energie-inname min of meer constant: dagelijks 1.475 kilocalorieën in de zomer, en 1.507 kilocalorieën in de winter. Vervolgens deden de onderzoekers een experiment waarbij ze mannen en vrouwen onder gecontroleerde omstandigheden 25 minuten in korte broek en met blote armen in de zon zetten. In bloedmetingen bleek dat de stofwisseling te beïnvloeden, maar bij de mannen consequent anders dan bij de vrouwen. Voorafgaand aan de proef was de ghrelineconcentratie in het bloed bij de vrouwen hoger („zoals verwacht”, schrijven de onderzoekers), maar na het zonnebad was die bij mannen gestegen maar bij vrouwen niet. De mannen bleken in een vraaggesprek achteraf „significant hongeriger” dan normaal, terwijl er bij vrouwen geen verandering in eetlust was. Twee Spaanse wetenschappers van de universiteit van Santiago de Compostela zijn in hun begeleidende commentaar in Nature Metabolism zijn zeer enthousiast over de „spannende” Israëlische studie. Maar er zijn nog veel vragen onbeantwoord: hoe werkt dit mechanisme in verschillende etniciteiten (met verschillen in huidskleur), in andere klimaten (met een groter of kleiner seizoensverschil), met en ander dieet (dat cultureel bepaald kan zijn) en bij verschillende leeftijden (de aanmaak van oestrogeen neemt bij vrouwen sterk af na de overgang)? Kortom, het is nog te vroeg voor grote conclusies op basis van dit ene onderzoek.||https://www.nrc.nl//nieuws/2022/07/13/zet-een-man-in-de-zon-en-hij-krijgt-trek-a4136319
2022-07-13||Brits onderzoek: meer dan duizend kinderen decennialang misbruikt in Telford||Meer dan duizend kinderen zijn sinds de jaren tachtig seksueel misbruikt en uitgebuit in de Engelse stad Telford, ten noordwesten van Birmingham. Dat meldde dinsdagavond een onafhankelijke onderzoekscommissie die werd ingesteld nadat de Britse krant Sunday Mirror vier jaar geleden in een reeks publicaties het misbruikschandaal van Telford bekend had gemaakt. Het blad noemde destijds al een aantal dat mogelijk in de duizend liep.  Decennialang werden jonge meisjes in de Britse stad gedrogeerd en misbruikt. Volgens het onderzoeksrapport, waarvoor 170 getuigen zijn gehoord, vonden er in Telford groepsverkrachtingen plaats en waren er pieken in tienerzwangerschappen. Kinderen werden jarenlang misbruikt in een wat de commissie een „verkrachtingshuis” noemt. Meldingen over dat huis werden destijds afgedaan als verhalen over „gewone prostituees”, citeren Britse media het rapport. Slachtoffers en hun families werden met de dood bedreigd om hen te laten zwijgen.  De onderzoekscommissie concludeerde dat de politie en lokale overheid ernstig tekort zijn geschoten in het afhandelen van de meldingen van seksueel misbruik. Leraren en jeugdwerkers die door de jaren heen het kindermisbruik constateerden, werden door de politie ontmoedigd melding te maken. Meldingen van vermiste kinderen of bezorgdheid over volwassen mannen die kinderen uitbuitten, werden veelvuldig genegeerd omdat de autoriteiten bang waren dat onderzoek naar verdachte Aziatische mannen „raciale spanningen” zou aanwakkeren. Mede daarom richtte de politie zich bij zulke meldingen op verdachten binnen de familie, in plaats van verdachten van buitenaf. Commissievoorzitter Tom Crowther zegt dat „duidelijke seksuele uitbuiting van kinderen werd genegeerd” door de autoriteiten en dat „belangrijke instanties kinderen de schuld gaven van uitbuiting, in plaats van de daders”. In 2018, toen de Sunday Mirror de talloze misbruikverhalen onthulde, deed de lokale politiechef het hoge aantal misbruikverhalen af als „sensatie”. Nu heeft de politie excuses aangeboden aan alle slachtoffers in Telford.  In 2013 werden zeven mannen opgepakt en veroordeeld na politieonderzoek naar kinderprostitutie in de regio, waarbij werd vastgesteld dat meisjes al vanaf 13 jaar seksueel werden uitgebuit en omgekocht met alcohol, sigaretten of geld. Het rapport van de commissie concludeert dat de lokale autoriteiten na de aanhoudingen de urgentie van de zaak niet hebben ingezien. Het onderzoek in Telford bevat getuigenissen die teruggaan tot 1989, maar hoogstwaarschijnlijk vond het misbruik in de stad al jaren eerder plaats. „Het overweldigende bewijs is het verschrikkelijke lijden van generaties kinderen, veroorzaakt door de uiterste wreedheid van degenen die seksuele uitbuiting van kinderen hebben gepleegd”, aldus Crowther. Dit is niet het eerste grootschalige misbruikschandaal dat het Verenigd Koninkrijk kent. In 2014 werd onthuld hoe zeker 1.400 kinderen in Rotherham, 160 kilometer ten noorden van Telford, jarenlang zijn misbruikt. Ook die slachtoffers waren voornamelijk meisjes, van wie sommigen 11 jaar oud waren.||https://www.nrc.nl//nieuws/2022/07/13/brits-onderzoek-meer-dan-duizend-kinderen-decennialang-misbruikt-in-telford-a4136318
2022-07-13||&#8216;Belastingdienst wist al in 2019 van etnisch profileren bij Toeslagenaffaire&#8217;||De Belastingdienst was er begin 2019 al van op de hoogte dat in fraudeonderzoeken bij kinderopvangtoeslag werd geselecteerd op mensen met een migratieachtergrond. Dat meldt de NOS op basis van een verzoek op de Wet Open Overheid door RTL Nieuws en Trouw, waarna honderden nieuwe documenten over de toeslagenaffaire openbaar zijn gemaakt.   In de documenten is volgens de NOS te lezen dat ambtenaren van de Belastingdienst halverwege 2019 mailen over het „kennelijk selecteren op afkomst” in fraudeonderzoeken. Dat was nog voordat de Toeslagenaffaire bekend werd. Toch heeft de fiscus nog meer dan een jaar ontkend dat er etnisch geprofileerd werd. In 2021 viel het toenmalig kabinet vanwege het Toeslagenschandaal.  Volgens de NOS trekken de ambtenaren in kwestie deze conclusie na het bestuderen van zaken die door het fraudeteam Combiteam Aanpak Facilitators (CAF) waren uitgevoerd. Ze zouden zich in de mails afvragen in hoeverre een specifieke zaak van het fraudeteam waar op dat moment veel media-aandacht voor is, over het gastouderbureau Dadim in Eindhoven, verschilt van andere CAF-zaken. In deze zaak werden volgens een adviescommissie zo’n driehonderd ouders die ingeschreven stonden bij gastouderbureau Dadim op „vooringenomen wijze” beoordeeld. De ambtenaren concluderen in de mails dat er veel overeenkomsten zijn tussen de zaak van gastouderbureau Dadim en andere zaken die ze bestudeerd hebben, waarna een medewerker volgens de NOS zou schrijven: „Laatste is zeker waar, maar lopen risico dat breder getrokken wordt.”  Tussen 2014 en 2016 werd de kinderopvangtoeslag van duizenden ouders stopgezet omdat ze door de Belastingdienst onterecht waren aangezien voor fraudeurs. De ouders moesten veelal tienduizenden euro’s terugbetalen en bouwden zo hoge schulden op. In mei dit jaar erkende het kabinet dat institutioneel racisme een rol heeft gespeeld in het Toeslagenschandaal.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/13/belastingdienst-wist-al-in-2019-van-etnisch-profileren-toeslagenaffaire-a4136313
2022-07-13||Het koninklijk hof zei ‘nee’ tegen het erotische treiterduet ‘Sarcasmen’||Vroeger was een groot balletgezelschap een prestigeobject voor de heersende monarch. De voorstelling moest diens macht reflecteren, en hij/zij betaalde, dus hij/zij bepaalde. Beeld of boodschap onwelgevallig: duim naar beneden! Dat die vorstelijke duim niet eens zo lang geleden nog steeds doorslaggevend kon zijn, ondervond Hans van Manen in 1982. Zijn duet Sarcasmen (1981) werd geschrapt uit het programma van de contraprestatie bij het staatsbezoek van Koningin Beatrix aan Duitsland. Van Manen was woedend. Over de reden voor de afwijzing van Sarcasmen, het bejubelde erotische treiterduet, doen verschillende versies de ronde. In Van Manens lezing, opgetekend door Ischa Meijer in Vrij Nederland (7 februari 1987), is de koninklijke steen des aanstoots de hand van danseres Rachel Beaujean, die in een fraaie boog naar het kruis van Clint Farha beweegt en daar een stevige greep in doet, een heerlijk vilein gebaar.  Van Manens woede gold overigens vooral Rudi van Dantzig, destijds artistiek directeur van Het Nationale Ballet. Die had zich in de optiek van de choreograaf wat al te makkelijk neergelegd bij de afwijzing. Hypocriet, noemde hij zijn toenmalige baas, en als puntje bij paaltje kwam helemaal niet zo progressief als men wel dacht.  In de biografie die Eva van Schaik over Van Manen schreef, trekt Anton Gerritsen, in die tijd zakelijk directeur van Het Nationale Ballet, deze versie in twijfel. „Ik zweer met de hand op mijn hart dat niemand van de voorbereidende commissie zich toen tegen Sarcasmen uitsprak vanwege het mogelijk aanstootgevende karakter. De balletten van Hans kwamen om heel andere redenen te vervallen.” Welke dat waren, laat Gerritsen in het midden. Hij beschouwt het hele verhaal als een mythe.  Maar het hof had zich wel degelijk bemoeid met de programmering. Van Manen sprak erover tijdens een interview in Dansbulletin in 1983.  Rudi van Dantzig bevestigde het veto in zowel de Volkskrant als NRC Handelsblad (beide 15 maart 1983), meende zich echter te herinneren dat het bezwaar der hofdignitarissen vooral het naakte, bezwete bovenlijf van Farha betrof. „Ik vond het waanzin”, aldus Van Dantzig in de Volkskrant. „Dat heb ik die mensen ook gezegd. Normaal zouden we ons programma niet hebben gewijzigd, maar in dit geval ging het om een voorstelling die de koningin aan de Duitsers aanbood.” Om er in NRC Handelsblad aan toe te voegen dat Farha in zíjn ballet Onder mijne voeten „een erotisch getinte pas de deux met een kleine jongen danst. Toch kozen ze voor dit laatste ballet.” Van Dantzig was meegereisd naar Duitsland, „behangen met antibomspeldjes”, vertelde hij. „Prins Claus vond het heel goed dat ik daarvoor uitkwam.” Van Manen moet wel uit zijn vel zijn gesprongen over dat (onbewuste?) trapje na  – en het boterde toch al niet meer zo tussen de twee. Was het Het Zweet of toch De Hand? Beatrix zelf schijnt geen enkele moeite met Beaujeans gebaar te hebben gehad. Het zweet kan een voorwendsel zijn geweest. In Van Dantzigs duet waren de twee, ongetwijfeld óók zwetende, dansers namelijk nog schaarser gekleed. De genitaliën werden echter niet getoucheerd.  Hoe dan ook, de relatie tussen Van Manen en Van Dantzig werd er niet beter op. Drie jaar later trok de eerste met veel lawaai de deur van het splinternieuwe Muziektheater achter zich dicht, om bij het Nederlands Dans Theater binnen te wandelen. In 2005 legde hij die weg in omgekeerde richting af.||https://www.nrc.nl//nieuws/2022/07/13/het-koninklijk-hof-zei-nee-tegen-het-erotische-treiterduet-sarcasmen-a4136317
2022-07-13||Keuriger dan de Vlaamse oerversie, toch is De Slimste Mens al tien jaar verreweg de leukste quiz op tv||Quizzen. Zowel de publieke omroep als Talpa en RTL hebben er eentje op primetime deze zomer.  Ze zijn goedkoop te maken, de kijkers kunnen leuk meedoen, en het blijft een populair, vormvast genre waar de tv-zender zich geen buil aan kan vallen. Hoewel dat in één geval vies tegenvalt. Zondag bracht Talpa met enige tamtam de quiz Het beste antwoord (SBS6). Winston Gerschtanowitz presenteert. Voordeel van deze quiz is dat je niet het goede antwoord hoeft te geven. Het zijn benaderingsvragen. Wie er het dichtst bij zit, wint. Hoeveel Baantjer-boeken zijn er? Hoeveel stokjes in mikado? Hoeveel kamers in Buckingham Palace? Al snel dringt de vraag zich op: hoeveel vragen moeten we nog? En hoeveel minuten duurt deze quiz eigenlijk? Het programma is zeker twee keer te lang voor zo’n monotone reeks vragen. Saai, saai, saai. Een kwart miljoen kijkers trok Het beste antwoord – te weinig voor een zondagavond, dus  dit programma zal spoedig op het volle Talpa-kerkhof belanden.  RTL doet het beter. De dagelijkse quiz Ik weet er alles van (RTL4) vult al een paar zomers met succes het vakantiegat van GTST. Ruben Nicolaï ondervraagt bekende Nederlanders over hun specialiteiten. MAX-baas Jan Slagter is bijvoorbeeld een Bijbel-exegeet en tv-kok Rudolph van Veen weet alles over punk. In theorie zou je daar boeiende vragen over kunnen stellen, maar het moet voor iedereen begrijpelijk blijven, dus vaak zijn de vragen stupide  (punk) of te makkelijk (Bijbel). Geeft niet, de sfeer is goed, de presentator is onderhoudend, en de kandidaten zijn leuk.   Bij de dagelijkse quiz De Slimste Mens (KRO-NCRV) zeggen de kandidaten aan het begin wel eens te vrezen dat ze voortaan door het leven  moeten als De Domste Mens. Dat je deze quiz verliest, zegt echter niets over je intelligentie. Het gaat om weetjes uit de populaire cultuur. De quiz wordt vrijwel altijd gewonnen door presentatoren, cabaretiers en journalisten. Dat zijn niet de slimste mensen, maar de grootste mediavreters die hetzelfde consumeren als de vragenstellers.  Neemt niet weg dat De Slimste Mens verreweg de leukste en best bekeken quiz op de Nederlandse tv is. Deze zomer viert het tv-programma zijn tienjarig jubileum, daarbij niet meegerekend dat eerder Talpa (2006) en RTL (2009) de quiz uitzonden. Vrijdag begint een extra online all-star-editie met de winnaars van weleer. Net als bij Wie is de Mol kan deelname je carrière een zetje geven. Meedoen als underdog werkt het beste. Zanger Rob Kemps van Snollebollekes verwierf vorig jaar veel aanzien omdat men hem  op basis van zijn meehossers veel lager had ingeschat. Kemps kon meteen doorstromen naar Chansons met Matthijs van Nieuwkerk. Wanneer je de Vlaamse oerversie van De Slimste Mens ziet, begrijp je niet waarom de Nederlandse zo populair is. In Vlaanderen is het een bruisende show met veel  humor en gekkigheid. Hier is het keuriger en bejaarder, met de gesoigneerde presentator Philip Freriks.  De million dollar question is: wat is de toegevoegde waarde van Maarten van Rossem? Officieel is hij de éénmansjury, maar hij bemoeit zich niet met de wedstrijd. Onderuitgezakt en chagrijnig gromt de „Oppersmurf en Moppersmurf” (Freriks) zo’n drie keer per uitzending dat de wereld aan domheid ten onder gaat. Heel origineel zijn de  boutades niet. Deze week onderwijst hij ons dat Samson en Gert een slecht kinderprogramma is; dat mannen die dickpics sturen geestelijk gestoord zijn; en dat de genderongelijkheid in Smurfenland tot MeToo-taferelen leidt. „Zo stompzinnig is het”, zegt Van Rossem. „Het is een programma van een zeker niveau, Maarten”, repliceert Freriks. „Dat kun je wel zeggen ja”, bromt Van Rossem.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/13/keuriger-dan-de-vlaamse-oerversie-toch-is-de-slimste-mens-al-tien-jaar-verreweg-de-leukste-quiz-op-tv-a4136315
2022-07-13||Utrecht: komende tijd gaan vrijwel alle sociale huurwoningen naar statushouders||De gemeente Utrecht stelt de komende tijd een groot deel van de vrijkomende sociale huurwoningen beschikbaar om statushouders te huisvesten. Het gaat om een periode van zes weken vanaf augustus, waarin 490 asielzoekers met een verblijfsvergunning „versneld” naar een woning kunnen. Daarmee loopt Utrecht naar eigen zeggen de achterstand in die het heeft om bijna vijfhonderd statushouders een huis te bieden, zo maakt de gemeente woensdagochtend bekend. Wethouder Rachel Streefland (asiel en migratie) verklaart dat de nood hoog is in Utrecht en de rest van het land. „Dat we nu kiezen voor deze snelle en onorthodoxe ingreep, geeft aan hoe groot de asiel- én wooncrisis zijn.” Utrecht stelt dat de voorrangsregeling tijdelijk van kracht zal zijn: normaliter gaat 70 procent van de vrijgekomen corporatiehuizen naar woningzoekenden en 30 procent naar kwetsbaren, zoals vluchtelingen. Verantwoordelijk wethouder Dennis de Vries zegt in de verklaring in september terug te willen naar „de gebruikelijke verdeling”. „Ze zijn ons allen even lief”, aldus De Vries. In Utrecht - dat vorig jaar zo’n 46.500 sociale huurwoningen telde - is de gemiddelde wachttijd daarvoor zo’n elf jaar.  De gemeente beklemtoont dat „voor woningzoekenden met nood” ook de komende maanden huizen beschikbaar blijven. Utrecht stelt achter te lopen op de verplichting om statushouders onder te brengen door een gebrek aan passende huisvesting. Nu die wel beschikbaar komt, krijgen asielzoekers met verblijfsvergunnnig voorrang. In de gemeente moeten de komende 2,5 jaar zo’n 2.500 sociale huurwoningen verrijzen.  Door de woningen snel toe te kennen aan statushouders, moet de druk op aanmeldcentrum Ter Apel afnemen. Daar melden asielzoekers zich voor een procedure, waarna ze naar reguliere asielzoekerscentra gaan. Bij de toekenning van een verblijfsvergunning moeten zij vervolgens naar een woning ergens in Nederland. Maar die huizen zijn nauwelijks beschikbaar. Doordat ze in de azc’s blijven, loopt ook de doorstroom uit het Groningse aanmeldcentrum vast.  Momenteel wachten zo’n 14.000 asielzoekers met verblijfsvergunning op een woning ergens in Nederland. In Ter Apel melden zich dagelijks nieuwe asielzoekers aan, terwijl er officieel een capaciteit is van 275 plekken. Het aanmeldcentrum was de afgelopen tijd overvol, waardoor mensen geregeld op stoelen of in de open lucht moesten slapen. Ook in de nacht van dinsdag op woensdag sliepen zo’n tien tot twintig asielzoekers buiten. Het kabinet heeft gemeenten eerder opgeroepen om zo’n 7.500 vluchtelingen met geldige verblijfspapieren op te vangen. Dat kan ook in hotels, cruiseschepen of vakantieparken. Als gemeenten weigeren om aan hun zogeheten taakstelling te voldoen, sluit staatssecretaris Eric van der Burg (Asiel, VVD) dwangmaatregelen niet uit. Wel geeft hij de voorkeur aan een vrijwillig karakter, Van der Burg noemde dwang eerder „een nederlaag”. Ook minister Hugo de Jonge (Volkshuisvesting, CDA) heeft gemeenten opgeroepen zo snel mogelijk woningen toe te wijzen aan statushouders. ||https://www.nrc.nl//nieuws/2022/07/13/utrecht-komende-tijd-gaan-vrijwel-alle-sociale-huurwoningen-naar-statushouders-a4136312
2022-07-13||Rechter veroordeelt beveiligers van Surinaamse vicepresident die journalist mishandelden||Drie beveiligers die vorig jaar de Surinaamse journalist Jason Pinas mishandelden toen hij foto’s maakte van de Surinaamse vicepresident Ronnie Brunswijk, zijn dinsdag door een rechter veroordeeld voor openlijke geweldpleging. Zij krijgen drie maanden voorwaardelijke gevangenisstraf opgelegd en drie jaar proeftijd, meldt de grootste Surinaamse krant De Ware Tijd, waar Pinas voor werkt. Pinas krijgt ook een schadevergoeding van 28.000 Surinaamse dollar (zo’n 1.250 euro).  De verslaggever werd in december door de beveiligers op de grond gegooid en in een wurggreep gehouden nadat hij foto’s maakte van Brunswijk met zijn mobiele telefoon. Hij werd getrapt en geslagen en zijn telefoon werd hardhandig afgepakt. Brunswijk zei in eerste instantie „niet verantwoordelijk” te zijn voor de mishandeling, omdat Pinas volgens hem de auto waar hij in zat binnendrong. Later bood hij toch zijn excuses aan, net als president Chan Santokhi. Pinas deed direct na het incident aangifte samen met de hoofdredactie. Een rechter bepaalde naast de voorwaardelijke celstraf dat de drie mannen in de rechtszaal hun excuses moesten maken aan Pinas. Dat hebben zij ook gedaan, meldt de journalist aan persbureau ANP. „Voor mij is belangrijk dat mijn naam gezuiverd zou worden. Dat is gebeurd”, zei Pinas tegen De Ware Tijd. De advocaat van de veroordeelde lijfwachten overweegt in beroep te gaan, meldt de krant. Vlak na de mishandeling, die voor veel ophef zorgde, vond de broer van de journalist twee handgranaten onder zijn auto. Dat werd opgevat als een bedreiging aan het adres van Pinas, waarna de journalist beveiliging kreeg van de Surinaamse overheid. Het is niet bekend wie verantwoordelijk was voor de granaten. De Surinaamse Vereniging van Journalisten heeft vaker zorgen uitgesproken over intimidatie jegens journalisten door Surinaamse politici. ||https://www.nrc.nl//nieuws/2022/07/13/rechter-veroordeelt-beveiligers-van-surinaamse-vicepresident-die-journalist-mishandelden-a4136311
2022-07-13||Twitter klaagt Elon Musk aan om overname alsnog te realiseren||Twitter klaagt Elon Musk aan omdat het bedrijf van hem eist dat hij zijn gestaakte overnamepoging alsnog realiseert. Het techbedrijf dacht de aandelen te hebben verkocht aan Musk voor zo’n 44 miljard dollar (ongeveer 43 miljard euro), maar daar heeft de miljardair toch van af gezien. Volgens Twitter schendt hij daarmee gemaakte afspraken. Het bedrijf wil dat de rechtbank van de Amerikaanse staat Delaware in september een vierdaagse zaak belegt over het conlict. „Musk gelooft blijkbaar dat hij vrij is om van gedachten te veranderen, de aandeelwaarde te vernietigen en weg te lopen”, citeert persbureau Reuters uit de aanklacht van het bedrijf. Musk zelf heeft inhoudelijk nog niet gereageerd op de ontwikkelingen. Vorige week vrijdag trok hij de stekker uit de overname, waarin hij 54 dollar per aandeel zou betalen. Daarna daalden de tech-aandelen flink op de Amerikaanse beurs.  De miljardair zelf stelde af te zien van de overname omdat Twitter geen duidelijkheid kon geven over het aantal spamaccounts op het platform. Daarmee zou het bedrijf volgens Musk contractbreuk plegen. Advocaten van Twitter noemden zijn handelen „ongeldig en onrechtmatig”. Volgens Amerikaanse media heeft het bedrijf een clausule in het contract laten opnemen om Musk aan te kunnen klagen als hij de deal vroegtijdig zou afblazen.  De rechter mag zich nu buigen over de vraag wie van de twee partijen gelijk heeft. Mocht het niet lukken om de overname via de rechtbank alsnog te kunnen voltooien, dan zet Twitter waarschijnlijk in op een schadevergoeding. Volgens de clausule zou het gaan om een bedrag van 1 miljard dollar, wat voor Musk met een vermogen van 200 miljard dollar niet direct een probleem hoeft te zijn.  De miljardair is al langer een felle criticaster van Twitter en liet zich ook tijdens de overnameplannen niet onberoerd. Musk vindt onder meer dat het techbedrijf de vrijheid van meningsuiting begrenst. Hij ageerde onder meer tegen het besluit van Twitter om oud-president van de Verenigde Staten Donald Trump te weren van het platform.||https://www.nrc.nl//nieuws/2022/07/13/twitter-klaagt-elon-musk-aan-om-overname-alsnog-te-realiseren-a4136310
2022-07-13||Elon Musk: de man die Twitter toch niet koopt||Geen Twitter voor Elon Musk. Als het aan Elon Musk zelf ligt tenminste. De rijkste persoon op aarde ziet tóch af van van de koop van het invloedrijke platform, al doet Twitter er alles aan om hem juridisch aansprakelijk te stellen. Om beter te begrijpen wie Musk is en waarom hij afziet van de deal, portretteerde techredacteur Marc Hijink de Tesla-baas. Welke gevolgen heeft dit voor het imperium van Musk? Lees hier het profiel dat Marc Hijink en Stijn Bronzwaer schreven over Elon Musk.||https://www.nrc.nl//nieuws/2022/07/13/elon-musk-de-man-die-twitter-toch-niet-koopt-a4136309
2022-07-13||Sudoku van woensdag 13 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/13/sudoku-90-a4136263
2022-07-13||Steven Kruijswijk weegt zijn maaltijd tot op de gram nauwkeurig af||  Er staat een pan met rijst klaar, naast de gnocchi. Iets verderop ligt een mix van gegrild vlees. Er zijn broodjes, groenten en zoals altijd rijstwafels. Aan het eind van de tafel staat misschien wel het belangrijkste onderdeel van het buffet: de weegschaal. Als Jumbo-Visma-renner Steven Kruijswijk dinsdag in het teamhotel zijn maaltijd opschept, weegt hij deze tot op de gram nauwkeurig af.  Tot in detail is voor hem bepaald wat hij nu mag eten, wil hij zo goed mogelijk herstellen van de heuveletappe naar Megève. En nog belangrijker: zodat hij zich   goed voorbereidt op de klimetappe van woensdag, die via de Alpentoppen de Télégraphe en de Galibier bovenop de Col du Granon (2.413 meter) eindigt.  In grote lijnen weet voedingsdeskundige Martijn Redegeld van iedere Jumbo-renner wat hij tijdens de Tour de France per dag moet eten. Dat heeft hij met zijn collega’s al weken eerder uitgedacht. Wil hij toch  iets zeker weten, dan klapt hij zijn laptop open. De renners krijgen dezelfde info via  de app op hun telefoon, die  samen met sponsor Jumbo speciaal voor de ploeg is ontwikkeld. Met een blik weten ze zo precies wat ze wanneer moeten eten. Als Kruijswijk dinsdag in Megève bij de teambus aankomt, krijgt hij eerst twee hersteldrankjes. Een flesje kersensap en  een recovery shake, beiden ongeveer een halve liter. In de bus volgen twee maaltijden, samen goed voor duizend tot vijftienhonderd calorieën. De ene maaltijd is  een hartig gerecht, vandaag zijn het noodles. De ander mag  zoeter zijn, cake met karamel en peer dit keer. Dat vindt Kruijswijk lekker, weten de chefkoks die met het team meereizen.  Als je móét eten, wordt  smaak nog belangrijker.  Na de massage in het teamhotel staat het buffet klaar. Nog eens duizend calorieën verzamelt Kruijswijk daar op zijn bord. Heeft hij het gevoel dat zijn lijf die dag iets meer nodig heeft, dan overlegt hij dat. Of als hij  klaar is met  gnocchi  rekent  Redegeld op zijn laptop voor wat hij daarvoor in plaats kan nemen. Omdat een dag later een bergetappe wacht, eet Kruijswijk dinsdagavond meer dan normaal. Bij een vlakke rit staan er minder calorieën achter zijn naam. Zijn eetplan kan ook nog kort voor de start of zelfs tijdens de etappe worden aangepast. De strategie van zijn ploeg zie je terug in zijn  voeding. Besluit Jumbo-Visma op woensdag bergop te gaan aanvallen, dan heeft Kruijswijk als  helper van kopmannen Jonas Vingegaard en Primoz Roglic meer energie nodig. Na een etappe ontvangt Redegeld de data  uit de computer op Kruijswijks fiets. Op basis daarvan kan hij kiezen voor een  aanpassing. Zoals na de zesde etappe naar Longwy, toen Wout van Aert lang alleen op kop reed en meer energie verbruikte dan  was  ingeschat. „Daar houden we bij de herstelmaaltijd  rekening mee”, zegt Redegeld. Als Kruijswijk ’s avonds naar zijn kamer vertrekt, krijgt hij   een bakje kwark mee. Stoofpeertjes zitten erbij en  wat kaneel - ook lekker. Zijn laatste tweehonderd calorieën van de dag. Die helpen bij het herstel in de nacht.  De focus op  voeding heeft de afgelopen jaren een vlucht genomen.  Kruijswijk was een van de renners die er al langer mee bezig was. Hij zag  de  meerwaarde ervan al vroeg  in, zegt hij dinsdag voor de etappe.  Je hebt in het peloton eigenlijk twee type renners, zegt Redegeld. Renners die bang zijn om aan te komen en renners die bang zijn dat ze niet genoeg energie binnenkrijgen. „Als ze durven te vertrouwen op wat wij voorstellen aan de hand van de data, dan kunnen we voor iedereen de perfecte balans vinden.”  Na de nachtrust staan bij het ontbijt  rijstepap of havermoutpap en een ei op het menu. Verder op tafel: brood, zoet beleg en hartig beleg. En natuurlijk rijstwafels, die vinden bijna alle renners lekker, weet Redegeld.  Ook bij het ontbijt staan Kruijswijks hoeveelheden vast: zoveel gram brood met zoveel gram beleg, niet meer en niet minder.  Drie tot vier uur voor de start van de etappe de laatste grote maaltijd, dan is het eten  op tijd verteerd en omgezet in energie. In de bus naar de start in Albertville  is er nog tijd voor een snack, een  mueslireep of rijstevlaai, bij de koffie. Cafeïne is belangrijk, het pept het lichaam  op. Jumbo-Visma sleept niet voor niets drie weken lang een  koffiemachine mee, van startplaats naar startplaats. Naast het eten is de hoeveelheid vocht die Kruijswijk binnenkrijgt belangrijk. De ochtendurine bepaalt dagelijks of dat nog meer moet worden. Ziet zijn ontlasting er goed uit, dan houdt hij vast aan het schema.   Bij iedere renner is voor de Tour ook getest hoeveel hij zweet. Voor de bergrit naar Col du Granon, met verwachte temperaturen van 30 graden Celsius en hoger,  staat al vast wat Kruijswijk binnen moet krijgen. Naast de tien tot twaalf gelletjes of mueslirepen die hij verdeeld over de etappe krijgt aangereikt zijn dat zes bidons met sportdrank. En water, veel water. In een rit als die van woensdag is er wel tien  tot veertien   liter nodig  om het vochtverlies tegen te gaan. Buiten de etappes om staan sapjes klaar en   gemberthee. Alles met een smaakje helpt, weet Redegeld. Zonder erbij na te denken krijgen renners dan toch weer  vocht binnen. Redegeld is zich ook al aan het voorbereiden op de verwachte, extreme  temperaturen  - voor het weekend wordt in Zuid-Frankrijk rond de 40 graden Celsius voorspeld. „Iedereen gaat daar hinder van ondervinden, maar als wij dat net iets minder hebben, is het toch weer winst.”   Een dag na de officiële, verplichte test in de Tour de France, waarbij geen enkele renner besmet bleek, hebben twee renners de ronde toch verlaten vanwege een coronabesmetting. Bij Bike Exchange moest Luke Durbridge naar huis na een eigen test binnen de ploeg. Geletruidrager Tadej Pogacar verloor met de Nieuw-Zeelander George Bennett om dezelfde reden een  helper.    Eigenlijk was Pogacar nog een teamgenoot kwijtgeraakt, want ook de Pool Rafal Majka testte positief, zo maakte zijn ploeg UAE Emirates dinsdag bekend. Omdat hij geen symptomen vertoonde en uit zijn PCR-test bleek dat hij een zeer lage kans op verspreiding van de ziekte had, heeft het team bij de internationale wielerorganisatie UCI gevraagd of hij toch van start mocht. Dat verzoek werd gehonoreerd. Iets vergelijkbaars maakte de Luxemburger Bob Jungels aan het begin van de Tour  mee. Hij won later de negende etappe naar Chatel. ||https://www.nrc.nl//nieuws/2022/07/13/kruijswijk-weegt-zijn-maaltijd-tot-op-de-gram-nauwkeurig-af-a4136284
2022-07-13||Column | Putje||Ik stond met Lucie van Roosmalen (6) in de rij in/rond/bij Schiphol. Ze mocht met haar vader mee naar Zwitserland, zoals ik ooit met mijn vader naar een congres in Hannover mocht. Het geplande uitstapje was bedoeld als verrassing, maar zo voelden die uren niet. Het was haar eerste kennismaking met het menselijk tekort. Schiphol valt sowieso altijd tegen, maar door omstandigheden waren de mensen nog lelijker, afzichtelijker en afschuwelijker dan alle andere keren bij elkaar opgeteld. Het was aangekondigd leed, we konden helaas niet zeggen dat we niet voorbereid waren. Eigenlijk kon het alleen nog maar meevallen. Die gedachte droegen de meesten van ons in het achterhoofd mee. „Duurt het net zo lang als in de Efteling?”, vroeg ze na een half uur dapper zijn met een scheef mondje. Op de Schiphol-app veranderde de wachttijd van twee naar drie poppetjes. „Piekdrukte, lekker dan”, ging het door de rijen. Een vrouw in korte broek die we bij heel veel bochten tegenkwamen, je slingert je met elkaar een eind in de rondte door niemandsland, hield de moed er veel te nadrukkelijk in. We hoorden haar wel tien keer zeggen dat het haar meeviel. Met die soort heb ik het het moeilijkst. Je kunt ze in het kleinste hok stoppen en nog had het erger gekund, pas als je ze dubbelvouwt, beginnen ze te piepen. We kregen oog voor elkaars zwakheden, de lelijkheid kwam tevoorschijn. De vieze wrat in de nek van de man voor ons was ook Lucie van Roosmalen opgevallen. „Hij beweegt”, zei ze. „Er zitten oogjes op. Het lijkt wel een vlieg.” Iemand met humor zei: „Nee hoor, dat is gewoon kanker.” Er stond ook een BN’er in de rij. Ik herkende hem, hij mij. Elke keer als we elkaar troffen, zei hij dat ik het niet moest wagen om hem ergens op te voeren. „Nee hoor, natuurlijk niet”, zei ik, maar van die belofte kreeg ik, elke keer als ik die opgestoken duim voorbij zag komen, meer spijt. Een voordringer, iemand die ons opzijduwde omdat hij anders een vlucht zou missen. Hoe zou dat voelen om duizend keer voor asociaal, lul of idioot uitgemaakt te worden? Om ons heen vielen de eerste kleine kinderen van ellende om, de mijne droeg haar kruis met verve. Weer een bocht, uitzicht op nog honderden lotgenoten. Met de finish in zicht werden ze radicaler, ik begon te begrijpen waarom Daniel Koerhuis van de VVD juist hier zijn gezicht had laten zien aan het begin van de crisis. Als hij niet kaal was geweest, had ik kunnen schrijven: hij hoort hier, als een dot haar in het doucheputje.||https://www.nrc.nl//nieuws/2022/07/13/putje-a4136279
2022-07-13||Column | De winnende tennisser sluit zich af van het publiek||Verliezend Wimbledonfinalist Nick Kyrgios na afloop over winnaar Novak Djokovic: „Ik dacht dat ik aardig speelde, maar hij is een beetje een god.” Sporters en atleten zijn als de goden aan wie wij gewone stervelingen ons mogen vergapen. Ze stellen ons voor een raadsel: hoe doen ze dat, een bal precies op de lijn leggen? En dat onder zulke enorme druk? De Londense grasmat toonde zondag een deel van het geheim: een leeg hoofd. Een flitsende opening baatte publiekslieveling Kyrgios weinig tegen de stoïcijnse Djokovic. Weergaloos tennissen kunnen beiden, maar de Serviër heeft de mentale overhand, zo wist het hele stadion. De Australiër verloor de concentratie, mopperde en praatte in zichzelf, tot wanhoop van zijn entourage. Tekenend was zijn klacht bij de umpire over een lawaaiige vrouw in het publiek. Djokovic focuste in stilte op de bal, het net en de lijnen – en won onverbiddelijk. Van alle topsporten is bij tennis de mentale factor het sterkst zichtbaar. Het is één tegen één, vrijwel zonder pauze of overleg. Je kunt dus niet zoals bij voetbal verlies afschuiven op tien medespelers of een foute wissel door de coach. Het draait om snelheid, kracht en controle, maar zonder fysieke aanraking. Zeker, wij toeschouwers klappen voor knappe reddingen of geinige trick shots, maar het is ook de mentale krachtmeting in de tijd die ons urenlang geboeid houdt. Want wat de spanning en druk bij tennis opvoert, is de puntentelling. Elke nieuwe bal kan de hele wedstrijd doen kantelen. Wat als hij nu breakt? Wat als ook de tweede service uit gaat? Opnieuw anders dan bij voetbal, waar een ploeg de zenuwen deelt en de behaalde voorsprong maar hoeft vast te houden tot het eindsignaal klinkt.  De Amerikaanse romanschrijver David Foster Wallace deed ooit een prachtige poging het genie van atleten als Djokovic te ontsluieren, in het essay ‘How Tracy Austin Broke My Heart’ uit 1994. Als puber zat de schrijver voor de tv en wilde hij al weten: wat kan mijn Californische leeftijdgenote Tracy – eind jaren 1970 de eerste kindster in het vrouwentennis – dat ik niet kan? Een sleutel vindt hij jaren later in Austins memoires, die hem treffen als een opeenstapeling van clichés, van een teleurstellende kleurloosheid en leegte. Hij vindt geen enkele emotie, zelfs geen persoon in het boek terug: „Er is niemand aan de andere kant van de lijn.” Maar, realiseert Wallace zich, zo klinkt heel veel topsportproza, met banale zinnen als „Eén bal per keer” of „Nu concentreren.” Verre van hem is het idee dat atleten dom zouden zijn. Hoe anders kun je een spinnende bal met hoge snelheid precies in de andere hoek van het veld leggen, terwijl miljoenen mensen toekijken en er grote bedragen op het spel staan? „Heb je ooit geprobeerd iets moeilijks te doen terwijl een menigte op je vingers kijkt?” Het verlamt de meesten van ons meteen, weet de schrijver uit ervaring; de natuurlijke handeling genekt door een overmaat aan zelfbewustzijn. Juist de allergrootste atleten, meent Wallace, „zijn in staat de afleidende krachten die elke tot zelfbewuste angst neigende geest in tweeën zouden breken, te weerstaan.” Zijn conclusie: „Het geheim achter hun genie is misschien wel even esoterisch, vanzelfsprekend, saai en diep als de stilte zelf. Het ware, diep verhulde antwoord op de vraag wat er door het hoofd gaat van de topspeler die in het lawaai van een vijandige menigte een beslissende bal slaat, zou kunnen zijn: helemaal niets.”  Een staat van mysticisme die Nick Kyrgios nog niet heeft bereikt. Verwachtingen en verlangens van het publiek kunnen sporters opstuwen, maar ook kapotmaken, en dus is eenzame focus verkieslijk. Hier ligt een wezenlijk verschil tussen sport en theater. Ook de theateracteur weet avond na avond honderden ogen op zich gericht, kan zich geen verspreking veroorloven. Ook hij moet het publiek wegdenken, waar een donkere zaal en verblindende spotlights bij helpen.  Maar in tegenstelling tot de sporter richt de acteur – net als de redenaar, de politicus – zich altijd ook tot het publiek, direct of indirect. Anders dan de bal, die enkel binnen de lijnen betekenis krijgt, is het woord, ook als het een tegenspeler wil vloeren, steeds ook voor het publiek bedoeld. De winst behaal je er niet met punten op de baan, maar met overtuiging van de zaal.  
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/07/13/de-winnende-tennisser-sluit-zich-af-van-het-publiek-a4136278
2022-07-13||Wat vindt NRC | Excuses Srebrenica zijn de juiste stap, maar konden beter||Nederland „deelt in de verantwoordelijkheid” voor „het falen van de internationale gemeenschap” in Srebrenica. Die woorden waren maandag de aanloop voor minister Kajsa Ollongren (Defensie, D66) om namens het kabinet „onze diepste excuses” aan te bieden aan overlevenden en nabestaanden van de genocide in 1995. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Met dit gebaar, tegenover duizenden Bosniërs in Potocari, deed Ollongren het juiste: ze erkende dat Nederlands handelen – of het ontbreken ervan – leed heeft veroorzaakt. Ze sprak van het belang om „de geschiedenis recht in de ogen te kijken” en wees er terecht op dat er maar één partij schuldig is aan de genocide: het Bosnisch-Servische leger onder leiding van Ratko Mladic. Dat leger heeft in juli 1995 ruim achtduizend mannen en jongens vermoord, hun lichamen verminkt en in massagraven achtergelaten. Maar de excuses hadden ook beter gekund, in hun formulering en hun uitvoering. En dat verbaast, want van wie 27 jaar de tijd neemt om tot een ‘sorry’ te komen mag – ook in de uiterst complexe geschiedenis die Srebrenica is – meer worden verwacht. De geschiedenis recht in de ogen kijken, betekent immers ook: precies vertellen wat je ziet. En dan valt op dat de woorden van de minister nogal bondig waren toen ze de Nederlandse rol uitsluitend benoemde als onderdeel van een collectief, te weten de internationale gemeenschap. Het is zeker waar dat Dutchbat III, dat opereerde onder de vlag van de Verenigde Naties, onvoldoende mandaat en middelen had om de bevolking te beschermen, en daarmee dus een onmogelijke opdracht had. De onmacht die de Nederlandse blauwhelmen hebben gevoeld en de onterechte verwijten die ze achteraf kregen, hebben velen voor het leven getekend. De minister stond maandag echter niet specifiek stil bij het Nederlandse optreden. Dit terwijl de Hoge Raad in 2013 heeft vastgesteld dat de staat aansprakelijk is voor de dood van drie mannen die werden weggestuurd van de Dutchbat-basis. Later, in 2019, concludeerde de Raad dat Nederland gedeeltelijk aansprakelijk is voor het lot van 350 andere weggestuurde mannen. Het moet maandag toch mogelijk zijn geweest om de hand ruimhartiger in eigen boezem te steken zonder Dutchbat tekort te doen. Vorige maand maakte het kabinet in de persoon van premier Rutte (VVD) eveneens excuses aan de Dutchbatveteranen. Dat zij onder VN-vlag opereerden, doet niets af aan de verantwoordelijkheid van de staat, zei hij tegen hen. Ook erkende hij dat zij te weinig steun hebben gekregen in de beeldvorming achteraf. Er is de nodige kritiek op deze volgorde. Was het niet gepaster geweest als de nabestaanden eerder excuses hadden gekregen? Zij hebben immers achtduizend  zonen, vaders en echtgenoten verloren. Zo ziet het er wel uit, maar de vraag is hoe de omgekeerde volgorde had uitgepakt. Dan had het verwijt kunnen zijn dat het gebaar naar de nabestaanden slechts een opmaat was voor excuses aan de ‘eigen’ veteranen. Misschien moet de conclusie zijn dat er zoveel pijn is, dat het haast ondoenlijk is om het helemaal goed te doen. Dat neemt niet weg dat Rutte ook zelf naar Potocari had kunnen gaan. Zoals premier Kok in 2002 het besluit nam om zijn kabinet te laten aftreden wegens Srebrenica, zo had Rutte de excuses persoonlijk kunnen overbrengen. Natuurlijk sprak ook Ollongren namens het kabinet, maar een premier is van grotere symbolische waarde. De beste excuses zijn niet alleen weloverwogen, maar ook royaal.||https://www.nrc.nl//nieuws/2022/07/13/excuses-srebrenica-zijn-de-juiste-stap-maar-konden-beter-a4136274
2022-07-13||Opinie | Rotsduif||Mijn inbouwkoelkast maakt al jaren een vreemd (kreunend) geluid. Ook de monteur kan het niet verhelpen. Terug van vakantie probeer ik de app, die vogelgeluiden herkent, uit  in de keuken. Ja hoor, hij herkent het: een rotsduif, met als opmerking tussen haakjes: „vrijwel zeker”. Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/13/rotsduif-a4136268
2022-07-13||Gevuld ei met avocado||Gevulde eieren zijn een echte klassieker onder de hapjes. Let u er bij de avocado op dat ie zacht aanvoelt zodat u hem goed kunt prakken. En gebruikt u citroensap zodat de vulling niet te snel bruin wordt. Leg de eieren in een pan met koud water, breng het water aan de kook en kook de eieren 8 minuten. Giet de eieren af en koel de eieren 3 minuten onder de koude kraan. Pel de eieren, snijd ze doormidden en schep voorzichtig de eidooier eruit. Snijd een plakje van de bolle onderkant van ieder ei zodat de eieren een ‘voetje’ krijgen en daardoor niet zo snel omvallen. Doe de eidooiers in een zeef en duw ze met de achterkant van een lepel door de zeef. Prak de avocado in een andere kom en voeg hier direct de tabasco en het citroensap aan toe. Duw het avocadomengsel ook door de zeef zodat er geen klontjes avocado meer zijn. Meng de eidooier met het avocadomengsel, roer het uienpoeder door de vulling en breng de vulling op smaak met zout en peper. Gebruik een lepel of spuitzak om de eieren te vullen. Snijd de cherrytomaatjes in vieren en versier ieder gevuld ei met een kwart cherrytomaat en peterselie.  VOOR 12 STUKS: Versiering: Ramon Brugman: Borrelbijbel Carrera Culinair, 496 blz. € 33,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/13/thuiskok-gevuld-ei-met-avocado-a4136258
2022-07-13||In het midden||Horizontaal:  1.  Sixtiesrebellen 6.  ‘Mo __ was slachtoffer van mensenhandel’ 9.__ Together, Beatles 10.  Men __ iets uit een kookboek 12.  Die jonge snuiter is geen snuiter 14.  Florentijnse dichter 17.  Hele kluif 18.  Jos van __, tijdrijder 22.  Murphy of Vedder 23.  Pieter van __, 17de-eeuwse landschapsschilder 24.  Leidend lichaamsdeel 25.  Tot de laatste haal gaan 28.  Wat ik verder nog te zeggen had 29.  Toon 30.  Is de maan vanavond 31.  ‘VS: Iran gaat __ leveren aan Rusland’ Verticaal:   1.  Staan op bureaus 2.  ‘Ten Hag spreekt geruchten vertrek __ tegen’ 3.  Wasmiddel 4.  Fiftieskapsel 5.  Kat 6.  ‘__ verdwijnt na jaar zonder tennis van ATP-ranking’ 7.  Gebakken stukje muziek 8.  Fazant, pauw, kalkoen 11.  Tussen delta en zèta 13.  Opnieuw verouderd 15. Gigi l’__, Dalida 16.  __ van Es 19.  Kledingstukken voor vrouwen 20.  Toplocatie in Groningen 21.  Opgenomen thriller met Barry Atsma 26.  Uitstekend lichaamsdeel 27.  Beeldruimte Oplossing puzzel 12 juli. Horizontaal: 1. BUS 4. SUDOKU 8. COLUMN 11. JLO 12. AGEMA 14. GASOVEN 16. RUNS 17. DRAAK 20. ONNES 22. VLEK 24. DALTONS 26. RIINA 27. REE 28. EFFECT 29. BANNON 30. EUS Verticaal: 1. BAARN 2. SCENE 3. VLA 4. SNAAKS 5. DJOKOVIC 6. OLV 7. KOERSEN 9. OMSLOTEN 10. MGR 13. GUEVARA 15. SAR 17. DENNEN 18. INO 19. ELITE 21. ESF 23. KAAS 25. LEN 26. REL  In het midden: NEELIE KROES ||https://www.nrc.nl//nieuws/2022/07/13/in-het-midden-a4136257
2022-07-13||Column | Bloedbad op  de Veluwe||Ooit werd ik in Frankrijk aangevallen door een moeflon met de naam Bibi. Op trektocht door de Auvergne kocht ik in een dorpje proviand en uit het niets stormde in volle vaart een schaap met gekrulde hoorns op me af. Ternauwernood kon ik het dier mijn rug toekeren, zodat haar kop tegen mijn rugzak stootte. In het voorvak klonk gekraak. „Bibi, ici!” riep een man. Die avond las ik op het campingprikbord  over Bibi de vriendelijke dorpsmoeflon. Mijn kapotte zonnebril dacht er het zijne van. Nu koester ik geen wrok jegens moeflons. Tegen een soort die ‘muffeldier’  wordt genoemd kun je geen antipathie voelen. Bovendien is het een bijzonder schaap: de vacht is niet van wol maar van haar. (Het verschil zit ’m in de vezelschubben.) Maar om te zeggen dat ik direct in actie kwam toen Nationaal Park De Hoge Veluwe me in juni uitnodigde voor de expositie Red de Moeflon: nee. Die moeflon redt zichzelf wel, dacht ik. Dit weekend bestudeerde ik alsnog de uitnodiging, nadat De Faunabescherming op Twitter uitriep: „In het sprookjesbos van De Hoge Veluwe wordt bezoekers angst aangejaagd over de wolf (...).” Direct zag ik een grote gefiguurzaagde wolf voor me – zelf ben ik als driejarige door een gelijkaardig houtsnijwerk het Valkenburgse Sprookjesbos uitgevlucht.  Maar de bangmakerij blijkt tekstueel: de uitnodiging rept van een ‘bloedbad’, omdat twee wolven sinds een jaar „een heuse slachting” onder moeflons aanrichten. Bezoekers krijgen te zien „hoe indrukwekkend en gevaarlijk wolven zijn”. Antiwolvenpropaganda als marketing. Volgens parktellingen daalde het  moeflonaantal  van 339 vorig jaar naar 171  nu: meer dode dieren, minder lammetjes. In 2021 aten de wolven minstens 61 moeflons, blijkt uit een Kamerbrief van minister Van der Wal, en werden twee moeflons door jagers geschoten. Eerder ging het om 80 geschoten schapen per jaar, voor aantalsregulatie. Mooi dus dat die wolven meehelpen. Maar het  park vreest dat de wolven álle moeflons doden. Als begrazers zouden wilde schapen ‘onmisbaar’ zijn.  Dat valt te betwisten:  tamme schaapskuddes kunnen óók heide begrazen. Maar een herder „past hier niet”, zei Seger baron van Voorst tot Voorst, directeur van De Hoge Veluwe, in 2019 in De Gelderlander. Hij wil  de moeflon – in 1921 voor de jacht vanaf Corsica  geïmporteerd – tot inheemse diersoort laten verklaren, en de wolven verwijderen. Een alternatief is  om het hek te verwijderen. Maar dan wordt de Veluwe een „éénheidsworst”, zei de baron in 2010 in Vakblad Natuur Bos Landschap – minder lekker dan moeflonsteak.  Wat dan? Herintroduceer de eland, een écht grote grazer die ook dennen lust. Of een waakezel, zoals boeren soms inzetten. Die balkt een brutale wolf zo weg. Beter nog: een waakmoeflon. Bibi zou wel raad weten met die wolven.||https://www.nrc.nl//nieuws/2022/07/13/bloedbad-op-de-veluwe-a4136306
2022-07-13||Noodtoestand in Sri Lanka nadat president het land heeft ontvlucht||In Sri Lanka is de noodtoestand uitgeroepen, nadat president Gotabaya Rajapaksa het land is ontvlucht vanwege protestacties. Dat zegt een woordvoerder van premier Ranil Wickremesinghe volgens internationale persbureaus. In het Zuid-Aziatische land zijn veel protestacties tegen de regering. In het district Colombo, waar ook het parlement zetelt, geldt daarom een uitgaansverbod. De parlementsvoorzitter heeft ondertussen op de lokale televisie Wickremesinghe benoemd tot interim-president.  Ook de tijdelijke president Wickremesinghe is de afgelopen maanden geregeld bestookt door demonstranten die zich keren tegen het regeringsbeleid. In Sri Lanka heerst een economische crisis. Vanwege de onrustige situatie is Rajapaksa gevlucht met zijn vrouw naar in Malé, de hoofdstad van de Malediven. Zijn vertrek komt nadat op zaterdag zijn ambtswoning werd bestormd door een woedende menigte betogers. Sindsdien was hij ondergedoken.  In Sri Lanka is een groot tekort aan basisbenodigdheden zoals brandstof, voedsel en medicijnen. Betogers houden de president en zijn regering verantwoordelijk voor de malaise. De afgelopen tijd zijn er geregeld grote demonstraties waarbij het vertrek van de regering werd geëist. Zaterdag had Rajapaksa al aangekondigd op woensdag af te treden. Volgens de BBC is ook de broer van de president en tevens minister van Financiën, Basil Rajapaksa, gevlucht. Het parlement is overeengekomen om op 20 juli een nieuwe president aan te wijzen. De grootste oppositiepartij draagt Sajith Premadasa, zoon van een gewezen president, voor als kandidaat.  ||https://www.nrc.nl//nieuws/2022/07/12/president-sri-lanka-ontvlucht-het-land-aan-na-aanhoudende-protesten-a4136308
2022-07-13||Golf ‘coronascheidingen’ blijft uit: aantal echtscheidingen opnieuw afgenomen||Het stuwmeer aan echtscheidingen dat verschillende experts afgelopen jaren voorspelden als neveneffect van de coronapandemie is tot nu toe uitgebleven. Uit een woensdag verschenen analyse van het Centraal Bureau voor de Statistiek blijkt juist dat het aantal echtscheidingen de laatste jaren verder is afgenomen.  In 2021 eindigden van de duizend huwelijken minder dan acht in een echtscheiding. Dit aandeel is sinds 1980 niet meer zo laag geweest. In 2014 strandden 10,4 op de 1.000 huwelijken, maar sindsdien loopt het aandeel echtscheidingen ieder jaar verder terug. Met name tijdens het eerste jaar van de coronacrisis veranderde veel voor liefdeskoppels, wat zou leiden tot meer scheidingen, zo verwachtten onder meer scheidingsadvocaten. Het is mogelijk dat het stuwmeer nog volloopt, zegt het CBS, bijvoorbeeld omdat mensen momenteel moeilijk aan vervangende woonruimte kunnen komen, maar dat blijkt vooralsnog niet uit de cijfers. Deels komt de daling in echtscheidingen volgens het CBS door de vergrijzing. Hierdoor bestaat de groep echtparen voor een steeds groter deel uit stellen die al decennialang getrouwd zijn. Hoe langer een stel samen is, hoe kleiner de kans op scheiden.  De afname in scheidingen komt ook doordat jongere generaties niet of op latere leeftijd trouwen. In 2000 werden 88.000 huwelijken gesloten, in 2020 trouwden 56.000 paren. De gemiddelde leeftijd van de bruid steeg sinds 2000  van 31 jaar naar bijna 36 jaar in 2020. Hoe ouder getrouwde mensen zijn, hoe groter de kans dat ze bij elkaar blijven. Volgens het CBS trouwen paren tegenwoordig vaker na een ‘samenwoonrelatie’. Hedendaagse stellen kiezen ook vaak voor het geregistreerd partnerschap dat juridisch vrijwel hetzelfde behelst als het huwelijk, maar makkelijker is te ontbinden. Van de koppels die in 2021 een verbintenis lieten vastleggen bij de burgerlijke stand, koos bijna een derde voor een geregistreerd partnerschap.  Het feit dat huwelijken de afgelopen jaren minder vaak eindigen in een echtscheiding betekent niet dat partnerrelaties in het algemeen stabieler werden, concludeert het CBS daarnaast. Om niettemin iets over die stabiliteit te kunnen zeggen, heeft het bureau specifiek gekeken naar paren met kinderen, omdat het daarover gegevens heeft.  Het aantal stellen dat pas een kind heeft gekregen en uit elkaar gaat, neemt de laatste jaren juist toe. Van de ouderparen die in 2013 een kind kregen en op dat moment op hetzelfde adres woonden, was ruim 11 procent binnen zes jaar uit elkaar, blijkt uit de CBS-analyse. Van de ouders die in 1998 een kind kregen was dit nog bijna 9 procent. Ouders die bij de geboorte van hun kind gehuwd waren, scheidden het minst. Van de getrouwde stellen die in 2013 een kind kregen, was minder dan 8 procent zes jaar later uit elkaar. Van de ouders met een geregistreerd partnerschap, stopte ruim 10 procent met hun liefdesrelatie. Bij de ouders die ongehuwd samenwoonden, was het aandeel dat uit elkaar ging het grootst: ruim 16 procent was na zes jaar uit elkaar.||https://www.nrc.nl//nieuws/2022/07/12/golf-coronascheidingen-blijft-uit-aantal-scheidingen-opnieuw-afgenomen-a4136307
2022-07-13||‘Russische ecocide’ in Oekraïne: milieuschade enorm||Door al het menselijke leed dat de oorlog in Oekraïne veroorzaakt, is het niet het eerste waar je aan denkt. Maar de gevolgen van de Russische inval zijn ook groot voor het milieu. Zo groot, dat de Oekraïense overheid, geholpen door wetenschappers en milieugroepen, vanaf het begin bewijsmateriaal heeft verzameld van wat ook wel ‘ecocide’ wordt genoemd, het op grote schaal vernietigen van ecosystemen en biodiversiteit. Iryna Venediktova, de Oekraïense hoofdaanklager, meldde al een week na de Russische inval dat „de vijand dreigt in Oekraïne en Europa een ecologische catastrofe aan te richten”. Ze gelastte een onderzoek naar Russische wandaden, met als directe aanleiding de aanval op de kerncentrale in Zaporizja, de grootste van Europa. Russische militairen handelden, zo lijkt het, roekeloos bij de inname van de centrale. Ook rondom de in beton verpakte rampcentrale in Tsjernobyl trokken de Russen zich schijnbaar weinig aan van mogelijke nucleaire gevaren. Volgens Venediktova handelt Rusland zo in strijd met de Geneefse Conventies over humanitair recht in een oorlog. Daarin komt milieuschade weliswaar amper voor, maar kerncentrales (en dammen) worden expliciet genoemd als installaties die onder geen enkele voorwaarde mogen worden aangevallen, omdat de mogelijk rampzalige gevolgen nooit kunnen opwegen tegen een eventueel militair voordeel.  Venediktova’s beschuldigingen gaan niet alleen over de kerncentrales. Ze vreest dat het Russische leger probeert de burgerbevolking „te vergiftigen en op te zadelen met milieurampen”. Volgens haar verbiedt het internationaal recht elk „militair of vijandig gebruik van middelen om de natuurlijke omgeving te beïnvloeden”.  Volgens de Environmental Peacebuilding Association (EnPAx) is nu al duidelijk dat de milieuschade  immens is. Op 3 maart wees EnPAx in een open brief op het ‘diepgaande verband tussen conflict en milieu [en] het fundamentele belang om de milieudimensies van oorlog aan te pakken’. In de brief, ondertekend door 156 organisaties uit 75 landen, wordt Rusland opgeroepen om vijandelijkheden in de buurt van kerncentrales, dammen, raffinaderijen, chemische fabrieken en zware industrie direct te staken. In de eerste drie maanden van de oorlog telde het Oekraïense ministerie voor Milieu al 254 zaken die kunnen worden aangemerkt als ecocide en ongeveer 1.500 gevallen van vernietiging van het milieu. De voorbeelden variëren van een raketaanval op een dam ten noorden van Kiev (die werd afgeslagen door de Oekraïense luchtverdediging en anders een groot gebied onder water zou hebben gezet), tot aanvallen op chemische installaties en afvaldepots.  Het gaat ook om Russische tanks die dwars door de uiterst kwetsbare natuur in Polesië reden, een van de grootste moerasgebieden van Europa in het noorden van Oekraïne, en een beschermd leefgebied voor lynxen, wolven en bisons. Ook negeerde het Russische leger de risico’s rondom de kerncentrale van Tsjernobyl, waar een groot gebied is afgesloten vanwege stralingsgevaar. Militaire voertuigen gingen er dwars doorheen en woelden daarbij de bodem om, waardoor radioactief stof vrijkwam.  Toch is het de vraag of dit in het internationaal recht voldoende aanknopingspunten biedt voor vervolging. Vorige maand was het een halve eeuw geleden dat de Zweedse premier Olaf Palme de term ecocide introduceerde. Als gastheer van de eerste grote internationale milieuconferentie, in 1972 in Stockholm, richtte hij zich tot de Amerikanen die in de Vietnamoorlog het ontbladeringsmiddel ‘Agent Orange’ gebruikten. Sindsdien is  ervoor  gepleit  ecocide een plek te geven in het internationaal recht. Zonder veel succes.  Dikke rookwolken stijgen op na een beschieting in de provincie Donetsk, eerder deze maand. Foto Alexander Ermochenko/Reuters
 Bij de onderhandelingen over het Internationaal Strafhof werd ecocide aanvankelijk wel genoemd als een van de vijf misdrijven die aanleiding konden zijn voor vervolging – naast genocide, misdaden tegen de menselijkheid, oorlogsmisdaden en het misdrijf van agressie. Maar veel landen bleven zich ertegen verzetten, waardoor het niet is opgenomen in het Statuut van Rome, de basis voor het Strafhof.  „Het was in 1998 domweg nog te vroeg”, aldus Philipe Sands, hoogleraar internationaal recht aan University College London en directeur van het Centre for International Courts and Tribunals. „Het idee werd gelanceerd”, e-mailt hij. „Maar er werd besloten om vast te houden aan de vier misdaden van 1945.” Ecocide komt in het Statuut  alleen zijdelings aan bod. In artikel 8 staat dat vervolging mogelijk is als ‘opzettelijk een aanval wordt gelanceerd in de wetenschap dat een dergelijke aanval zal leiden tot [...] wijdverbreide, langdurige en ernstige schade aan de natuurlijke omgeving’. De aanklager moet kunnen bewijzen dat een aanval ‘buitensporig is in verhouding tot het concrete en directe algemene militaire voordeel’.   Maar wat is buitensporig? In een oorlog is het militaire voordeel van een aanval op een oliedepot onmiskenbaar. Wanneer mag je de lucht- en bodemverontreiniging die daardoor ontstaat ‘buitensporig’ noemen? Datzelfde geldt bij het bombarderen van een elektriciteitsnetwerk in de buurt van een militair doel. De militaire voordelen zijn overduidelijk, maar is zo’n aanval ook gerechtvaardigd als daardoor ook een waterzuiveringsinstallatie wordt platgelegd? Sands vindt het terecht dat de definitie van ecocide, die hijzelf met een groep collega’s heeft opgesteld, heel streng is. De definitie omvat wat hij noemt „zorgwekkende militaire acties”, maar schrijft hij „de drempel wordt niet zo laag gelegd, dat alle milieuschade eronder kan vallen”. Sands durft daarom niet te zeggen of de Russische militaire aanvallen in Oekraïne kans zouden maken op een veroordeling wegens ecocide. Dat „hangt ervan af hoe omvangrijk en ernstig de schade uiteindelijk zal blijken te zijn”.||https://www.nrc.nl//nieuws/2022/07/12/russische-ecocide-in-oekraine-a4136304
2022-07-13||Commissie over VU-centrum: bedenkelijke onderzoeksmethode en mensenrechtenvisie||Er was geen bewijs van het ‘kopen’ van meningen en ook niet van zelfcensuur. Toch velt een externe commissie die onderzoek deed naar het Cross Cultural Human Rights Centre (CCHRC) van de Amsterdamse Vrije Universiteit harde oordelen. Medewerkers van het centrum lieten zich onkritisch uit over China, hun onderzoeksmethode was volgens de commissie bedenkelijk en de universiteit had „onvoldoende nagedacht” over de risico’s van de financiering. De universiteit besloot maandag het centrum direct te sluiten. Dat besluit komt een half jaar nadat het CCHRC in opspraak raakte. Het centrum, opgericht in 2017 met zo’n acht medewerkers, wilde de discussie over mensenrechten verbreden met inbreng van niet-westerse landen. De NOS onthulde in januari dat het centrum vanaf 2018 drie jaar volledig werd gefinancierd door een Chinese universiteit. Het ontving jaarlijks tussen de 250.000 en 300.000 euro van de Southwest University of Political Science and Law in Chongqing. De activiteiten werden na de berichtgeving opgeschort. De VU vroeg een commissie de verdenking van politieke beïnvloeding te onderzoeken. Die commissie, voorgezeten door de Leidse oud-rector Carel Stolker, concludeert nu dat aanwijzingen ontbreken dat medewerkers zich lieten  „kopen”. Wel lieten ze zich „kritiekloos” uit over China. Ook heeft de commissie ernstige bedenkingen bij de onderzoeksmethode en was de universiteit niet transparant genoeg over de financiering van het centrum, waar het bestuur mee had ingestemd. De VU erkent „onvoldoende alert” te zijn geweest. De onthulling heeft bijgedragen aan „versnelde bewustwording” rondom de eenzijdige financiering, aldus de universiteit. Academische samenwerking met China is wijdverbreid maar ligt gevoelig door het autoritaire toezicht van de Chinese staat op burgers en door de vervolging van de Oeigoerse minderheid. Tot voor kort was van terughoudendheid in het samenwerken met Chinese partners in Nederland „nauwelijks sprake”, aldus de commissie. De commissie stelt vast dat de medewerkers van het VU-centrum „oprecht” zijn in hun „missie” voor mensenrechten. Maar ze „schurken nauw aan” tegen uitspraken van de Chinese president Xi Jinping en maken zich zo kwetsbaar voor „politieke inkadering”. Een onderzoeker noemde berichten over de vervolging van Oeigoeren in China „geruchten” en schreef op LinkedIn: „Xinjiang is gewoon mooi: mooie mensen, adembenemende natuur en lekker eten. En geen dwangarbeid, geen genocide, of welke leugens dan ook waar de westerse media mee komen.” Ook heeft de commissie „ernstige bedenkingen” bij de onderzoeksmethode van het centrum, bekend als de ‘receptorbenadering’. Die legt de nadruk op het werken vanuit lokale culturele tradities en sociale instituties, in plaats van mensenrechten die van bovenaf worden ‘gedicteerd’. Volgens de commissie pakte de benadering „veelal problematisch” uit, werden methoden niet of nauwelijks  verantwoord en leidde het tot „cherry picking uit uiteenlopende culturele opvattingen en praktijken”. Studenten gaven wel aan het „interessant te vinden in aanraking te komen met ‘noordelijke’ en ‘zuidelijke’ perspectieven op mensenrechten”. Met het vingertje wijzen naar de Chinese overheid werkt daar niet Tom Zwart directeur China-centrum Universele mensenrechten zijn sinds hun formulering door de VN in 1948 breed omarmd, maar ook bekritiseerd omdat ze te zeer ‘westerse’ waarden zou vertolken. In publicaties van medewerkers van het VU-centrum is sprake van het „breken van het westerse monopolie” wat  mensenrechten betreft en van het werken aan een „zuidelijk mensenrechtenmodel”. Dat heeft ook in Nederland een politieke kant. Toenmalig minister van Buitenlandse Zaken Uri Rosenthal presenteerde de receptorbenadering in 2012 voor de VN-Mensenrechtenraad als een onderdeel van het Nederlandse beleid om mensenrechten te bevorderen zonder lokale omstandigheden geweld aan te doen. Amnesty International en andere organisaties waren er juist kritisch over, noteert de commissie-Stolker, evenals de Tweede Kamer. Een evaluatie in 2019 wees uit dat de benadering „geen aantoonbare meerwaarde” heeft en volgens het ministerie eerder bijdroeg aan „een discours dat tegen de mensenrechtenagenda in gaat”. Directeur Tom Zwart van het opgeheven centrum legt zich neer bij het besluit van de VU. Hij is „blij” met de vaststelling dat geen gekochte meningen zijn gevonden, zegt hij. Zwart  spreekt tegen dat het onderzoek ondeugdelijk zou zijn.  „Kennelijk willen ze dat we met ons vingertje gaan wijzen naar de Chinese overheid. Maar dat werkt daar niet.” Zwart onderstreept dat de financiering „een zaak is van de VU” en zegt voor een doorstart van het centrum elders geen Chinees geld te zullen vragen. Hij neemt afstand van de uitspraken van een medewerker over de Oeigoeren. „Natuurlijk is het waar dat die daar worden vervolgd. Die uitspraak spoorde niet met het beleid van het centrum.” ||https://www.nrc.nl//nieuws/2022/07/12/vu-centrum-te-onkritisch-over-china-maar-geen-medewerkers-gekocht-a4136297
2022-07-13||Drie dekens probeerden Mustapha M. uit de advocatuur te houden, tevergeefs||Vier Rolex-horloges. Telefoons. Ruim 46.000 euro  contant geld. In een huis in Breda doet de politie op 9 maart 2021 een bijzondere vondst bij de nu 37-jarige Mustapha M., advocaat-stagiair in Breda. De doorzoeking vindt plaats wegens een onderzoek naar grootschalige cocaïnehandel en witwassen. Een jaar na de  vondst, maart 2022, wordt de strafrechtadvocaat aangehouden. Het Openbaar Ministerie stuurt kort na de doorzoeking een bericht aan Lex Lensink, de deken van de Orde van Advocaten in Zeeland-West-Brabant: „Gedurende het onderzoek is duidelijk geworden dat verdachte gebruik heeft gemaakt van zogenaamde cryptotelefoons. Het is bekend dat deze toestellen binnen de criminele wereld veelvuldig gebruikt worden ter afscherming van communicatie.” Een maand voor de aanhouding, februari 2022, liep Mustapha M. nog in toga door de Bredase rechtbank. Hij stond een Tilburger bij die verdacht werd van het leveren en onderhouden van apparatuur voor drugslaboratoria van criminelen, verspreid over het hele land. Politie en OM zijn de laatste jaren actief bezig om criminele netwerken te ontmantelen, die ketels produceren en leveren. Uiteindelijk werd de cliënt van M. dit jaar veroordeeld tot drie jaar gevangenisstraf. Al jaren leven in de Bredase advocatenwereld grote twijfels over de integriteit van advocaat  M. Sinds 2013 proberen drie opeenvolgende dekens – die toezicht houden op de advocatuur – te voorkomen dat M. als advocaat aan de slag gaat, blijkt uit gesprekken. Toch duurde het tot april van dit jaar voordat Mustapha M. geschorst wordt als advocaat, nadat hij in het strafrechtelijk onderzoek naar grootschalige cocaïnehandel werd opgepakt. De jaren ervoor heeft hij gebruik kunnen maken van privileges die voor het uitvoeren van het advocatenvak essentieel zijn, zoals het verschoningsrecht en een niet af te luisteren telefoonlijn. Privileges die voor criminelen erg interessant kunnen zijn. Het is mei 2013 als toenmalig deken Emilie van Empel van de regio Zeeland-West-Brabant een beëdigingsverzoek voor zich krijgt. Mustapha M., dan 29 jaar oud, heeft drie maanden eerder zijn rechtenstudie afgerond. Als een advocaat actief wil worden in een bepaald arrondissement, moet hij of zij een verzoek indienen bij de lokale Orde van Advocaten. Van Empel, inmiddels met pensioen, verdiept zich in de achtergronden van M. Die is geboren in Breda en wordt in 2005 door de politierechter veroordeeld vanwege bezit van harddrugs, zich verzetten bij aanhouding en het beledigen van een ambtenaar in functie, blijkt uit het vonnis. Hij krijgt 180 uur werkstraf en moet een schadevergoeding van 250 euro betalen. Later wordt de Bredase advocaat Bart V. zijn raadsman, herinnert Van Empel zich. „Mustapha M. was zo onder de indruk van zijn advocaat, dat hij zelf de droom kreeg advocaat te worden. Hij besloot te gaan studeren en kreeg in 2009 tijdens zijn studie een baan bij Bart V. als juridisch medewerker.” Als M. in 2013 zijn studie heeft afgerond en vraagt om beëdigd te worden om als advocaat-stagiair aan de slag te gaan, vindt Van Empel dat te vroeg. Zijn strafrechtelijke veroordeling is te kort geleden, oordeelt zij. „We hebben daar toen over gesproken met de hele Raad [tien advocaten] van de Orde van Advocaten. We vonden het geen goed idee. Hij had toen wel een Verklaring Omtrent het Gedrag gekregen.” Mustapha M. krijgt als boodschap ‘doe je werk als juridisch medewerker en probeer het later nog eens’, zegt Van Empel. „Ik heb gezegd: laat maar zien wat je waard bent en kom over vijf jaar terug. En dat heeft-ie ook gedaan.” Het  kantoor waar M. dan werkt als juridisch medewerker heeft geen goede naam. Al jaren, vertellen advocaten aan NRC, gaan er geruchten over dubieuze praktijken van Bart V. Dat gaat van „afpakken” van klanten tot betrokkenheid bij drugshandel. Mustapha M. valt in die jaren als juridisch medewerker nauwelijks op. Bart V. laat weten dat Mustapha M. voor meerdere medewerkers van zijn kantoor heeft gewerkt, en zich altijd goed heeft ingezet. „De oorzaak dat hij nu in detentie zit, ligt niet bij mij of mijn kantoor.” In de zomer van 2017 ziet Bart V. in een Amsterdamse woonwijk een politieauto voor zich stoppen. Hij wordt gearresteerd. ‘Bredase advocaat opgepakt voor handel in wapens en drugs’ kopt Omroep Brabant. Eind 2018 veroordeelt de rechtbank hem tot drie jaar cel. Hij heeft pistolen en wiet geregeld voor een undercoveragent. Als advocaat heeft hij daarbij zijn bijzondere positie in het rechtssysteem misbruikt, zo oordeelt de rechtbank. En: door het handelen van de advocaat zou het vertrouwen in de advocatuur  zijn geschaad. Bart V. wordt als advocaat geschrapt van het tableau.  De deken die te maken krijgt met de zaak van Bart V. is Lex Lensink. Hij herinnert zich dat Mustapha M. ook een rol speelde in de praktijk van de advocaat. „Hij stond V. bij in rechtszaken als juridisch medewerker, zocht dingen uit. In alles zag ik toen: deze man is erg verweven met de wereld van zijn werkgever.” Het zou volgens Lensink voor M. moeilijk zijn niet in de voetsporen van zijn werkgever te treden, omdat M. bijna tien jaar Bart V. als voorbeeld heeft gehad. Het feit dat zijn werkgever is opgepakt voor drugs- en wapenhandel weerhoudt de dan 33-jarige Mustapha er niet van om in 2018 nog een keer een verzoek tot beëdiging in te dienen. Lensink herinnert zich van dit verzoek geen goed gevoel te hebben gekregen. „We dachten toen: dit is geen goed idee. Voor mij was het toen duidelijk: als deze persoon advocaat wordt, dan kunnen er integriteitsrisico’s gaan spelen.” Keihard bewijs daarvoor is er niet, erkent Lensink. „Noem het fingerspitzengefühl.” Ik zal doen wat nodig is om deze meneer uit de advocatuur te krijgen Taco van der Dussen deken in Zeeland-West-Brabant De orde Zeeland-West-Brabant weigert het verzoek tot beëdiging in behandeling te nemen, vanwege de vrees dat Mustapha M. inbreuk zal maken op voor advocaten geldende wetten en regels. M. stapt naar de hoogste tuchtrechter, het Hof van Discipline. Die oordeelt op 30 november 2018 dat de vrees van de orde niet gegrond is. Sterker nog: juist door zijn juridische arbeidsverleden is M. „een gewaarschuwd man”. Hij wordt vanaf februari 2019 ingeschreven op het tableau. De eerste drie jaar zal M. als advocaat-stagiair werken en opgeleid worden. Vrijwel meteen, vanaf september 2019, volgen meldingen bij de politie. M. zou, samen met drie anderen, onder wie zijn  broer Mohamed, actief zijn in de cocaïnehandel. Er volgt een onderzoek, dat in maart 2021 resulteert in de vondst van de Rolexen en telefoons. Deken Lex Lensink wordt door de hoofdofficier van Zeeland-West-Brabant per mail op de hoogte gehouden. Dan wordt ook duidelijk dat Mustapha M. eind 2020 in een auto zat die vlak bij de Duitse grens werd gecontroleerd door de politie. Agenten vonden een bedrag van 100.000 euro onder de kleren van de reisgenoot van M. Die verklaart dat M. er niets mee te maken heeft, maar de hoofdofficier meldt het toch aan de deken, want het geld was voor M. duidelijk te zien. Voor Lensink is de maat dan vol. Hij wil Mustapha M. voor onbepaalde tijd laten schorsen. „Ik dacht: tot hier en niet verder”, zegt Lensink, „want al die zaken zijn niet gebruikelijk voor een advocaat. Voor mij stonden alle seinen op rood.” Maar de Raad van Discipline oordeelt anders. Er is onvoldoende sprake van ernstige vermoedens van strafbaar handelen. Mustapha M. mag advocaat blijven, en staat in de maanden daarna diverse cliënten bij. Hij wint een zaak bij de Raad van State tegen de gemeente Tilburg, staat verdachten bij in uitleveringszaken en in een moordzaak. Het is een dilemma binnen het huidige toezicht, stellen de drie laatste dekens van de Orde in Zeeland-West-Brabant. Er kan pas worden ingegrepen als er écht harde bewijzen liggen uit bijvoorbeeld een strafrechtelijk onderzoek. Maar, zegt Emilie van Empel, „signalen zijn niet alleen concrete zaken die bovenkomen, maar ook eigen ervaringen en gevoel. Alleen kun je daar door de regelgeving soms te weinig mee doen.” Landelijk wordt de discussie over toezicht op de advocatuur ook gevoerd. Minister Franc Weerwind (Rechtsbescherming, D66) laat in een Tweede Kamerbrief weten dat het toezicht op de advocatuur landelijk geregeld moet worden. De aanhouding van  Youssef T., voormalig advocaat en neef van Ridouan Taghi, laat volgens de minister zien dat er een „reëel risico” is dat advocaten betrokken kunnen raken bij de georganiseerde criminaliteit. Het OM heeft hierin „een belangrijke verantwoordelijkheid” voor zover het opsporing en vervolging betreft, schrijft de minister. De Oost-Brabantse deken Jan Frederik Schnitzler, landelijk portefeuillehouder ondermijning, vindt dat de samenwerking tussen de dekens en het OM verbeterd kan worden. Dat is volgens hem de conclusie geweest na een evaluatie tussen het OM en de dekens, na de zaak van Youssef T. „Die lijntjes moeten korter worden, er moet vertrouwen zijn dat de informatie niet zomaar op straat belandt. We moeten ernaartoe dat het OM de dekens eerder informeert. Het probleem is nu vaak dat wij soms wel signalen krijgen, maar echte informatie vanuit het OM nodig hebben om in te kunnen grijpen.” Schnitzler zegt dat hij landelijk toezicht op de advocatuur steunt, maar dat de lokale dekens niet buitenspel moeten worden gezet. „Als je lokaal toezicht overboord gooit, ga je signalen over niet-integere advocaten missen. Dat is gevaarlijk.” In het geval van Mustapha M. bleek begin dit jaar hoe ernstig de verdenkingen zijn. Uit geanalyseerde gesprekken met cryptotelefoons die aan M. zijn toegeschreven door de politie blijkt hij veelvuldig contacten te onderhouden die gaan over handel in drugs. Hij zou drie telefoons in gebruik hebben gehad, waarmee afspraken worden gemaakt, foto’s van logo’s op blokken drugs worden doorgestuurd en adressen van chauffeurs worden doorgegeven. M. verschijnt zelf ook op afspraken, blijkt uit het rechercheonderzoek. Het is voldoende voor een schorsing van M. als advocaat, maar pas na zijn aanhouding. 15 augustus wordt een schrappingsverzoek behandeld door de Raad van Discipline. De rechtbank Rotterdam besliste vorige week op de inleidende zitting van de strafzaak dat M. in voorlopige hechtenis blijft. Volgens Taco van der Dussen, de huidige deken in Zeeland-West-Brabant, heeft hij via het OM inzage gekregen in het strafdossier, zodat hij bij de tuchtrechter details uit de zaak van M. kon inbrengen. Als het aan Van der Dussen ligt, komt er een einde aan de advocatencarrière van M. „Deze meneer heeft het hele imago van de advocatuur geschaad. Hij hoort er niet thuis. Ik zal doen wat nodig is om deze meneer uit de advocatuur te krijgen.” ||https://www.nrc.nl//nieuws/2022/07/12/de-advocaat-die-ook-actief-is-in-de-cocainehandel-a4136288
2022-07-13||Trump stuurde tweet met oproep tot massaal protest op 6 januari na &#8216;gekste bijeenkomst ooit&#8217;||Ook Witte Huis-jurist Pat Cipollone vond in december 2020 dat toenmalig president Donald Trump zijn verkiezingsnederlaag moest toegeven, omdat er geen enkel bewijs was voor fraude. Dat bleek dinsdag tijdens de zevende openbare hoorzitting van de commissie die de bestorming van het Capitool onderzoekt.  Bij de zitting was veel aandacht voor „de gekste bijeenkomst ooit” tijdens het presidentschap van Donald Trump, zoals commissielid Jamie Raskin dat verwoordde. Toen al lang duidelijk was dat Trump de verkiezingen had verloren, kwamen op de avond van 18 december 2020 enkelen van zijn getrouwen op bezoek in The Oval Office van het Witte Huis. Het waren mensen die zich absoluut niet wilden neerleggen bij Trumps nederlaag: juriste Sidney Powell, voormalig Nationaal Veiligheidsadviseur Michael Flynn en advocaat Rudy Giuliani. Zij bespraken strategieën om door te gaan met het aanvechten van de verkiezingsuitslag. „Geen van hen gaf de president goed advies en ik wist ook niet hoe ze binnen waren gekomen”, zei Cipollone daarover. Volgens verschillende getuigen ontaardde de discussie in veel geschreeuw, gescheld en zelfs bijna tot een vechtpartij. Cipollone zegt verbaal te zijn aangevallen toen hij hen vroeg om bewijs te tonen voor verkiezingsfraude. De volgende ochtend, bijna drie weken voor de daadwerkelijke Capitoolbestorming, stuurde Trump zijn beruchte tweet uit met de oproep tot massaal protest op 6 januari in Washington. Daarbij schreef de president: „Be there, will be wild!” Het was toen volgens de commissie ook binnen de officiële kring rond Trump al lang duidelijk was dat er geen bewijs was voor verkiezingsfraude. Witte Huis-jurist Cipollone zei op dinsdag getoonde videobeelden van zijn eerder opgenomen getuigenis dat hij net als toenmalig minister van Justitie William Barr al vanaf 1 december vond dat Trump zijn verkiezingsnederlaag zou moeten toegeven. Alle juridische pogingen de uitslag onderuit te halen, waren toen gestrand. „Op een gegeven moment moet je ophouden en je mond houden”, zei Cipollone. Volgens hem moet ook een president zich neerleggen bij uitspraken van rechtbanken.  Maar door de betreffende tweet uit te sturen, deed Trump precies het tegenovergestelde. Het werd door zijn aanhangers, en dan met name door leden van de extreem-rechtse vechtgroepen Proud Boys en Oath Keepers, gezien als aansporing tot gewelddadige actie, zo probeerde de commissie aan te tonen. Onmiddellijk na het plaatsen van de tweet verschenen reacties van prominente en minder prominente aanhangers van de president met teksten als „Ik ben klaar om te sterven voor mijn overtuigingen, zijn jullie dat ook, politie?”, „Klaar voor Burgeroorlog deel twee” en „Waarom vermoorden we niet gewoon elke Democraat?”. Ondanks dergelijke oproepen tot geweld en het feit dat ook de Proud Boys, de Oath Keepers en andere extremistische groeperingen daar duidelijk op zinspeelden, bleef Trump doorgaan met het oproepen tot grootschalig protest op 6 januari. De commissie vindt dat hij daarmee en met zijn toespraak op de ochtend van de Capitoolbestorming zelf duidelijk heeft aangezet tot al het geweld, waarbij vijf doden vielen.  Volgens het Republikeinse commissielid Liz Cheney draagt Trump daar de verantwoordelijkheid voor. „President Trump is een man van 76 jaar oud en geen beïnvloedbaar kind, hij is verantwoordelijk voor zijn eigen daden en zijn eigen keuzes”. De commissie zegt ook te hebben ontdekt dat Trump op 5 januari twee keer gesproken heeft met zijn voormalig adviseur Steve Bannon, die nog gaat getuigen. Bannon postte daarna een filmpje waarin hij zei dat „de hel zou gaan losbarsten” de volgende dag. Aan het eind van de hoorzitting dinsdag zei Liz Cheney dat Trump onlangs heeft geprobeerd een getuige te bellen die nog voor de commissie moet verschijnen. De getuige nam de telefoon volgens haar niet op, maar ze waarschuwde dat er geen sprake kan zijn van pogingen om getuigen te beïnvloeden en dat er melding van is gedaan bij het ministerie van Justitie.   
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/12/trump-stuurde-tweet-met-oproep-tot-massaal-protest-op-6-januari-na-gekste-bijeenkomst-ooit-a4136251
2022-07-13||Wordt de verguisde Duitse munitiemaker een paradepaardje?||Een hoop stennis toen in februari – een week voor Rusland Oekraïne binnenviel – bekend werd dat de Duitse stad Düsseldorf een sponsordeal met Rheinmetall had gesloten, ten behoeve van lokale sportclubs. Volgens de lokale SPD was door de deal met de wapenfabrikant, die in Düsseldorf zijn hoofdkantoor heeft, een „onacceptabele morele grens overschreden”.  Ook de lokale fractie van de Groenen vroeg de burgemeester de overeenkomst te ontbinden, want „wapenfabrikanten, die altijd weer met twijfelachtige zaken ter discussie staan, zouden geen partner van sportstad Düsseldorf moeten zijn”. Nipt overleefde de sponsordeal een stemming in de raad.  Met name de bommen die Rheinmetall aan Saoedi-Arabië leverde voor de oorlog in Jemen hadden de grootste Duitse wapenfabrikant een slechte naam bezorgd. Machinegeweren van Rheinmetall doken bovendien op in patrouilleboten van het leger in Myanmar. Buitenlandse investeerders krijgen geregeld oproepen van internationale ngo’s om hun geld bij de wapenproducent weg te halen.  En ook in Duitsland heeft de defensie-industrie geen best imago. Vanwege het oorlogsverleden liggen wapens gevoelig. Na de Duitse eenwording werd er juichend bezuinigd op defensie. In het regeerakkoord werd afgelopen december nog voor mondiale ontwapening gepleit.  Maar drie dagen na de Russische invasie in februari beleefde Duitsland een zogenoemde Zeitenwende, een keerpunt. Toen zegde bondskanselier Olaf Scholz (SPD) een injectie van 100 miljard euro in het Duitse leger toe, plus een structurele verhoging van het defensiebudget naar meer dan 2 procent van het bbp per jaar. Die werd in de Bondsdag ontvangen met een staande ovatie.  En amper een maand na de ophef in Düsseldorf verklaarde   Buitenlandminister Annalena Baerbock (Groenen) zich  voorstander van het leveren van zware wapens aan Oekraïne. Als klap op de vuurpijl beloofde Duitsland onlangs meer troepen en materieel beschikbaar te stellen aan de NAVO.  Door de Duitse herbewapening verandert de positie van Rheinmetall.  Tegelijk weerspiegelt het bedrijf de transitie die Duitsland sinds de oorlog in Oekraïne doormaakt. Het land went snel aan  zijn eigen wapengekletter, maar er is nog geen consensus over hoe het nieuwe militaire Duitsland eruit moet zien. Het is de vraag of Rheinmetall straks in één adem wordt genoemd met BASF, Siemens en Volkswagen als paradepaardje van de Duitse industrie. Financieel heeft Rheinmetall het tij ontegenzeggelijk mee. De wapen- en munitietak kreeg het afgelopen kwartaal vijf keer meer bestellingen binnen dan een jaar eerder. En het concern verwacht dit jaar tot 20 procent meer te verkopen dan vorig jaar. Rheinmetall denkt zeker een kwart van de eenmalige investering van 100 miljard in de Bundeswehr om te kunnen zetten in materieel. De waarde van het aandeel verdubbelde sinds de Russische invasie. Oorlogstijd betekent uitdijen. Rheinmetall, in 1899 gesticht  als munitiefabriek voor het Duitse leger, groeide tijdens de Eerste Wereldoorlog van 8.000 naar 48.000 medewerkers. Momenteel telt het bedrijf 24.000 werknemers op 133 locaties wereldwijd. Het zoekt nu  duizenden nieuwe krachten.  En het ging voor de oorlog in Oekraïne, zelfs tijdens de coronapandemie, al niet slecht met het concern. Met een omzet van 5,7 miljard euro was 2021 al een recordjaar voor Rheinmetall.  Dat was overigens niet alleen te danken aan wapenverkopen. Rheinmetall is ook autotoeleverancier en staat als zodanig bekend om zijn duurzame innovaties. Zo maakt het onderdelen voor auto’s die rijden op waterstof, elektriciteit of zonnecellen. Deze tak is verantwoordelijk voor een derde van de omzet.  Het bedrijf produceert ook steeds meer sensoren en radars voor hybride oorlogsvoering, maar bommen en granaten voeren nog altijd de boventoon. Internationaal  staat  Rheinmetall vooral  bekend om zijn gepantserde voertuigen, zoals de Boxer, die ook wordt gebruikt door  de Nederlandse landmacht.  Pantserwagens van de typen Marder en Lynx  rijden onder meer rond in Australië, Chili, Indonesië en Qatar.  Vorige maand presenteerde Rheinmetall op de wapenbeurs in Parijs zijn nieuwe Panther-tank: bewapend met „ongeëvenaarde” vuurkracht en „voorbestemd om het verschil te maken op de slagvelden van de toekomst”. Critici schamperden dat de nieuw Panther weinig meer is dan een nieuw kanon op het oude Leopard-onderstel van de grote Duitse concurrent én samenwerkingspartner Krauss-Maffei Wegmann (KMW).  Panther is overigens een pikante naam, want in de Tweede Wereldoorlog vocht nazi-Duitsland met Panthers tegen onder meer de Sovjet-Unie. Het toekennen van roofdiernamen aan oorlogsvoertuigen is een Duitse traditie sinds 1942. De nieuwe Panther zat natuurlijk al langer in de pijpleiding, maar lijkt toch ontworpen voor de huidige, conventionele oorlog tegen Rusland in Oekraïne. Tanks, gezichtsbepalend in de Eerste en Tweede Wereldoorlog, zijn weer helemaal in trek. Hoe de tank van de toekomst eruit gaat zien, en wie die gaat maken, is  nog niet duidelijk. Maar Rheinmetall is in de race.   Duitsland heeft – zeker vergeleken met Nederland, waar nagenoeg alle fabrikanten zijn opgekocht of gefuseerd – nog een stevige eigen wapenindustrie. Behalve de oude munitiemaker Rheinmetall huisvest Duitsland ook  KMW (vooral tanks en pantserwagens), ThyssenKrupp (met name marinematerieel) en Hensoldt (radars, sensoren, camera’s). Wat gepantserde voertuigen betreft is Duitsland hofleverancier in Europa.  De decennialange verwaarlozing van het Duitse leger heeft wel zijn tol geëist. Duitsland is de vijfde wapenexporteur ter wereld en moet op de internationale markt de VS, Rusland, Frankrijk en China boven zich dulden. De afstand daarmee is met één forse plus een structurele Duitse investering in militair materieel niet zomaar in te lopen. Duitsland zegt zijn eigen wapenindustrie te willen versterken, maar shopt ook buiten de deur. Wapens zijn behalve militaire ook diplomatieke middelen, en Duitsland houdt graag iedereen te vriend. Het kocht de laatste maanden 35 F-35’s van Lockheed Martin en zestig Chinook-transporthelikopters van Boeing, en wil ook een Israëlisch raketafweersysteem.  Bovendien wil de Duitse regering nauwere internationale militaire samenwerking. Er rijden in Europa bijvoorbeeld elf verschillende typen tanks. Fabrikanten zouden elkaar moeten aanvullen in plaats van beconcurreren, hoor je nu uit  alle Europese hoofdsteden. In de praktijk lopen samenwerkingen echter stroef.  Zo werkten Frankrijk en Duitsland eerst samen aan een  nieuwe tank, maar trok Rheinmetall zich onlangs uit het consortium met de Franse fabrikant Nexter terug. Het presenteren van de eigen Panther-tank op de beurs in Parijs werd daar opgevat als een provocatie. In Duitsland heet het dat Nexter de regie over het gemeenschappelijke project naar zich toe getrokken had, terwijl die door de regeringen in Parijs en Berlijn aan Rheinmetall was beloofd. De Fransen zijn ook bitter omdat Duitsland nu  Amerikaanse F-35’s aanschaft, in plaats van te wachten op de gevechtsvliegtuigen die beide landen momenteel samen met Spanje ontwikkelen. En Frankrijk was al niet blij met de strenge Duitse exportregels, die Berlijn  verder wil aanscherpen.  Daar zijn Duitse fabrikanten overigens ook ontstemd over. „Bedrijven in deze huidige dramatische situatie met een uitgebreid wetgevingsproces te belasten lijkt ronduit absurd”, aldus de industriële koepel BDI. Een boze brief naar minister van Economische Zaken Robert Habeck (Groenen), waarin werd geëist dat het wetsvoorstel onmiddellijk werd ingetrokken, wekte onlangs wrevel in Berlijn, meldde zakenkrant Handelsblatt. Met name de „kazernetoon” zou verkeerd zijn gevallen.  De Duitse regering en Rheinmetall botsten al eerder. In 2019 klaagde Rheinmetall de regering met succes aan wegens gederfde inkomsten na een wapenexportembargo voor Saoedi-Arabië naar aanleiding van de moord op journalist Jamal Khashoggi. En ook de openlijke onmin tussen Rheinmetall en Berlijn over wapenleveranties aan Oekraïne getuigt van spanning op de lijn.  Na zijn strijdlustige pleidooi in de Bondsdag eind februari zakte Scholz’ dadendrang in als een pudding. Ja, er gingen antitankwapens naar het Oekraïense front, maar geen zware wapens, ondanks dwingende verzoeken uit Kiev en fikse kritiek in eigen land, onder meer van coalitiepartners FDP en Groenen. Het duurde twee maanden tot Scholz de eerste toezeggingen voor zware wapens deed, en tot op heden kon Duitsland alleen nog maar een aantal houwitsers leveren. Rheinmetall daarentegen was er als de kippen bij. Nog geen etmaal na Scholz’ rede in de Bondsdag deelde Rheinmetall een lijst met   snel leverbare militaire goederen – zoals munitie en luchtafweer – ter waarde van 42 miljard euro. Voor Oekraïne wilde het onder meer honderd oude Marder-pantserwagens  leveren (voor ongeveer 1 miljoen euro per stuk) en begon die alvast – in afwachting van Scholz – „op eigen risico” te moderniseren.  Rheinmetall vroeg ook alvast een exportvergunning aan, zo lekte in april uit via de krant Welt am Sonntag – mogelijk om Scholz onder druk te zetten om snel een beslissing te nemen. Vorige maand meldde Rheinmetall in de populaire krant Bild am Sonntag dat de eerste Marders  klaar staan voor export. Maar een exportvergunning laat nog steeds op zich wachten. En kanselier Scholz reageert steeds korzeliger op vragen van de Duitse pers over ‘het aanbod’ van Rheinmetall.  Buiten de kranten om zal Rheinmetall ook druk zetten op Scholz. Het heeft, evenals andere grote  wapenfabrikanten, een kantoor aan de Pariser Platz, vlakbij  de Bondsdag. Volgens het lobbyregister gaf Rheinmetall vorig jaar meer dan 1,2 miljoen euro uit aan lobbyen bij Duitse politici.  Daarnaast zijn er informele contacten, bijvoorbeeld via Gesellschaften, clubs waar zowel wapenbonzen als politici lid van zijn. En via mensen als Dirk Niebel, van 2009 tot 2013 minister van Economische Samenwerking en Ontwikkeling (FDP), en sinds 2015 lobbyist voor Rheinmetall. De baas van de wapenfabrikant, Armin Papperger, boekt regelmatig een discreet zitje achter in  het fameuze hotel Adlon, ook aan Pariser Platz, voor zijn politieke en diplomatieke gasten.  Ook het publiek wil Papperger graag gunstig stemmen. Zo benadrukt hij in interviews dat Rheinmetall in 2035 CO2-neutraal zal zijn en  dat het zijn pantservoertuigen hybride gaat maken (op elektriciteit tijdens vrede, op diesel in oorlogstijd). De situatie in Oekraïne noemt hij „een catastrofe”. En iedereen wil nu ook horen wat hij te zeggen heeft. De pr-afdeling van Rheinmetall kan alle verzoeken de laatste maanden niet bijbenen.  Ik krijg nu brieven waarin mensen ons bedanken. Dat was vroeger wel anders Armin Papperger bestuursvoorzitter Rheinmetall Pappenbergers boodschap komt aan, vertelde hij aan Handelsblatt. De wapenindustrie stond „in het verleden niet in een goed daglicht. Dat beeld is veranderd. Ik krijg nu van mensen brieven toegestuurd waarin ze ons bedanken voor ons werk. Vroeger kreeg ik heel andere brieven.”  Norbert Czerwinski, die zich namens de Groenen-fractie in Düsseldorf uitsprak tegen een sponsordeal met Rheinmetall, beleefde persoonlijk geen keerpunt eind februari, vertelt hij door de telefoon. „Ik was altijd al tegen het leveren van wapens om aan te vallen en voor het leveren van wapens ter verdediging.”  Oekraïne moet dus wapens krijgen, zegt Czerwinski, „maar dat is niet leuk. Sponsoring wil je van een leuk bedrijf. Dat is Rheinmetall niet.”  Het „stoort” hem dat de wapenfabrikant nu kan zeggen: Rheinmetall sponsort sportstad Düsseldorf. „Ze betalen  voor een beter imago.” Maar Czerwinski gelooft niet dat het werkt. Rheinmetalls bekendheid is wel veranderd door de oorlog in Oekraïne, denkt hij „Opeens kent elke Duitser dit bedrijf. Maar dat is niet per se positief. Die lijst met leverbare wapens die Rheinmetall direct na de Russische invasie publiceerde, dat vonden veel Duitsers obsceen.”  
Marder 
 De Marder is een  infanteriegevechtsvoertuig, dat troepen kan verplaatsen en  kan deelnemen aan een gevecht. De eerste variant werd in 1971 door het Duitse leger in gebruik genomen. De Bundeswehr heeft telt er nu  343.  De Marder is ook  verkocht aan   Argentinië, Chili en Indonesië.  Rheinmetall heeft honderd oude Marders gemoderniseerd en klaargezet voor export naar Oekraïne, maar heeft vooralsnog geen exportvergunning gekregen.   
 Eind vorige eeuw wilden Duitsland, het Verenigd Koninkrijk en   Frankrijk een gezamenlijk pantserwielvoertuig  ontwikkelen. Uiteindelijk werd de Boxer een product van Duitse en Nederlandse samenwerking. De Boxer heeft een onderstel met acht wielen, allemaal permanent aangedreven (8×8), waarop verschillende opbouwen kunnen worden geplaatst. Er zijn al zo’n 1.500 voertuigen in twintig verschillende uitvoeringen besteld door Australië en vier NAVO-landen: Duitsland, Nederland, Litouwen en het Verenigd Koninkrijk. De Koninklijke Landmacht kocht sinds 2008 zo’n   200 Boxers. De Boxer wordt geproduceerd door Rheinmetall en Krauss-Maffei Wegmann (KMW) samen.  
 Vorige maand presenteerde Rheinmetall zijn eerste eigen gevechtstank, de Panther. Het onderstel is wel gebaseerd op de Leopard 2 – de standaard tank van het Duitse leger – van KMW. De geschutskoepel zou wel geheel nieuw zijn en met een kanon van 130 mm „dodelijker” dan de concurrent (120 mm). De driepersoons Panther wordt nog door Rheinmetall getest. ||https://www.nrc.nl//nieuws/2022/07/12/wordt-de-verguisde-duitse-munitiemaker-een-paradepaardje-a4136238
2022-07-13||Hier kun je zien wat stikstof doet. Over het Diemerbos, een nachtmerrie voor ecologen||Niet alleen Europees beschermde natuurgebieden lijden onder luchtvervuiling. Ook het recreatieve Diemerbos bij Amsterdam is bedekt met een deken van onzichtbare stikstof. Waar de stikstof precies vandaan komt, is niet helemaal duidelijk. De uitstoot van ammoniak door boerenbedrijven zal ertoe bijgedragen hebben, maar zeker ook het verkeer in de hoofdstad, de snelwegen eromheen, de industrie in het havengebied. Want het Diemerbos is een ‘groene long’ te midden van stedelijke nijverheid, veel agrarische bedrijven zijn er in de omgeving niet. De effecten zijn ingrijpend, laat ecoloog Arnout-Jan Rossenaar van Staatsbosbeheer zien tijdens een wandeling. Stikstof mag dan onzichtbaar zijn, de gevolgen zijn dat niet. Manshoge brandnetels staan langs de wandelpaden, net als drie meter hoge en langgerekte stekelige braamstruwelen. „In een normaal bos staan ook brandnetels, maar die halen geen twee meter. Het heeft met voeding te maken. Popeye werd sterk doordat hij zo veel spinazie at. Deze brandnetels hebben spinazie gekregen: stikstof.” Zomaar struinen door het in de jaren negentig aangelegde bos is er niet meer bij, of je moet kleding dragen die het volledige lichaam bedekt. Zonder deze maatregelen haal je de overkant van een stukje bos alleen met ontelbare prikken, snij- en schaafwonden. Het Diemerbos is geen Natura 2000-gebied, maar behoort tot het zogenoemde Natuurnetwerk Nederland, dat Nederlandse natuurgebieden met elkaar moet verbinden. Het loofbos met zwarte els, wilg, iep, es, eik, beuk en berk is echter langzamerhand een nachtmerrie voor ecologen aan het worden. Van de vijftig soorten planten en struiken die in een bos als dit zouden kunnen groeien, zijn er in de laatste vijftien jaar nog maar vijf tot tien over, zegt Rossenaar. Het zijn soorten die het surplus aan de voedingsstof stikstof aankunnen, doorgroeien en het licht wegvangen voor andere, meer kwetsbare bossoorten: bosandoorn, geel nagelkruid, grote keverorchis, dagkoekoeksbloem. „Dat zijn soorten die hier nu ontbreken.” Rossenaar wijst nog twee andere soorten aan die gedijen in overdaad: kleefkruid, dat op je kleren blijft plakken, en haagwinde, een plant die zich om andere planten heen slingert. „De lijst met soorten is kort. De biodiversiteit is beperkt.” Rossenaar wijst naar een plant die zich ook tussen de brandnetels en braamstruiken heeft kunnen nestelen: de reuzenbalsemien, een exoot. „Die vindt stikstof ook leuk.” En nog iets: het bos kan zich door woekerplanten niet meer op natuurlijke wijze verjongen. „Voor een klein jong boompje is het ingewikkeld geworden om een grote boom te worden. Ga maar eens groeien, met al die brandnetels en bramen om je heen.” In de discussie over de stikstofmaatregelen van het kabinet hoor je geregeld het argument dat we ons niet zo druk moeten maken om de schade aan de natuur, aangezien de natuur veel sterker is dan mensen denken, en wij eenvoudigweg ook kunnen wennen aan dat sommige soorten nu eenmaal overwinningen boeken ten koste van andere soorten. Fout, zegt Rossenaar. „Je kunt wel vinden dat je met een beperkt aantal soorten genoegen moet nemen. Maar dat is net zoiets als zeggen: het is oké om elke dag alleen nog maar hamburger te eten. Het betekent een enorme verschraling.” Daar komt nog iets bij: hoe schraler de flora, hoe minder insecten er kunnen leven. Rossenaar: „Wat ik heel eng vond, is dat er al enkele plaatsen op de wereld zijn waar geen insecten meer zijn. In China is ergens een plaats waar de bestuiving van de peren niet meer wordt verricht door insecten, maar door mensen met een kwastje. Als we zo doorgaan, dragen de planten straks geen vruchten meer. De tomaat gaat weg. De komkommer. De aubergine. Dan hebben we ons in de voet geschoten. Dan worden groenten onbetaalbaar.” Kortom, wie redeneert alsof er eigenlijk geen stikstofprobleem bestaat en zegt dat het alleen een door ‘Brussel’ verzonnen papieren probleem is, redeneert volgens de ecoloog als iemand die de zwaartekracht ontkent. „Als er ergens een rood alarmlampje brandt, kun je je ogen sluiten, maar daar verandert de kleur van dat lampje niet door.” Rossenaar stapt een  vlindercorridor in, een met gras begroeid slingerend licht pad dat vlinders moet trekken. „Het gonst hier soms van de vlinders.” Vanmiddag valt de opkomst wat tegen, hoewel Rossenaar gelukkig nog wel een gehakkelde aurelia weet te spotten. Het is verleidelijk maatregelen voor te stellen die een einde aan de verstikking van het bos zouden kunnen maken. Rossenaar heeft wel een paar suggesties, zoals een mondiale omschakeling naar kringlooplandbouw. Maar wat kun je als beheerder van natuur nog doen om de effecten van het teveel aan stikstof te beperken? „In bossen weinig”, zegt Rossenaar. Maar op andere plaatsen wel. Zo slaan Staatsbosbeheer en andere natuurorganisaties zowat elke tien jaar aan het plaggen in heidevelden, teneinde de bodem minder ‘rijk’ te maken en daarmee kwetsbare plantjes die het op schrale gronden goed doen een kans te geven. „Als je ziet hoeveel stikstof er nu valt, zou je eigenlijk elke drie jaar willen plaggen”, zegt Rossenaar. Maar dat werkt niet. „Drie jaar is te kort voor de heide om zich opnieuw te ontwikkelen. Dan hou je geen heide meer over.” Kortom: „We zitten aan de grens van wat je nog tegen stikstof kunt doen.” Het gaat gemiddeld genomen redelijk goed met de bossen in Nederland, bleek maandag uit de vijfjaarlijkse bosinventarisatie van Wageningen University & Research. De hoeveelheid bos neemt niet meer drastisch af en de bossen zijn wat gemengder geworden. Dat betekent niet dat  bossen onbedreigd zijn. Met name de overdaad aan stikstof tast de kwaliteit aan. Veel eiken leggen het loodje doordat de bodem uitgeput raakt. De wildgroei aan stikstofminnende soorten als brandnetel en braam verhindert de natuurlijke verjonging. „Dat het gemiddeld genomen goed gaat met de bossen in Nederland, betekent niet dat het overal goed gaat. De effecten van stikstof zijn een sluipend proces dat vooral planten in bossen aantast”, zegt Mart-Jan Schelhaas, bosbouwdeskundige van de Wageningen University & Research en eerste auteur van het bosrapport. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/12/hier-kun-je-zien-wat-stikstof-doet-over-het-diemerbos-een-nachtmerrie-voor-ecologen-a4136294
2022-07-13||Verbod op e-sigaret met zoete smaakjes? ‘Dan gaan we wel naar de dealer’|| „Ik vape niet”, zegt de blonde Wouter, die met zijn twee vrienden Dirk en Christiaan over straat slentert in Amsterdam-Zuid, desgevraagd. „Wij wel”, zeggen Dirk en Christiaan. Hun lievelingssmaken? Ze noemen een trits aan zoetigheden op: bosbes, double apple, apple  peach. Wouter: „Of strawberry ice cream.” Wouter vapet toch niet? „Nou, ik dacht: misschien bent u wel van de politie, of zo.” De drie jongens van een jaar of zestien begonnen alle drie „ongeveer een jaartje terug” met ‘vapen’ of ‘dampen’, zoals het roken van een e-sigaret wordt genoemd. Wouter is inmiddels gestopt. „Een vape met 1.500 puffs [hijsjes] kost een tientje. Veel te duur.” Zijn eerste vape kreeg hij van zijn oudere zus. „Gratis. Cotton candy ice was dat.” De jongens willen niet met hun achternaam in de krant – niet alle ouders weten van hun rookgedrag. E-sigaretten zijn minder schadelijk dan gewone sigaretten, en worden vaak gepresenteerd als alternatief voor de traditionele sigaret. Verstokte rokers kunnen erop overstappen als het niet lukt helemaal te stoppen. Maar ook een andere groep maakt veelvuldig gebruik van de e-sigaret: door de zoete smaakjes en vrolijke kleuren van de apparaten zijn ze aantrekkelijk voor jongeren. Ook de elektronische sigaretten zijn slecht voor de gezondheid en bevatten vaak nicotine. Verkoop van e-sigaretten aan jongeren onder de achttien is verboden. In 2019 bleek uit onderzoek van het Trimbos-instituut dat bijna een derde van de scholieren tussen 12 en 16 jaar weleens een e-sigaret gebruikte. Voor mbo- en hbo-studenten tussen de 16 en 18 jaar was dat 44 procent. Sindsdien is volgens Esther Croes van Trimbos een trend waarneembaar waarbij gebruik van de e-sigaret onder jongeren normaal lijkt te worden. Op een basisschool in het Brabantse Helmond  hadden  kinderen uit groep 7 onlangs e-sigaretten bij zich. Volgens Croes kan de e-sigaret voor kinderen dienen als een opstapje naar de gewone sigaret. „Jongeren die de e-sigaret al eens hebben geprobeerd, beginnen vaker met roken, blijkt uit onderzoek. Dat zou nog aan hun persoonlijkheid kunnen liggen – scholieren die beginnen met dampen zullen misschien sowieso eerder experimenteren en dus eerder gaan roken – maar ander onderzoek liet zien dat ook kinderen zonder die aanleg voor experimenteren vaker gaan roken als ze eenmaal met de e-sigaret zijn begonnen.” Het is geen hard bewijs, zegt Croes, maar wel een „sterke aanwijzing”.  Zo begon het ook bij Christiaan uit Amsterdam-Zuid: „Eerst ging ik vapen, nu rook ik ook sigaretten. Tabak vind ik lekkerder, dus als ik genoeg geld heb, haal ik dat.” Wouter dampte juist alleen vanwege de smaakjes. „Zonder smaakjes had ik het niet gehoeven.” Op school mag vapen niet, toch doen de jongens het weleens. Dirk: „Op de wc of tijdens een film.”  Naar aanleiding van de bevindingen van Trimbos besloot het kabinet de zoete smaakjes te verbieden en alleen nog tabaksmaken toe te staan, om de aantrekkingskracht op kinderen te verminderen. Ook wordt online verkoop verboden, omdat de leeftijdsgrens op het internet makkelijk omzeild kan worden. Aanvankelijk stond het smaakverbod voor  1 juli gepland, maar omdat een aantal stoffen op de toegestane lijst nog gecontroleerd moest worden, werd dat uitgesteld tot 1 januari 2023. Vanaf dat moment mogen verkopers nog een jaar lang de voorraad opmaken. Door de tabaksmaak wel toe te staan, blijft de e-sigaret een alternatief voor rokers die willen stoppen, is de redenatie achter het verbod. E-sigaretfabrikant UEG Holland denkt dat het smaakjesverbod juist voor die mensen „desastreus” is, zegt een woordvoerder. „70 procent van onze verkoop bestaat uit de smaakjes – volwassenen gebruiken die dus ook. Die worden met zo’n verbod teruggeduwd naar de tabaksmaak, wat de stap naar een echte sigaret kleiner maakt. Zij willen juist die associatie niet meer.” Daar is ook Radjen Chotoe van de E-sigaretcorner in Vlaardingen bang voor. „Ik krijg nu al belletjes van klanten in de stress. Het is voor sommige mensen de enige manier om geen tabak meer te roken. Ik zeg dat niet als verkooptechniek, hè, ik ben zelf ook zo gestopt. Had ik het vroeger maar gehad, dan had ik al die jaren die sigaretten niet gerookt.” Volgens Croes van Trimbos  lukt het slechts een „beperkt groepje mensen”  te stoppen met roken door te beginnen met dampen. „Wij zien dat de meeste mensen ernaast blijven roken – daar haal je geen gezondheidswinst uit.” Volgens haar gaat „een vijftiger die van de sigaretten af wil echt niet aan de e-sigaret met bubblegumsmaak”.  Dat ex-rokers vanwege de tabaksmaak misschien eerder geneigd zijn weer op de sigaret over te stappen, weegt volgens een woordvoerder van het ministerie van Volksgezondheid, Wetenschap en Sport (VWS) niet op tegen de winst die het kabinet verwacht te behalen bij jongeren. „Bovendien is het ook een slecht idee om structureel een e-sigaret te roken. Wij willen het niet presenteren als alternatief voor de lange termijn. We gunnen het de ex-roker van harte om helemáál te stoppen, ook met de e-sigaret. Daar zijn stopprogramma’s voor.”  Ook Robin Meeuwis van NLDamp in Breda ziet in zijn winkel veel ex-rokers, „voor wie andere stopmethodes niet werken. Maar we zien de laatste tijd ook veel jeugd, en dat is problematisch.” Nieuwe, jonge klanten (boven de achttien, „minderjarigen komen het vaak genoeg proberen, maar die sturen we meteen weg”)  krijgen bij hem aan de toonbank als eerste de vraag hoeveel zij roken. Als het antwoord is dat ze nog helemaal niet roken, adviseren ze de klant ook niet aan de e-sigaret te beginnen. „We zijn er niet om nieuwe nicotinegebruikers te creëren.” Maar, zegt Meeuwis, „jongeren komen er toch wel aan, ook als het illegaal is. Online kunnen ze het uit China bestellen, dat zal alleen maar meer gebeuren. Een smaakjesverbod kan de illegale markt vergroten, zo raken we de controle op de kwaliteit kwijt.”  De vrees voor illegale  handel is voor het kabinet geen reden om  dan maar af te zien van een smaakjesverbod, zegt de woordvoerder van VWS. „Wij geloven in heldere normstelling. We willen de boodschap afgeven dat een e-sigaret niet oké is, tenzij je hem gebruikt om van de normale sigaret af te komen. Er zullen heus manieren zijn om er toch aan te komen, daarvan kunnen we alleen maar zeggen: gebruik je gezond verstand en doe het alsjeblieft niet.” UEG Holland verdient aan de smaakjes, wat „vanzelfsprekend” meespeelt in het standpunt over een smaakjesverbod, zegt de woordvoerder. „Wij kunnen het grootste deel van ons assortiment straks schrappen. We zullen het moeten hebben van verkoop aan het buitenland. Maar de hoofdmoot is voor ons de volksgezondheid: wij denken dat de vape daaraan bijdraagt.” Ook Radjen Chotoe van E-sigaretcorner vreest voor zijn winkel zodra de smaakjes op zijn. „Ik krijg er hoofdpijn van. Ik denk niet dat ik het red met alleen tabaksmaak.” Wat hij gaat doen zodra het smaakverbod ingaat, weet hij nog niet. „Misschien ga ik wel weer aardappelen verkopen, vroeger was ik groenteman.”  En de tieners uit Amsterdam-Zuid? „Als het niet meer in de winkel kan, halen we het wel bij de dealer.” De dealer? Ja, die bestaat. „Je stuurt gewoon een appje en spreekt ergens af op straat.” miljoen euro is de geschatte jaarlijkse omzet uit e-sigaretten in Nederland, volgens branchevereniging Esigbond procent van de verkoop bestaat volgens de branche uit zoete smaakjes, de overige 30 procent uit tabaksmaak procent van de omzet in de gemiddelde tabakswinkel kwam vorig jaar volgens NSO Retail uit e-sigaretten en toebehoren  procent van de bevolking van achttien jaar of ouder rookte in 2020 regelmatig een elektronische sigaret||https://www.nrc.nl//nieuws/2022/07/12/verbod-op-e-sigaret-met-zoete-smaakjes-dan-gaan-we-wel-naar-de-dealer-a4136286
2022-07-13||Zorgen in de baksteenfabriek: zonder gas kunnen de ovens niet loeien||Het gaatje waardoor je de oven in kunt kijken bij steenfabriek De Zandberg in het Gelderse Gendt is klein. Maar het is groot genoeg om de hel erachter te zien. Achter het raampje spuwen tientallen gasbranders vuur. Vijf dagen lang worden bakstenen van klei uit Nederlandse rivieren hieraan onderworpen, met honderdduizenden tegelijk. Ze lichten oranje op, in een temperatuur die de 1.000 graden Celsius overschrijdt. Bij het uiteinde van de oven ligt een partij opgestapeld klaar, gereed om naar de bouwplaats te gaan. Rodruza, eigenaar van de fabriek, leverde onder meer bakstenen voor het Holocaust Namenmonument in Amsterdam en de hoogste woontoren van Enschede.   Directeur Ivo Würzner, in een pak dat tijdens de rondleiding al wat stofvlekken heeft opgelopen, pakt een gelige steen op: „Hier zijn de uiteinden wat groener.” Dat effect wordt bereikt door nog eens extra gas op de stenen los te laten. „Dat onttrekt meer zuurstof aan de steen.” Door de hoge gasprijs – die afgelopen week steeg tot nieuwe records – is het duurder dan ooit om de ovens te laten branden. Als het moet, wanneer de prijs bijvoorbeeld blijvend hoog blijft, kan er misschien een van de twee tijdelijk uit worden gezet. Hoewel je dat als steenbakker écht wil vermijden. „De oven kan  gaan krimpen bij het afkoelen, omdat hij altijd heel heet is en zelden uit gaat”, legt Würzner uit. Steenfabriek De Zandberg, onderdeel van familiebedrijf Rodruza (tachtig werknemers, twee steenfabrieken, omzet enkele tientallen  miljoenen euro’s), is een opmerkelijk bedrijf. Het is een relatief grote gasverbruiker – maar het bedrijf is klein. Het is geen enorm complex, zoals de fabrieken van kunstmestproducent Yara of papierfabriek Smurfit Kappa Parenco. Er werken maar dertig mensen. Toch gaan er jaarlijks miljoenen kubieke meters gas doorheen – het equivalent van het verbruik van duizenden huishoudens.  Hoe beleeft een klein bedrijf de huidige gascrisis? In het hoofdgebouw van de fabriek in Gendt  opent Würzner zijn laptop. Hij tovert een grafiek tevoorschijn van de gasprijs van de afgelopen maanden. Het is een bekend beeld: pieken en dalen, maar over het algemeen op een véél hoger niveau dan een jaar geleden. Nu ligt de prijs op ongeveer 1,50 euro per kubieke meter, een jaar geleden was dat 30 cent. Terugkijkend zou je natuurlijk toen graag zoveel mogelijk langetermijncontracten hebben afgesloten, zegt Würzner. De praktijk bij Rodruza is dat een deel van het benodigde gas op bepaalde  momenten wordt ingekocht tegen dan ‘vastgeklikte’ prijzen – dan heb je ook al vroeg redelijke zekerheid. Maar  eind 2021 ging de fabriek niet uit van een langdurig hoge prijs. „Je hoorde: dit is tijdelijk, straks zijn de gasvoorraden weer aangevuld.” Daarna volgde de Oekraïne-oorlog, en liep alles op de gasmarkt weer anders. Blijven de prijzen zo hoog, dan wordt het volgens Würzner straks lastig. Het bedrijfsresultaat van Rodruza bedraagt bij een ‘normale’ gasprijs doorgaans enkele miljoenen. Over hoe het nú gaat, en tegen welke prijzen is ingekocht, wil Würzner niet te veel kwijt. Geen enkele steenfabriek doet dat volgens hem, want op die informatie gaat de concurrent zijn prijzen baseren. „Maar het gaat  nog. We produceren en draaien  gewoon.”    Rodruza, dat ongeveer 100 miljoen stenen per jaar maakt, heeft in mei en rond de jaarwisseling zijn prijzen met zo’n 7 procent verhoogd.  De directeur houdt er rekening mee dat de gasprijs vanaf volgend jaar misschien wat terugloopt. Die ontwikkeling valt nu al enigszins te voorspellen, gezien de prijzen die nu worden vastgeklikt voor levering straks. Maar zeker weten doe je het niet. Daarom blijft het spannend, en ingewikkeld, te bepalen hoeveel je als bedrijf op welk moment wilt inkopen tegen een vaste prijs. „Niemand heeft daar enig idee over.”  Dus waar baseer je je dan op? „Tsja, op de informatie die je wel hebt. En eigenlijk ook een beetje op gevoel.” Een hoge gasprijs is één, maar wat als er opeens helemaal geen gas meer is? Van het ministerie van Economische Zaken en Klimaat kreeg Rodruza, net als andere grote gasverbruikers, een paar maanden geleden de vraag hoe flexibel het bedrijf is als er plots helemaal geen gas meer geleverd wordt.  Dat ze nu in Duitsland steeds vaker praten over uitschakelen van bedrijven bij energietekorten, maakt het extra spannend voor Rodruza. „Aan de andere kant is de afhankelijkheid van Russisch gas in Duitsland wel veel groter.”   Biedt deze crisis niet een uitgelezen kans om helemaal van het gas af te gaan? Würzner begrijpt die vraag. Maar hij weerspreekt de suggestie dat de huidige problemen ervoor zorgen dat hij sneller vergroent. „We zijn het aan het onderzoeken, maar het is  een kwestie van jaren.” Met andere steenfabrieken deed hij al onderzoek naar ‘ultradiepe geothermie’ (oftewel aardwarmte) – dat had 10 tot 15 procent kans van slagen, vertelden ingehuurde ingenieurs hem. De ovens elektrificeren ziet hij niet zo snel gebeuren, gezien de vereiste hoge temperaturen. Net als elders in industrieel Nederland is ook in de gemeente Lingewaard de hoop gevestigd op waterstof. De ovens zijn er vermoedelijk niet eens zo heel lastig op aan te passen. Door de wirwar van gasbuisjes die nu de ovens ingaan, kan misschien ook waterstof stromen, hoewel nog weinig over de details bekend is. Hoe ziet het ‘vlambeeld’ er dan uit? Komt de vlam wel onderaan de bakstenen?  En het cruciaalst: wanneer is er überhaupt waterstof, en wanneer lopen de leidingen ervoor naar de oostelijke Betuwe?  Op al die vragen moet de komende tijd antwoord komen. „Tegen 2030 zijn we echt wel vergroend”, zegt Würzner. „Alleen lastig dat we nu de pijn van de gasprijs hebben.”   ||https://www.nrc.nl//nieuws/2022/07/12/zorgen-in-de-baksteenfabriek-zonder-gas-kunnen-de-ovens-niet-loeien-a4136289
2022-07-13||Overname school-app Magister goedgekeurd, ‘blijft genoeg concurrentie over’|| De app is niet zo populair als Instagram, Snapchat of TikTok, maar toch gebruiken zeven tot acht van de tien leerlingen in het voortgezet onderwijs hem. Magister, de 21ste-eeuwse variant van de papieren schoolagenda. Het platform van de Edese uitgever Iddink zegt welk huiswerk je moet maken, vertelt jou (en je ouders) welk cijfer je had voor je laatste proefwerk en verwijst je  voor steeds meer vakken naar de digitale leermiddelen.  En nu komt Magister definitief in handen van Sanoma Learning, met Malmberg een van de drie grote educatieve uitgevers in Nederland. Platform en uitgever onder één dak. Het College van Beroep voor het bedrijfsleven (CBb), het hoogste rechtscollege voor zakelijke geschillen, heeft de overname goedgekeurd van Iddink, educatieve uitgever, schoolboekendistributeur en Magister-maker. Dinsdag deed het CBb uitspraak, onder meer in een beroepsprocedure die was aangespannen door Noordhoff Uitgevers. De concurrent, bekend van de Bosatlas en de wiskundemethode Getal & Ruimte, vreesde dat Sanoma de Magister-app zou gebruiken om de eigen producten te bevoordelen. Wie de digitale schoolagenda bezit, beheert de toegang tot de digitale leermiddelen die een school gebruikt.  Sanoma Learning is het enige overgebleven bedrijfsonderdeel in Nederland van het Finse mediaconcern Sanoma. De Finnen verkochten in 2019 Donald Duck, Margriet, NU.nl en meer publieksmedia aan DPG Media (voorheen de Persgroep). Zij concentreren zich nu op educatieve uitgaven – en nieuwsmedia in Finland. Sanoma Learning is actief in Nederland, België, Polen, Finland en Zweden en haalt met een kleine 1.500 medewerkers een omzet van meer dan 617 miljoen euro (2021). De Nederlandse dochter Malmberg kennen basisschoolleerlingen van de taalmethode Staal en de begrijpend lezen-lessen Leeslink; voor het vwo maakt Malmberg onder meer de aardrijkskundemethode Humboldt. Malmberg, Noordhoff en ThiemeMeulenhoff hebben alle drie circa een kwart van de educatieve markt in handen. Sinds augustus 2019 heeft Sanoma zijn zinnen gezet op Iddink (omzet ruim 140 miljoen euro, driehonderd medewerkers). Vanwege de educatieve uitgaven, de distributietak (na Van Dijk de grootste in Nederland) en natuurlijk Magister. Met de Magister-dienst krijgt Sanoma Learning een sterke positie in educatieve uitgaven. Sanoma zou via Magister inzage krijgen in interne  informatie van concurrenten   Te sterk, aldus de concurrenten. Daarop eiste de toezichthouder Autoriteit Consument en Markt (ACM) in 2021 dat Sanoma het digitale platform „op eerlijke, redelijke en niet-discriminerende voorwaarden” moet openstellen voor andere uitgevers.  Noordhoff Uitgevers, onderdeel van de Europese educatieve groep Infinitas en eigendom van NPM Capital, ging in beroep bij het CBb. Volgens de Groningse uitgeverij zou Sanoma Magister – ondanks de eisen van de ACM – alsnog kunnen gebruiken om producten te bundelen en scholen te verleiden met extra kortingen. Bovendien zou Sanoma  via het platform inzage krijgen in bedrijfsgevoelige informatie van zijn concurrenten. Het CBb stelt nu dat de ACM gelijk had door de overname van Magister-eigenaar Iddink goed te keuren. Volgens het CBb „blijft er na de overname genoeg concurrentie over”. Met het oordeel van het hoogste rechtscollege komt een einde aan de procedure van Noordhoff.||https://www.nrc.nl//nieuws/2022/07/12/overname-school-app-magister-goedgekeurd-blijft-genoeg-concurrentie-over-a4136287
2022-07-13||Nu Elon Musk niet meer wil, staat Twitter met lege handen|| Wat staat er nog overeind van Twitter nu de orkaan  Elon Musk is uitgeraasd?   Musk zou Twitter kopen, gaf het bedrijf er weken van langs via zijn persoonlijke  Twitter-account   en zag vrijdag ineens toch van de aankoop af. Het socialemediabedrijf blijft ondertussen in verwarring achter. Zonder toekomstplan, in afwachting van een juridische strijd die ongetwijfeld jaren in beslag gaat nemen.   De Tesla-topman  en Twitter waren in april een bedrag van 44 miljard dollar (destijds 41 miljard euro)  overeengekomen, ruim 54 dollar per aandeel. Dat was voor Twitter achteraf bezien een uitstekende deal. De beurskoers van het bedrijf  staat op dit moment  ruim 20 dollar lager.   Maar vlak na het sluiten van de overeenkomst sloeg de twijfel bij Musk toe. De Amerikaanse beurs – met name tech-aandelen – maakte een duikvlucht   en Musk leek te veel geld te hebben geboden  voor Twitter. Het financieren van de deal  bleek zelfs voor de rijkste persoon op aarde een lastig verhaal. Musk zei  dat  Twitter contractbreuk pleegde door geen duidelijkheid te geven  over het aantal spamaccounts op het platform. Deze „foutieve en misleidende informatie” was, aldus Musk, reden om zonder consequenties van de deal af te kunnen zien.         Of dat klopt, zullen de rechters van de Ondernemingskamer in Delaware  uiteindelijk gaan bepalen. Advocaten van Twitter noemden  de  poging van Musk om de deal te beëindigen zondag in een brief „ongeldig en onrechtmatig”  en stelden dat  Musk „bewust, opzettelijk en materieel” zijn overeenkomst om het bedrijf te kopen, heeft geschonden.   Musk reageerde op zijn Musks: met een meme via Twitter.  Met een reeks foto’s  van hemzelf, hard lachend, met de tekst: „Nu willen ze me in de rechtbank dwingen om Twitter te kopen.”      Hoe dit gaat aflopen is lastig te zeggen. Volgens verschillende juridische experts die zich de afgelopen dagen  door  Amerikaanse media lieten interviewen, heeft Twitter een sterke zaak. In de overeenkomst is een clausule opgenomen, die Twitter de mogelijkheid geeft Musk aan te klagen als de deal alsnog niet doorgaat. Daarbij moet Musk een schadevergoeding van 1 miljard dollar betalen, een bedrag dat Musk – met een vermogen van zo’n 200 miljard dollar  – overigens makkelijk kan missen. Aandeelhouders   die door de deal zouden  worden uitgekocht kunnen het bedrag dat ze mislopen echter ook op Musk  verhalen. In dat geval kunnen de schadevergoedingen in de miljarden lopen.  Toen in 2020 luxemerk LVMH (Louis Vuitton Moët Hennessy) juweliersketen Tiffany & Company kocht voor 16,5 miljard dollar,  probeerde LVMH na de uitbraak van de coronacrisis  onder de deal uit te komen. Uiteindelijk kocht LVMH het bedrijf na tussenkomst van de rechter alsnog, met een korting van 425 miljoen dollar. Als de rechter nu opnieuw een dergelijke redenering volgt, is  de kans aanwezig dat Musk Twitter alsnog voor minder geld kan kopen dan de 44 miljard dollar die hij er in eerste instantie voor zou betalen. De reputatie van Twitter, toch al niet zo best, is door de zaak nog verder geschaad Voor Twitter is het hoe dan ook slecht nieuws. De reputatie van Twitter, toch al niet zo best, is door de zaak nog verder geschaad. Sinds Musk de deal aankondigde, heeft hij een stroom van negatieve berichten over het bedrijf de wereld in gestuurd. Overigens voor een deel via Twitter zelf (Musk is met ruim 100 miljoen volgers de invloedrijkste Twitteraar ter wereld).  In brieven aan beursautoriteit SEC en in presentaties aan investeerders bekritiseerde Musk Twitters „dalende zakelijke en financiële vooruitzichten” en  hield  hij het management verantwoordelijk voor een – volgens Musk – nauwelijks innovatief en  inferieur product. Het bedrijf maakte daarnaast  een  cruciale fout  door toenmalig president Donald Trump van het platform te verwijderen,  wegens het aanhoudend verspreiden van desinformatie, aldus Musk. Dit alles heeft geleid tot een verslagen sfeer op de werkvloer van Twitter, volgens The New York Times en techsite Wired, die spraken met werknemers van Twitter. Het bedrijf van huidig topman Parag Agrawal zit midden in een bezuinigingsoperatie, neemt  geen nieuwe werknemers aan en liet  onlangs een aantal topmanagers gedwongen vertrekken.  Twitter  kampt met een moeizame online advertentiemarkt en ziet al jaren het aantal gebruikers veel trager stijgen dan   andere, concurrerende sociale media. De  kostenbesparingen moesten het bedrijf klaarmaken voor een nieuw tijdperk, onder leiding van Elon Musk.       „Musk heeft met ons geklooid, de  aandelenkoers genaaid en een hoop ontslagen veroorzaakt”, aldus een Twitter-werknemer tegen Wired. „Maar de moraal is nu zo verdomde laag, dat hier toch niemand meer wil zijn.”||https://www.nrc.nl//nieuws/2022/07/12/nu-elon-musk-niet-meer-wil-staat-twitter-met-lege-handen-a4136285
2022-07-13||Op deze foto&#8217;s kijken we 13 miljard jaar terug in de tijd|| Gelukt: de ruimtetelescoop James Webb (JWST) werkt en zijn eerste vier officiële foto’s zijn met de wereld gedeeld. De Amerikaanse president Joe Biden kreeg maandagavond (in de VS) al de eer om de eerste foto te laten zien. Hierop staan extreem verre sterrenstelsels: van een aantal sterrenstelsels heeft het licht er maar liefst 13 miljard jaar over gedaan om naar de aarde te reizen. Dat betekent dat het licht dat de telescoop vastlegde niet lang na het ontstaan van het heelal door deze sterrenstelsels verzonden werd.  NASA deelde dinsdagochtend (in de VS) de andere drie foto’s met de wereld, waaronder beeld van een uitdijende gaswolk rondom een stervende ster. Daarnaast publiceerden de Amerikanen ook meetgegevens van een hete planeet in een ander zonnestelsel.  JWST is de grootste en krachtigste ruimtetelescoop ooit en is het resultaat van een samenwerking tussen NASA, de European Space Agency (ESA), en de Canadian Space Agency (CSA). De telescoop heeft vier infrarood-instrumenten aan boord, waarmee hij dus zo’n dertien miljard jaar terug in de tijd kan kijken. Dat doet hij met behulp van infraroodlicht. Hoe werkt dat? Het licht dat van oeroude sterren richting de aarde reist, wordt uitgerekt door de uitdijing van het heelal. Hoe dieper we in het heelal om ons heen kijken, hoe verder terug we in de tijd kijken. Licht dat van ver komt rekt tijdens het reizen ver uit. Dat komt doordat licht wordt uitgezonden met een bepaalde frequentie: pulsjes met pauzes ertussen. Door het uitdijende heelal worden de pauzes steeds langer, de ruimtes tussen de lichtpulsjes worden groter. Het uv-licht van verre sterren, dat een hoge frequentie (korte tussenpauzes) heeft, is uitgerekt tot infrarood (lange tussenpauzes), als het is aangekomen op aarde.  Eind jaren tachtig al namen astronomen zich voor om een infraroodtelescoop te bouwen waarmee ze naar dit uitgerekte, oude licht konden kijken. Na een lange reeks vertragingen werd de ruimtetelescoop, met een prijskaartje van zo’n tien miljard euro, afgelopen kerst gelanceerd. Na zijn vertrek van de aarde, maakte JWST een reis van anderhalf miljoen kilometer naar zijn bestemming in een baan om de zon en klapte hij onder meer zijn 6,5 meter grote spiegel uit. Dat was zenuwslopend, „er waren meer dan driehonderd momenten waarop het mis kon gaan”, aldus Ewine van Dishoeck. Zij is astronoom aan de universiteit Leiden en was dertig jaar betrokken bij de ontwikkeling van de telescoop. „Maar dat ging allemaal goed.” Na het ontplooien van de spiegels, volgden vijf maanden waarin NASA-technici het gevaarte met commando’s vanaf de aarde afstelden. JWST stuurde sinds februari al foto’s naar huis waaronder ‘selfies’ van de spiegel en een foto van een ster. Die beelden waren bedoeld om NASA-technici de telescoop te helpen afstellen. JWST presteerde met die testfoto’s al boven alle verwachtingen. De allereerste officiële foto werd afgelopen maandag dus gedeeld door Biden. Daarop zijn extreem verre en zwakke sterrenstelsels afgebeeld. Om dat voor elkaar te krijgen, maakten wetenschappers slim gebruik van een kosmologisch verschijnsel. De sterrenstelsels liggen, vanuit de aarde gezien, achter sterrenstelselcluster SMACS 0723. Dat cluster zelf ligt op 4,6 miljard lichtjaar van de aarde. De massa van het cluster buigt het licht dat van de nóg verdere sterrenstelsels naar de aarde reist een beetje af, waarbij dat licht versterkt wordt door de afbuiging. Dat heet het gravitatielens-effect en werkt als een soort vergrootglas. De verdere stelsels zijn daardoor ook zichtbaar op de foto, achter en rondom SMACS 0723.  „Dankzij dit effect gecombineerd met de kwaliteiten van JWST kunnen wij nu extreem ver terug in het heelal kijken”, zegt Van Dishoeck. „De onthulling van JWST’s eerste kleurenfoto’s is echt een mijlpaal. Dit is een missie die we maar een keer per generatie meemaken.” Dinsdag deelde NASA de drie overige beelden. Op één foto stond de Carinanevel, die zo’n 7.600 lichtjaar verwijderd is van de aarde. Dit soort nevels zijn wolken van gas en stof waarin nieuwe sterren geboren worden. De Carinanevel is een van de helderste nevels. Op een andere foto staat een uitdijende gasschil rondom een stervende ster. Deze schil heet de Zuidelijke Ringnevel en staat zo’n 2.000 lichtjaar van de aarde. Tenslotte fotografeerde JWST ook een compact groepje sterrenstelsels:  het Kwintet van Stephan op een afstand van zo’n 290 miljoen lichtjaar.  Harde data zijn er ook: NASA publiceerde dinsdag door JWST verkregen meetgegevens van een hete planeet in een ander zonnestelsel, WASP-96 b. Die planeet staat ongeveer 1.150 lichtjaar van de aarde en is iets groter dan Jupiter.   „De nu gepubliceerde foto’s zijn overigens nog gewoon JPG’s”, zei Van Dishoeck. „Ze zijn bedoeld om aan het grote publiek te laten zien wat JWST kan. Woensdag komen de data achter de gepubliceerde foto’s vrij waar we als wetenschappers onderzoek mee kunnen doen.”||https://www.nrc.nl//nieuws/2022/07/12/geboorte-en-dood-in-het-heelal-a4136283
2022-07-13||De ‘havermelktoeslag’ wordt steeds minder gevraagd|| Goed nieuws voor de klimaatbewuste of lactose-intolerante koffiedrinkers in de grote stad. Wie een flat white of latte macchiato met plantaardige melk bestelt, hoeft op steeds minder plekken extra te betalen. Onlangs besloot de Coffee Company, een landelijke keten met vooral veel vestigingen in Amsterdam, te stoppen met het doorberekenen van de – duurdere – haver-, soja- of amandelmelk aan de klant. Eerder schrapten ketens als de AH To Go, Julia’s en (een deel van) de filialen van  Starbucks de ‘havermelktoeslag’ al. Voor de Coffee Company vormen de soja lattes en havercappuccino’s inmiddels een derde van de omzet, zegt brand director Jasper Uhlenbusch. „Bij sommige vestigingen in het centrum zelfs 50 procent.” Volgens Uhlenbusch „voelde het niet goed” dat klanten juist méér moesten betalen voor klimaatvriendelijkere koffie. Het schrappen van de toeslag – 30 eurocent per kopje – betekent dat de Coffee Company „een beetje minder marge” zal verdienen, zegt Uhlenbusch. Al is „het gat” in de inkoopprijs „niet zo groot meer” sinds de Coffee Company vorig jaar in handen kwam van de grote cateraar Albron.  Niet iedereen is te spreken over de opmars van de soja- en haver lattes, die buiten de Randstad vooral worden gezien als statussymbolen voor grootstedelijke millennials.  Sommige boeren zien met lede ogen aan dat de havermelkconsumptie in koffiezaken stijgt ten koste van hun koemelk. Volgens Michel Penterman van Boeren van Amstel, een lokale coöperatie die koemelk levert aan Amsterdamse horeca, valt er „geen eerlijke vergelijking” te maken tussen de eco-afdruk van koemelk en die van plantaardige zuivel. „Als de consument het wil, prima. Maar waar komt de soja vandaan? Misschien wel uit het Amazonegebied. Krijgen de haverboeren ook een eerlijke prijs? En wat is de CO2-afdruk van het transport? Vaak is dat niet duidelijk.” Volgens Uhlenbusch van de Coffee Company heeft het Zweedse bedrijf Oatly, wiens havermelk bij hem in de koffie gaat, „zijn duurzaamheidsverhaal op orde”. In zijn laatste jaarverslag meldt Oatly dat de CO2-afdruk van het bedrijf in 2020 met 77 procent is gestegen, vanwege de groeiende omzet. Toch stoot de productie van plantaardige melk nog altijd drie keer zo weinig CO2 uit als die van koemelk, blijkt uit onderzoek van Oxford University. Nog niet alle koffieketens hebben overigens afscheid genomen van de ‘havertoeslag’, volgens recent onderzoek van ngo ProVeg. Bij Coffeelovers en La Place moet een klant nog steeds 30 respectievelijk 50 eurocent extra aftikken.||https://www.nrc.nl//nieuws/2022/07/12/de-havermelktoeslag-wordt-steeds-minder-gevraagd-a4136282
2022-07-13||Miedema: ‘Blessure bij Van Veenendaal was al een aderlating’||Kort fronst ze vanachter haar beeldscherm de  wenkbrauwen, dan volgt een diepe zucht. „Natuurlijk baal je even. Je gaat hier vol positieve energie en goede hoop naar toe, en dan verlies je eigenlijk drie ploeggenoten in één wedstrijd.”  Vivianne Miedema  kon toen nog niet weten dat  ze na twee blessures en een  coronageval  zelf óók na een positieve test langs de kant zou komen te staan.   Ze was nota bene nog maar net aangewezen als de nieuwe aanvoerder van het gekwetste Oranje.  Op z’n zachts gezegd een zeer ongelukkig begin  van het EK. De positieve tests  van Jackie Groenen en Miedema  zetten de staf en speelsters  wel verder   op scherp. „Ook al is het veel losser nu, we hebben als team  een bepaalde verantwoordelijkheid”,  zegt Miedema eerder vanuit het Worseley Park Hotel in Manchester.  „Dat houdt ook in dat het niet heel slim is om met Jan en alleman te gaan knuffelen na de wedstrijd. We hebben het er intern over gehad. Dat mag gewoon niet weer gebeuren.” Het vertrek van aanvoerder Sari van Veenendaal, die een schouderblessure opliep, noemt ze een aderlating, zowel op het veld als daarbuiten. Van Veenendaal komt dit EK niet meer terug. Miedema is er op woensdagavond tegen Portugal ook niet bij, maar  mogelijk later in het toernooi weer wel.   „Zij is de afgelopen vijf jaar de nummer één geweest, ze weet hoe ze een team kan samenbrengen en kan motiveren op de juiste momenten. Dat gaan we nu missen”, zegt Miedema over Van Veenendaal.  Tegelijkertijd, zegt ze, zijn er meerdere speelsters die het leiderschap op zich kunnen nemen. Miedema, topscorer van Oranje met 94 doelpunten in 112 interlands, liet de laatste jaren  binnen en  buiten de lijnen al van zich horen. Ze houdt ervan om met trainers te sparren. Met de vorige bondscoach, Sarina Wiegman, kon dat  tot verhitte discussies leiden. Met Mark Parsons lijkt het er wat gemoedelijker aan toe te gaan. Zo kwam het idee van hen beiden om halverwege de wedstrijd tegen Zweden Jill Roord en Daniëlle van de Donk van positie te laten wisselen, zodat Roord op de nummer tien-positie kwam en Van de Donk doorschoof naar rechtsbuiten. „Vlak voor de wedstrijd zagen we aan hun opstelling dat ze anders gingen spelen dan we hadden verwacht. Uiteindelijk kwamen Mark en ik tot dezelfde conclusie en stond de rest van de meiden er ook direct achter.” Hoewel ze pas 25 jaar oud is – vrijdag wordt ze 26 – is Miedema bezig aan haar vijfde grote toernooi. Een groot verschil met negen jaar geleden, toen ze als broekie van zeventien aansloot bij speelsters die tien jaar ouder waren dan zij en tussen de trainingen door nog haar huiswerk moest maken. Dat het EK in Engeland wordt gehouden maakt het extra bijzonder. „Dat voelt op dit moment als mijn eerste thuis”, zei ze in aanloop naar het toernooi. Bij  Arsenal groeide de spits uit Hoogeveen  uit tot een internationale superster. Het nieuwe contract dat ze dit jaar tekende bij de Londense club maakt haar, naar eigen zeggen, de best betaalde speelster van de Engelse competitie. En dan is er nog haar functie als rolmodel, iets wat ze erg serieus neemt. „Als voetbalsters hebben we een voorbeeldfunctie, als speelster én als persoon.” Haar rol als ambassadeur van War Child sluit daar naadloos bij aan. Dat ze na een lang en zwaar seizoen, waarin ze ook nog een studie afrondde, tijdens haar vakantie een dag vrijmaakte om met kinderen in een asielzoekerscentrum te voetballen, zegt volgens haar zaakwaarnemer Leoni Blokhuis „alles over wie Viv is. Pel je het velletje eraf, dan zie je een super lieve, slimme en rustige meid. Op het veld zie je iemand die wil winnen en scoren.” In het verleden leidde dat er nog wel eens toe dat Miedema nukkig over het veld sjokte wanneer de dingen niet zo liepen als dat ze zou willen, wat het voor de mensen om haar heen niet altijd gemakkelijk maakte om met haar te werken. „Als Vivianne de bereidheid zou hebben om zich wat meer open te stellen naar de wereld om haar heen, dan denk ik dat ze nog veel beter zal gaan voetballen”, zegt voormalig assistent-bondscoach Foppe de Haan in het boek Samen Sterk. Miedema maakt er geen geheim van dat ze onder begeleiding van een psycholoog heeft gewerkt aan haar mentale ontwikkeling. In het blad Helden vertelt ze over het traject dat ze onlangs afrondde. „Mijn ploeggenoten weten niet wat ze meemaken. Ze leren me beter kennen omdat ik open ben. Ik word begrepen.” Of daarmee de voorspelling van De Haan is uitgekomen? „Ik denk het wel”,  zegt ze. „Hoewel het ook te maken had met ouder worden en  ervaring opdoen. Maar ik heb ook geleerd dat op het moment dat ik me openstel en ik mijn frustraties deel,  ik die  niet meeneem het veld op. Maar geloof me, wanneer ik nu de bal niet krijg, zal ik nog steeds zeuren, hoor.” Op woensdagavond, in de tweede groepswedstrijd tegen Portugal, zal Miedema er niet bij zijn.  „Ze hoopt dat haar ploeggenoten alle  tegenslagen als extra motivatie kunnen gebruiken. Op de vraag of ze, net als Sari van Veenendaal, als aanvoerder  de groep voorafgaand aan een wedstrijd zal toespreken in een cirkel, antwoordt ze op z’n Miedema’s: „Ligt eraan of ik zin heb die dag of niet.”||https://www.nrc.nl//nieuws/2022/07/12/miedema-blessure-bij-van-veenendaal-was-al-een-aderlating-2-a4136281
2022-07-13||Mali arresteert 49 Ivoriaanse soldaten. Ziet ze als ‘huurlingen’||Een week nadat regionale sancties tegen het door staatsgrepen geplaagde Mali werden opgeheven, dreigt een volgende diplomatieke crisis. 49 soldaten uit Ivoorkust die zondag in hoofdstad Bamako landden ter ondersteuning van de VN-vredesmissie in het land, zijn opgepakt. De Malinese junta beschuldigt de soldaten ervan ‘huurlingen’ te zijn die met hun komst de „dynamiek van de herstichting van Mali” willen doorbreken. Gekleed in zijn legeruniform zei kolonel Abdoulaye Maïga, woordvoerder van de Malinese regering, maandag op tv dat de soldaten naar Mali waren gekomen zonder de autoriteiten van hun komst op de hoogte te brengen. „Ze bevonden zich illegaal op het nationale grondgebied […] zonder missiebevel of toestemming.” Die lezing wordt door de Ivoriaanse autoriteiten stellig ontkend. Een woordvoerder van de VN-vredesmissie verduidelijkte een dag eerder al op Twitter dat de soldaten al enkele jaren logistiek ondersteuning bieden aan een van de contigenten van de missie. Zij zijn gedetacheerd bij het private bedrijf Sahel Aviation Service, dat door de Duitsers binnen MINUSMA wordt ingezet. Onder meer ook op de luchthaven van Bamako. In een communiqué schrijven de Ivorianen dinsdag dat sinds 2019 zeven contingenten van hun soldaten op de luchthaven gestationeerd waren „zonder enige problemen”. Ze roepen de Malinese autoriteiten dan ook op de „onterecht gearresteerde soldaten” per direct vrij te laten. De arrestatie van de 49 soldaten zet de verhouding op scherp met Ivoorkust. Dat land speelde een leidende rol bij de sancties die West-Afrikaanse leiders de afgelopen maanden als duimschroef gebruikten om verkiezingen in Mali af te dwingen. Die maatregelen trokken een zware wissel op Mali’s economie. Ze zijn vorige week opgeheven nadat een routekaart voor verkiezingen werd overeengekomen. Het incident is óók een  signaal naar de VN-missie, wiens mandaat vorige week door de Veiligheidsraad in New York met een jaar werd verlengd. Maar de junta beschouwt de blauwhelmen steeds meer als een bedreiging en legt allerlei beperkingen op.  Mali ziet zich daarin gesteund door Rusland, dat de afgelopen maanden stevig voet aan de grond kreeg in het door conflict verscheurde land. Terwijl oud-kolonisator Frankrijk zich uit Mali terugtrekt, nemen Russen zijn plaats in. Volgens het Westen gaat het daarbij om huurlingen van de omstreden Wagner Group, een privaat militair bedrijf wiens eigenaar nauw is met het Kremlin. De Malinese regering ontkent dat.   Dat zij op hun beurt de Ivoriaanse soldaten nu ervan betichten ‘huurlingen’ te zijn, lijkt allereerst een tegenreactie. Tegelijk voedt het de paranoia, binnen de Malinese regering en onder een deel van de bevolking, dat vanuit het buitenland plannen worden beraamd om hen omver te werpen.  ||https://www.nrc.nl//nieuws/2022/07/12/mali-arresteert-49-ivoriaanse-soldaten-ziet-ze-als-huurlingen-a4136280
2022-07-13||Na Groenen test ook Oranje-spits Miedema positief op corona||Het Nederlands vrouwenelftal heeft dinsdagavond een grote tegenslag te verwerken gekregen. Aanvoerder Vivianne Miedema is positief getest op corona, zo meldt de KNVB. Middenvelder Jackie Groenen testte zondag al positief. Beide speelsters zitten in isolatie en missen sowieso de wedstrijd tegen Portugal, komende woensdag. Zodra zij klachtenvrij zijn en negatief testen kunnen ze weer aansluiten bij de selectie, aldus de KNVB. Nadat Groenen positief testte, had juist Miedema kritiek geuit op haar teamgenoten, die familie en vrienden na de openingswedstrijd op innige wijze hadden begroet: „Als team hebben we een bepaalde verantwoordelijkheid. Het is niet slim om Jan en alleman te gaan knuffelen”, zei Miedema, die met 94 doelpunten topscorer aller tijden is van het Nederlands elftal. Na de positieve coronatest van Groenen, afgelopen zaterdag, scherpte het Nederlands elftal de coronaprotocollen aan. Zo houden ze meer afstand en spreken ze digitaal met de pers. Mondkapjes dragen de dames vooralsnog niet. De selectie dunt niet alleen uit door corona. De Oranjedames zagen keeper Sari van Veenendaal afhaken met een schouderblessure. Zij komt dit EK niet meer in actie. Het Nederlands elftal begon het EK voetbal in Engeland zaterdag met een gelijkspel tegen Zweden. Woensdagavond speelt het in Leigh tegen Portugal. Zondag staat de laatste groepswedstrijd tegen Zwitserland op het programma.||https://www.nrc.nl//nieuws/2022/07/12/na-groenen-test-ook-oranje-spits-miedema-positief-op-corona-a4136270
2022-07-13||De Finnen willen wel klimaatneutraal, maar niet hun auto opgeven||Naast de douche in de kleine studio van Salla Havia hangt een timer. Als die na vijf minuten stopt, moet ze onder de douche vandaan.  Toegegeven, soms doucht ze weleens langer. „Maar ik ben me wel meer bewust van mijn waterverbruik”, zegt de 21-jarige onderwijskundestudent.  Havia woont in het Student Village in de Finse stad Turku, met huisvesting voor vierduizend studenten het grootse studentencomplex in Finland. Ze leert hier „niet te leven zoals je wilt”, maar rekening te houden met het klimaat. Dat vindt ze belangrijk, hoewel ze hier vooral woont wegens de lage prijs van de studio. Student Village is onderdeel van Turku’s ambitie om in 2029 CO2-neutraal te zijn. De oudste stad van Finland wordt gezien als de meest Europese van het land en doet door zijn vele heuvels een beetje denken aan Rome. De bewoners trotseren de hoogteverschillen behendig met de felgekleurde elektrische steps die overal in de stad te vinden zijn, maar de auto is nog niet verdwenen uit het straatbeeld. Finland stemde begin deze maand in met wettelijk vastgelegde CO2-reductiedoelen. Dit betekent dat de overheid via de rechter verantwoordelijk kan worden gehouden als de doelen niet worden gehaald. De aangescherpte ambities van Finland gaan verder dan de vrijblijvende mondiale afspraken over klimaatneutraliteit in 2050. De Finnen willen in 2040 zelfs meer CO2 uit de lucht halen dan ze uitstoten. Nog dit jaar wil Turku, met 200.000 inwoners een van de grotere steden van Finland, helemaal stoppen met het gebruik van kolen. Een ondergrondse fabriek, gelegen in een grot onder de stad, gebruikt grote warmtepompen om energie te halen uit afvalwater dat uit de afvoeren en riolen van de stad stroomt. De installatie produceert bijna tien keer meer energie dan ze verbruikt en heeft de jaarlijkse CO2-uitstoot sinds 2017 gehalveerd tot tienduizend ton. De fabriek genereert genoeg warm water om twaalfduizend  woningen te verwarmen. Niina Ruuska, klimaat- en milieubeleidsmedewerker van Turku, noemt het „revolutionair denken”. „Behalve dat we energie opwekken, zuiveren wij het water”, vertelt zij buiten op een bankje voor haar kantoor. „Dat is van belang omdat wij bijdragen aan de vervuiling van de Oostzee.” Deze zee is de meest vervuilde van Europa, blijkt uit cijfers van het Europees Milieu Agentschap (EEA) – er valt dus nog wel wat te winnen.  Turku heeft met zijn innovaties de uitstoot van broeikasgassen met 55 procent verminderd ten opzichte van 1990 en werd in 2020 door een organisatie voor lokale overheden uitgeroepen tot de beste middelgrote stad van Europa op het gebied van klimaatactie.   Ruuska plaatst daar wel een kanttekening bij: „In de methode die daarbij werd gebruikt, wordt de consumptie van burgers niet meegenomen.” Dat betekent dat bijvoorbeeld de gevolgen van het eten van vlees of het dragen van fast fashion niet meetellen. En dat is nu net het probleem. „Een derde van de uitstoot van bewoners komt van consumptie”, legt klimaatonderzoeker aan de Universiteit van Turku Jukka Käyhkö telefonisch uit, vanuit zijn zomerhuisje buiten de stad. Onder consumptie schaart hij ook het autogebruik. „Dit is iets waarover de stad geen controle heeft. Finland  is een groot en dunbevolkt  land, afstanden zijn lang en buiten de steden is het openbaar vervoer niet heel goed. Dus maken Finnen veel gebruik van de auto.”  Bij een recyclingcampagne in Turku wordt tweedehands kleding gesorteerd. Consumptie door burgers, zoals het dragen van fast fashion, veroorzaakt een derde van de CO2-uitstoot van de stad.  Foto Alister Doyle/Thomson Reuters Foundation Dat is goed te zien op het marktplein in het hart van de stad. Het verbindt de drukbezochte winkelstraten met elkaar en ligt al jaren open. Voetgangers lopen met gevaar voor eigen leven naast de auto’s op de weg. De reden voor het oponthoud is de bouw van een ondergrondse parkeergarage, een plan dat 25 jaar geleden is bedacht. „Ik begrijp echt niet dat de stad nu nog een parkeergarage bouwt in het centrum”, zegt onderzoeker Käyhkö. Dat er straks zonnepanelen op het plein worden geïnstalleerd, maakt voor hem niet uit. „Waarom worden het geen ondergrondse bushaltes?” Veel huishoudens hebben nog steeds twee auto’s, vertelt Ruuska, en er liggen nog geen plannen op tafel om de auto uit de stad te weren, al legt de gemeente volgens hem meer fietspaden aan en gaat de maximumsnelheid voor auto’s in de stad omlaag. „Wanneer je aan de auto komt, kom je aan iemands keuzevrijheid.” De initiatieven die er zijn, komen uit de private sector. Zo zijn er elektrische deelauto’s beschikbaar bij appartementencomplexen, die door de kosten te delen ook voor mensen met een lager inkomen betaalbaar zijn.  Al deze initiatieven zijn nog lang niet genoeg om de hele stad duurzaam te maken.  Is de ambitie om in 2029 CO2-neutraal te zijn dan wel realistisch? Nee, zegt Käyhkö. „De enige manier om dat doel te halen, is door CO2 te compenseren.” De stad is van plan om dat te doen door meer dennenbomen te planten, die CO2 kunnen opnemen. Hoeveel bomen daarvoor nodig zijn, is nog niet duidelijk. „Maar dat heeft op andere vlakken weer gevolgen voor het klimaat”, waarschuwt hij. „Wat doet dat bijvoorbeeld met de biodiversiteit?” Hoewel de onderzoeker het een goed idee vindt om een scherp klimaatdoel te stellen, kan Turku volgens hem beter toegeven dat de huidige ambitie te hoog gegrepen is. „Zelfs als we CO2 compenseren met het planten van bomen, is dat geen langetermijnoplossing”, vindt hij. „Je kunt niet eindeloos blijven planten. Anders bestaat heel Finland over honderd jaar uit bossen. Het zou beter zijn om CO2 uit de lucht te onttrekken.” In de stad is een bedrijf dat hiervoor nieuwe technologieën ontwikkelt, vertelt Käyhkö. Maar ook dat stemt hem niet meteen optimistisch. „Op grote schaal zal dat voorlopig niet lukken.”||https://www.nrc.nl//nieuws/2022/07/12/de-finnen-gaan-voor-klimaatneutraal-maar-willen-hun-auto-niet-opgeven-a4136271
2022-07-13||Tweede Kamerlid Gündogan gaat aangifte doen tegen FVD-collega Van Meijeren||Tweede Kamerlid Nilüfer Gündogan is van plan aangifte te doen tegen collega-Kamerlid Gideon van Meijeren van Forum voor Democratie vanwege uitspraken die hij deed tijdens een boerenprotest. Dat heeft Gündogan maandag bekendgemaakt. Naar aanleiding van berichtgeving door de NOS bevestigt Gündogan aangifte te zullen doen voor opruiing en het aanzetten tot geweld. Ze zegt de aangifte momenteel voor te bereiden met juridisch adviseurs en een dezer dagen naar de politie te stappen.  Gündogan doet aangifte vanwege woorden die Van Meijeren op 2 juli uitsprak in het Gelderse Tiel. Hij zei daar dat het „ook niet altijd gezond is in een democratie als er een taboe rust op het gebruik van geweld”, omdat de staat wel kan overgaan op geweld. Volgens Van Meijeren gebruikt de staat zelfs „fors geweld” en zal de overheid dat ook inzetten in het scenario dat boeren onteigend moeten worden om de stikstofdoelen te halen.  „En als u onteigend dreigt te worden en u weigert, reken er maar op dat er busjes aankomen met mannen met knuppels en helmen, en ze slaan u wel van het terrein af”, zo zei Van Meijeren tegen de boeren. Het Kamerlid gaf geen bewijs om zijn woorden te staven en de onteigening van boeren is vooralsnog niet aan de orde, hoewel het kabinet dit middel mogelijk wel zou overwegen.  Volgens oud-Volt-Kamerlid Gündogan gaan deze woorden te ver. „Dit is het begin van de uitholling van de rechtsstaat”, zegt ze tegen de NOS. Dat de aangifte momenteel nog niet is gedaan is een kwestie van „kwaliteit voorop”. Naar eigen zeggen wil ze deze juridisch goed voorbereiden. Op Twitter roept Gündogan volgers op ook aangifte te doen tegen Van Meijeren.  Van Meijeren laat weten dat Gündogan „vooral aangifte” moet doen. „Maar houd er rekening mee dat de politie mogelijk haar handen vol heeft aan meldingen van aanranding en (seksuele) intimidatie”, schrijft hij op Twitter, doelend op de meldingen van grensoverschrijdend gedrag die het afgelopen jaar bij Gündogans oude partij over haar zijn binnengekomen. ||https://www.nrc.nl//nieuws/2022/07/12/tweede-kamerlid-gundogan-gaat-aangifte-doen-tegen-fvd-collega-van-meijeren-a4136267
2022-07-13||Picnic haalt bezorgauto’s van de weg na brand in Almelo: ‘Duizenden klanten gedupeerd’|| Online supermarkt Picnic haalt per direct „enkele tientallen” bezorgauto’s van de weg, nadat negen van die auto’s bij een brand in Almelo afgelopen zondagnacht zijn verwoest. Het gaat om alle auto’s uit dezelfde serie als de verwoeste wagens. Dat laat Picnic weten na vragen van NRC.  De kenmerkende elektrische voertuigen, kleine vrachtwagentjes, worden bijvoorbeeld in steden als Almelo, Doetinchem, Harderwijk, Heerenveen en Leeuwarden ingezet. Het bedrijf verwacht twee à drie weken nodig te hebben om de auto’s te vervangen en verwacht de bestellingen van zeker „enkele duizenden” klanten te moeten annuleren. Het bedrijf geeft aan  het „zekere voor het onzekere” te nemen, terwijl intussen verder wordt gezocht naar de oorzaak van de brand in de zogeheten ‘bezorghub’ in Almelo. „Boodschappen komen hier ingepakt en in kratten aan en worden vanuit hier de last mile naar de klant gereden”, licht een Picnic-medewerker die verantwoordelijk is voor de bedrijfsveiligheid toe voor de gesneuvelde glazen pui van  de afgebrande loods. Een tiental nog ongeschonden wagentjes werd deze dinsdag één voor één weggetakeld voor het pand. De Brandweer Twente laat intussen weten het onderzoek te hebben overgedragen aan de deskundigen van de verzekeraars. „De vuurzee was zo verwoestend dat we daar verder weinig van verwachten.”  Ook schade-experts van het Nederlands Onderzoeks Instituut zijn door Picnic bij de zaak betrokken. Het vermoeden bestaat dat kortsluiting in de auto’s de oorzaak van de brand geweest is. Eind vorig jaar werd ook een ander pand van Picnic, in het Brabantse Roosendaal, verwoest. De brand in Almelo leidde de afgelopen dagen tot een spervuur van speculaties. Zo zouden activistische boeren iets met de brand te maken hebben.  Vooral buitenlandse verslaggevers en commentatoren wierpen die theorie op.  Almelo werd maandag bezocht door verslaggevers van alternatief-rechtse media uit de Verenigde Staten, Canada, het Verenigd Koninkrijk en Japan.  Voormalig Trump-adviseur Steve Bannon sprak in zijn online show Real America’s Voice op zijn platform War Room   bijvoorbeeld met een correspondent van zijn programma die voor het Picnic-gebouw was gaan staan, die beweerde dat de boerenprotesten in Nederland onderdeel zijn van een „derde wereldoorlog”.  De conservatieve commentator Eva Vlaardingerbroek sprak tegenover het alternatief-rechtse Rebel News onder meer over een investering van 600 miljoen euro van Bill en Melinda Gates die Picnic zouden hebben ontvangen om de  „globalistische agenda” van het World Economic Forum (WEF) uit te voeren, waarin de hervorming van de landbouw een centrale plaats zou innemen. Picnic laat weten dat die investering niet van de familie Gates afkomstig was, maar van een investeringsfonds dat zelfstandig over aanvragen beslist.  De politie beschouwt de plek van de loods, gelegen pal naast het Almelose ziekenhuis, niet als plaats delict en ook het bedrijf beschikt over „geen enkele aanwijzing” dat de  brand zou zijn aangestoken. Met medewerking van Wilmer Heck||https://www.nrc.nl//nieuws/2022/07/12/picnic-haalt-bezorgautos-van-de-weg-na-brand-in-almelo-duizenden-klanten-gedupeerd-a4136252
2022-07-13||Staat vergoedde tot nu toe 34 miljoen euro aan waterschade Zuid-Nederland||De overheid heeft tot nu toe 34 miljoen euro aan vergoedingen uitgekeerd voor schade die overstromingen in Limburg en Noord-Brabant een jaar geleden veroorzaakten. Dat heeft de Rijksdienst voor Ondernemend Nederland (RVO) dinsdag bekendgemaakt. Zo’n 750 van de in totaal 2.783 aanvragen moeten nog worden beoordeeld. Het geld dat de staat uitkeert, komt boven op vergoedingen van verzekeringen aan particulieren en bedrijven voor de waterschade.  Voor alle aanvragen die binnenkwamen, zette de overheid schade-experts in van het Nederlands Instituut van Register Experts (NIVRE). Zij stelden rapporten op over de daadwerkelijke schade aan onder meer huizen en andere gebouwen. Tot dusver stelden de NIVRE-experts 1.879 schaderapporten op. Zo’n 500 aanvragen moeten nog door het NIVRE beoordeeld worden; de RVO moet nog 250 rapporten beoordelen. Zo’n 500 aanvragen zijn ingetrokken of bleken te dubbelen met andere meldingen. De RVO zegt 192 schademeldingen afgewezen te hebben, al is niet duidelijk waarom.  De vergoedingen door de RVO worden uitgekeerd op basis van de Wet tegemoetkoming schade bij rampen (Wts). De wet is bedoeld als tegemoetkoming voor „materiële schade die niet redelijkerwijs verzekerbaar is”. De wet dient niet als compensatie voor álle geleden schade, maar is bedoeld voor de „primaire woonfunctie” - zo vallen beschadigingen aan tuinen niet onder de regeling. Afgelopen november schatten Nederlandse verzekeraars de totale door hen uit te keren vergoedingen op tussen de 160 en 250 miljoen euro. Hoeveel daarvan al is uitgekeerd, is niet bekend. Verzekeraars kregen in totaal 25.000 meldingen van schade binnen, die vaak in de eerste maanden na de overstroming moeilijk konden worden beoordeeld, vanwege de staat van de gebouwen.  De RVO geeft toe dat het proces van beoordeling het uitkeren van vergoedingen ook bij de overheid vaak „lang” duurt. Naar eigen zeggen komt dat doordat er veel stappen zijn in het proces. Zo moeten verzekeraar en gedupeerde eerst de schade overeenkomen, leveren bouwbedrijven vervolgens een offerte voor het herstellen van de schade en doen NIVRE-experts daarna nog hun eigen beoordeling. Ten slotte moet de gedupeerde ook nog akkoord gaan met het taxatierapport. Over dit laatste punt zegt de RVO dat melders „steeds vaker” niet willen tekenen, „omdat de prijzen van grondstoffen stijgen en offertes gebaseerd zijn op inschattingen van dat moment”. ||https://www.nrc.nl//nieuws/2022/07/12/staat-vergoedde-tot-nu-toe-34-miljoen-euro-aan-waterschade-zuid-nederland-a4136249
2022-07-13||Verenigde Naties bevestigen meer dan 5.000 burgerdoden sinds begin van de oorlog||De Verenigde Naties hebben dinsdag de dood van 5.024 burgers sinds het begin van de oorlog in Oekraïne bevestigd, zo meldt persbureau Reuters. Ook raakten volgens de VN 6.520 burgers gewond in het oorlogsgeweld. De Mensenrechtenraad van de VN (OHCHR) houdt sinds de Russische inval op 24 februari het aantal doden en gewonden bij in Oekraïne. De OHCHR gaat ervan uit dat het werkelijke aantal slachtoffers aanzienlijk hoger ligt, vanwege de vertraging in de cijfers en de gebrekkige toegankelijkheid van bepaalde gebieden. De VN werken met enkele tientallen rapporteurs in Oekraïne. Zij nemen onder andere getuigenisverklaringen op en spreken met ziekenhuismedewerkers. Ook analyseren ze (satelliet)foto’s en video’s. Als de VN-medewerkers een ‘redelijk’ vermoeden hebben dat er sprake is van een burgerslachtoffer, nemen ze het als zodanig op in de cijfers.||https://www.nrc.nl//nieuws/2022/07/12/verenigde-naties-bevestigen-meer-dan-5-000-burgerdoden-sinds-begin-van-de-oorlog-a4136250
2022-07-13||Makers muurschildering Berghuis voor straf naar Holocaustmonument||Twee mannen die in Rotterdam een antisemitische muurschildering van Ajax-voetballer Steven Berghuis hebben gemaakt, moeten een bezoek brengen aan het Holocaust Namenmonument in Amsterdam. Dat heeft de politierechter dinsdag bepaald. Naast het verplichte bezoek aan het Holocaustmonument kregen beide mannen een voorwaardelijke taakstraf van 60 uur opgelegd met een proeftijd van twee jaar. Het OM had een onvoorwaardelijke taakstraf van 60 uur geëist. Beide mannen moeten verslag uitbrengen van hun bezoek aan het monument, vergezeld van een vertegenwoordiger van het Centrum Informatie en Documentatie Israël (CIDI) of van de Liberaal Joodse gemeente, die aangifte tegen de makers hadden gedaan. Volgens de rechter blijkt uit door de makers uitgewisselde berichten „een volslagen gebrek aan enig vermogen tot verplaatsing in wat de Holocaust heeft gedaan en nog steeds doet met de Joodse gemeenschap in het algemeen en overlevenden en hun nabestaanden in het bijzonder”. Volgens een van de makers betrof het „satire” en een „spotprent”. Het komt vaker voor dat antisemitische uitingen worden bestraft met educatieve activiteiten, zoals bijvoorbeeld een bezoek aan het Anne Frank Huis. Voetballer Steven Berghuis maakte in de zomer van 2021 een transfer van Feyenoord naar aartsrivaal Ajax. In de Rotterdamse wijk Crooswijk verscheen na zijn overstap de muurschildering, waarop Berghuis in Feyenoordshirt afgebeeld stond met een keppeltje, davidster en grote neus. Daarnaast stond de tekst „Joden lopen altijd weg”. De muurschildering plaatst Joden volgens de rechter in een ongunstig daglicht, verwijst door het concentratiekamp-pak en de Jodenster naar de Holocaust en is daarom strafbaar als groepsbelediging. 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/07/12/makers-muurschildering-berghuis-voor-straf-naar-holocaustmonument-a4136239
2022-07-13||Hoedje, hoedje, hoedje||Wij wonen naast een deftige buurt. Elk jaar organiseren de buurtbewoners een kunstroute. Villabewoners zetten de deur open en tonen hun zelfgemaakte beelden en schilderijen. Vaak wordt er allerlei vrolijks omheen georganiseerd: een man met een hoed op vertelt in zijn prieel een verhaal; een groepje dames met felgekleurde boa’s zingt smartlappen in een serre. Thijs vindt het weerzinwekkend. „Hobbyproducten uitventen als kunst. En dan dat kinderachtige gedoe eromheen!” „Hoedje van papier”, zei ik peinzend. Bijna veertig jaar geleden beleefde ik een kortstondige romance met mijn voormalig leraar Nederlands, meneer De Graaf. Op een dag lag er een uitnodiging voor een buurtconcertje op tafel. „Gaan we daar heen?” vroeg ik argeloos. „In geen honderd jaar!” zei meneer De Graaf. „Dat is een koortje van een oude vriend van mij. Die man is chirurg. Weet je hoe dat koortje heet? Hoedje van papier. Nou, dan weet je het wel: vier guitig kijkende chirurgen op een rijtje die ‘hoedje, hoedje, hoedje’ zingen. En dan eindigt het met: hoe-oedje van pa-piehie-hier.” „En dat vinden we niet leuk?” vroeg ik schuw. Want ik was pas zeventien en deed mijn best te leren begrijpen wat wel en niet goed en leuk was. Hij haalde zijn schouders op en gromde: „Zing een volwassen lied.” Veertig jaar later vraag ik aan Thijs: „En als die kunstroute nou in een krottenwijk zou zijn?” „Het gaat erom dat mensen knutselwerkjes als kunst presenteren! Maar het is geen kunst, het is gefröbel!” Plotseling gekalmeerd zei hij: „Overigens wordt er wél vaak voortreffelijk gemusiceerd.” Dat is waar. Rijke mensen kunnen vaak heel goed Bach en Dvorak spelen. Waarom dat met die schilderijen niet lukt, weet ik niet. Dat kun je blijkbaar niet naast je gewone werk doen. „Goed, we vergeten die schilderijen”, zei ik, „en we beperken ons tot muziek. Waarom willen we best naar een amateuruitvoering van Bach luisteren, maar niet naar malle liedjes? Mensen die één keer per jaar met een gek hoedje op een beetje kinderachtig doen – wat is daar eigenlijk tegen?” Thijs stak zijn hand in de lucht: „Toen ik een kind was, sprak ik als een kind, dacht ik als een kind en redeneerde ik als een kind. Maar nu ik volwassen ben, heb ik het kinderlijke voorgoed achter mij gelaten. Dat schreef Paulus tweeduizend jaar geleden al aan de Korinthiërs.” „Zing een volwassen lied”, citeerde ik. „Meneer De Graaf, veertig jaar geleden.” Ik heb de herkomst van ‘Hoedje van papier’ eens voor u opgezocht. En wat blijkt? België riep in 1830 de onafhankelijkheid uit. Koning Willem I wrong zich de handen. Om het leger aan te vullen, werd een beroep gedaan op de plattelandsschutters. Ze kregen een inderhaast gefabriekte sjako van karton en ijzerdraad op hun hoofd. Kinderen jouwden na en riepen: „Hoedje van papier!” Leidse studenten maakten daar een spotliedje van. Mijn theorie valt in duigen. Het is helemaal geen kinderliedje! ‘Hoedje van papier’ is een volwassen lied! Ik neem direct alles terug en zal een nieuwe column voor u schrijven.||https://www.nrc.nl//nieuws/2022/07/12/hoedje-hoedje-hoedje-a4136247
2022-07-13||Jane Goodall is nu een barbiepop, als inspiratie om 'groter te dromen’||De nieuwste barbie-pop van speelgoedmaker Mattel is, op hoofd en haar na, gemaakt van gerecycled plastic. Dat moet ook wel, want de Britse primatoloog Jane Goodall stond model. Haar inzet voor het behoud van natuur en in het bijzonder voor de chimpansee en andere primaten  lieten Mattel geen andere keuze.  Goodall is nu 88 jaar, maar de pop stelt de jonge onderzoeker voor, die in de jaren 60 naar het Gombe natuurpark in Tanzania reisde om chimpansees te bestuderen. Ze draagt haar bekende outfit van een kaki shirt en korte broek. Om haar nek heeft ze een verrekijker en in haar hand een notitieblok. Naast haar staat David Greybeard, de eerste chimp die zijn angst overwon en in haar buurt durfde te komen.  De  Barbie maakt deel uit van de serie ‘Inspiring Women’, volgens Mattel bedoeld om meisjes kennis te laten maken met „moedige vrouwen die risico’s namen, regels veranderden en de weg vrijmaakten voor generaties meisjes om groter te dromen”. In 2018  verschenen de eerste: Amelia Earhart, de eerste vrouw die solo over de Atlantische Oceaan vloog; kunstenaar Frida Khalo; en natuur- en wiskundige Katherine Johnson. ||https://www.nrc.nl//nieuws/2022/07/12/jane-goodall-is-nu-een-barbiepop-als-inspiratie-om-groter-te-denken-a4136246
2022-07-13||De Grote Hittegids: met deze tips kom je warme dagen door||Voor je het weet ‘is ’t weer voorbij die mooie zomer’, maar tot het zover is, kun je heel wat doen om koel te blijven op warme dagen. Welke kleding trek je aan? Helpt het om ijs te eten? En is koffiedrinken verstandig? Door goed doorbloede plekken, zoals je nek, te koelen met koud water of een natte handdoek. De temperatuur in je lijf ligt rond de 37 graden Celsius. Bij warm weer gaat je innerlijke thermostaat aan de slag om je binnenste op die temperatuur te houden. Je bloedvaten verwijden, zodat meer bloed langs de huid wordt gevoerd. Overtollige warmte wordt zo afgegeven aan de omgeving. Met koelen help je je lichaam een handje. Pootjebaden in een meertje, zwembad, of desnoods in een afwasteil; je zou het uren kunnen volhouden met je voeten in het koude water. Maar om af te koelen is dat geen goed idee. Door de kou vernauwen de bloedvaten in de huid en bereik je een averechts effect: je lichaam kan warmte minder goed kwijt. Even kort dippen is het advies. Zeker. Je polsen zijn goed doorbloed en er lopen slagaderen doorheen. In tegenstelling tot de kleinere bloedvaatjes in je lichaam vernauwen die niet als de omgeving afkoelt. Langer koelen heeft daar dus wél effect. Alleen je polsen onder de kraan houden zet niet echt zoden aan de dijk, zegt de Britse sportfysioloog Alan Ruddock. Volgens hem kun je beter je hele hand onder water houden. Van een dutje na de lunch koel je niet per se af. Maar zo’n power nap kan wel heel lekker zijn om dat zware, lome gevoel kwijt te raken dat mensen vaak hebben als het warm is. Het lichaam is zichzelf de hele dag aan het koelen en dat kost energie. Bovendien zijn warme, klamme nachten niet bevorderlijk voor de nachtrust. Met een mini-siësta krik je je energieniveau weer op. Zet je wekker maximaal een half uur later, dan blijf je in de lichte fases van de slaap en word je weer uitgerust wakker. Luchtige kleding houdt je koel. Denk aan fladderbroeken met wijde pijpen en basketbaltops met flinke armgaten. Het laagje lucht tussen je huid en kleding – dat al snel opwarmt of vol komt te zitten met transpiratievocht – kan zich dan verversen. Fijn, want door de ventilatie blijft je lichaamswarmte niet in je kleren hangen. Kleren met lange mouwen en wijde pijpen dragen – dat klinkt misschien niet aantrekkelijk, maar het helpt wel om je huid te beschermen tegen straling van de zon. Zwart of wit? Een zwart shirt wordt warmer in de zon dan een wit exemplaar, maar dat betekent niet automatisch dat je je koeler voelt in het kledingstuk in de lichtere kleur. Wetenschappers zochten uit waarom bedoeïenen in de woestijn zwarte gewaden dragen en publiceerden hun bevindingen in het wetenschappelijk tijdschrift Nature. Ze ontdekten dat de bedoeïenen met het zwarte gewaad net zo warm worden als wanneer ze traditionele kleding in het wit aantrekken. Wit mag dan licht weerkaatsen, het laat ook méér straling door, voor je warmtegevoel maakt het uiteindelijk niet uit of je wit of zwart draagt. Dat genoeg drinken belangrijk is op warme dagen weten we wel. Maar wat is genoeg? Telt dat koude biertje op het terras mee en kun je nou beter wel of geen cafeïnehoudende drankjes consumeren? Drink minstens 2 liter water, of zelfs wat meer als je de 70 bent gepasseerd. Op warme dagen zweet je meer en dan moet je extra drinken om het vochtverlies weer aan te vullen. Het Voedingscentrum tipt water, thee en koffie zonder suiker als beste dorstlessers. Voor mensen die graag op het terras zitten is er slecht nieuws: dat koude biertje of glas rosé telt niet mee voor je drinkquotum. Koude dranken zorgen inderdaad voor een aangenaam koel gevoel , schreef NRC eerder. Tijdens een experiment gaven mensen aan dat ze minder dorst hadden na een koud drankje (5 graden Celsius) dan na het drinken van warm water (22 graden Celsius). Nameten liet zien dat het voor de temperatuur in het lichaam niets uitmaakt. Waarschijnlijk zijn het de koudereceptoren in de mond die signalen naar de hersenen sturen die ‘prettig’ betekenen. Dat je afkoelt van warme thee is echt zo’n tip uit grootmoeders tijd. Maar werkt het echt? Het effect is niet groot, maar het is er wél. Door het drinken van een warme drank ga je extra zweten, bevestigde sportfysioloog Alan Ruddock in dit artikel over afkoelen uit 2017. Het verdampen van dat vocht koelt je lichaam. „Maar bij vochtig benauwd weer helpt het niet”, tekende Ruddock aan. „Het zweet kan dan niet verdampen.” Hoewel cafeïne ervoor zorgt dat vocht het lichaam sneller verlaat, raak je er niet méér vocht door kwijt. Je moet er wel heel veel van drinken om er meer van te gaan plassen, legde Werner Hagens, expert van het RIVM op het gebied van het Hitteplan, in dit liveblog over de hittegolf van 2019 uit. „Doorgaans heb je dan ook al zoveel vocht binnengekregen dat dit niet meer uitmaakt.” ‘Wees matig met alcohol bij hitte’, is een bekend advies. Maar waarom eigenlijk? In tegenstelling tot cafeïne werkt alcohol wél vochtafdrijvend. Kennisinstituut Trimbos meldt dat alcohol  het hormoon remt dat ervoor zorgt dat je nieren voldoende vocht vasthouden, waardoor je maar naar de wc blijft gaan. Dat werkt uitdroging in de hand. Er is een reden dat we tijdens warme zomers geen zin hebben in stevige kost. Wat doet hitte met je eetlust? En moet je extra zout binnenkrijgen als je veel zweet? Nauwelijks. Van eten krijg je het namelijk warm. Je lijf gaat aan de slag en je lichaamstemperatuur stijgt. Dus schepijs en fruitijsjes bieden geen soelaas. Waterijs met zo min mogelijk suiker zou íets kunnen helpen, zo blijkt uit een oud experiment dat wetenschapsredacteur Wim Köhler eens aanhaalde. Veel mensen kiezen bij hitte liever voor een soepje dan voor een groot bord warm eten. Niet zo gek, want warm weer zorgt voor een verminderde eetlust, vertelde Renger Witkamp, hoogleraar Voeding en Farmacologie van de Wageningen Universiteit, eerder in NRC. Je lichaam past dit slimmigheidje toe om twee redenen: ten eerste heb je tijdens warme zomers minder energie nodig om je lichaamstemperatuur op peil te houden en daarnaast zorgt het eten van voedsel juist voor een temperatuurverhoging. Bij warm weer remt het lichaam de neiging om te eten af, al zijn de effecten gering, volgens Witkamp. Dat maakt voor je eigen warmtebeleving niets uit. Elke hap die je neemt zwengelt je spijsvertering aan en daarbij komt warmte vrij. Wat je eet en of je eten warm of koud is, maakt geen verschil. Hoeveel je eet is wél van belang: hoe meer je eet, hoe warmer je wordt.
Is het belangrijk om extra zout binnen te krijgen?
 Je verliest inderdaad meer zout als het zweet je de hele dag over de rug loopt, maar dat actief weer aanvullen is bij een normaal eetpatroon niet nodig, volgens het Voedingscentrum. Door meer te drinken onttrek je natrium aan je lichaam en dat kan gevaarlijk zijn.Dat is geen excuus om alsnog een zak chips open te trekken. Met warm weer trekken we ons graag terug in de koelte van onze huizen. Maar na een aantal dagen in de volle zon kan het binnen ook flink gaan broeien. Hoe houd je de hitte zo goed mogelijk buiten de deur? Houd de ramen dicht als het binnen koeler is dan buiten, anders trekt de warmte het huis in. Sluit de gordijnen om instraling van de zon te beperken. Tegen de avond, als de buitentemperatuur lager is dan die in huis, mag alles open, dan is doorluchten juist het devies. Een zonwering werkt nog beter tegen warmte dan gordijnen. Daarmee houd je de zon helemaal buiten de deur, terwijl de warme lucht bij gordijnen tussen de stof en het raam blijft hangen. Als je in een ruimte zit waar airconditioning aanstaat, moet je de boel zeker dicht houden, anders doe je het koelende effect teniet. Ja, de ventilator zorgt voor een verkoelend briesje. Warme lucht wordt weggeblazen en de luchtstroom helpt om zweet en ander vocht te laten verdampen. Voor een optimaal effect zet je de ventilator ’s avonds, als het koeler is, bij een open raam zodat koele lucht naar binnen wordt gezogen. Op korte termijn waarschijnlijk wel, maar op de langere termijn koken we onszelf gaar, betoogt NRC-redacteur Paul Luttikhuis in dit artikel uit 2020. Dat logge bakbeest in de hoek van de kamer slurpt energie, bevat koelvloeistof die slecht is voor het milieu en als je pech hebt, haal je ook nog veel warme lucht in huis doordat je de afvoerslang door het open raam naar buiten moet hangen.  Bovendien werkt een mobiele airco door het beperkte vermogen niet op hele warme dagen – zeg meer dan 30 graden -, waarschuwt Milieu Centraal, de organisatie die duurzame tips en adviezen geeft. En dan heb je ’m juist het hardst nodig. Houd de slaapkamer koel door ramen en gordijnen overdag dicht te doen en pas weer te openen als de zon onder is en de buitentemperatuur lager is dan die in de slaapkamer. Zakt de thermometer ook ’s nachts niet onder de 20 graden? Dan loont het om ‘strategisch’ te slapen. Warme lucht stijgt op, ook binnen de muren van een huis. Het kan dus helpen om een verdieping (of twee) lager te gaan liggen. Naakt slapen zorgt voor de koelste nachten. Tijdens de slaap produceert een mens gemiddeld 80 Watt aan warmte, weet Hein Daanen, hoogleraar thermofysiologie aan de Vrije Universiteit Amsterdam. Ter vergelijking: een gloeilamp produceert zo’n 100 Watt. Die warmte moet je lichaam ‘s nachts kwijt. Daanen legt uit hoe dat werkt: „Zweet dat op je lichaam verdampt, koelt af. Een pyjama kan dat proces verstoren doordat vocht erin trekt en verdamping langer duurt.” Wil je toch graag een nachthemd aan, dan kies je best voor dun katoen, of synthetische vezels (zoals bij sportshirts); die slurpen minder vocht op. Net als bij de pyjama geldt: less is more. Hoe koel je blijft onder je dekbed hangt af van hoe makkelijk de stof warmte geleidt en hoeveel vocht er in de stof trekt. „Hoe sneller warmte wordt afgevoerd en hoe meer vocht er op je lichaam kan verdampen, hoe koeler je je voelt”, zegt Hein Daanen, hoogleraar thermofysiologie aan de Vrije Universiteit Amsterdam. „Een lichaam regelt al veel zelf: heb je het warm ’s nachts, dan trap je de deken van je af.” Zonder deken slaap je het koelst. Maar veel mensen willen toch iets over zich heen, merkt Daanen: „Dan zou een heel dun lakentje goed zijn, bijvoorbeeld van dun katoen.” Ongezond is het niet, zolang je de ventilator regelmatig schoonmaakt en filters van de airco tijdig verwisselt. Doe je dat niet dan blaast je airco schimmels in het rond en verplaatst je ventilator naast koele lucht vooral ook stof en pollen door de kamer. Richt de koude luchtstroom op de omgeving en niet direct op je gezicht of lichaam om stijve spieren te voorkomen.
		Je slaapkamer afkoelen zorgt ervoor dat je makkelijker in slaapt komt, zegt slaapexpert Winni Hofman. “Mensen zijn gemaakt om te slapen bij een dalende kerntemperatuur. Koelen met een airco of ventilator kan goed helpen om dat effect te bereiken.” Wat de ideale slaapkamertemperatuur is hangt onder andere af van of je met of zonder pyjama slaapt: “Maar gemiddeld ligt die tussen de 16 en 18 graden Celsius.”

Huisdieren en hitte
Dieren kunnen het zwaar hebben met warm weer. Hoe houd je het voor hen zo aangenaam mogelijk in huis?

Hoe help je viervoeters de hitte door?
 Dieren kunnen het zwaar hebben met warm weer. Hoe houd je het voor hen zo aangenaam mogelijk in huis? Honden, katten en knagers zweten niet zoals mensen. Hooguit een beetje via hun voetzolen. Honden kunnen daarnaast nog hijgen om overtollige warmte kwijt te raken. Zet de hokken van konijnen, cavia’s en hamsters in de schaduw, in een ruimte waar luchtcirculatie is, en zorg voor vers drinkwater. Katten zoeken vaak zelf een koel plekje op, maar honden doen dat niet. Houd ze zoveel mogelijk in de schaduw, zorg voor schoon water, speel niet te veel met ze en heel belangrijk: gloeiend heet asfalt is geen pretje voor hondenpoten  In dit overzicht van de Dierenbescherming lees je hoe je verschijnselen van oververhitting herkent bij verschillende diersoorten. Nee, ook niet met de ramen op een kier. De temperatuur in een stilstaande auto loopt snel op, tot wel 50 graden Celsius. Het dier raakt er oververhit en kan komen te overlijden. Binnen blijven is waarschijnlijk het beste advies op dagen dat het zweet je uitbreekt zonder dat je ook maar íets hebt gedaan. Maar soms moet je wel naar buiten, om boodschappen te doen, of te werken. Moet je je altijd insmeren als je de deur uitgaat? En kun je veilig sporten in de warmte? Groene tuinen werken als een buffer tegen de warmte. Tegels, stenen en beton houden warmte vast, terwijl grote struiken juist zorgen voor schaduw. Bomen beïnvloeden hun omgeving daarnaast nog door verdamping en reflectie van zonlicht. Toch is lukraak bomen planten in steden of tuinen niet altijd een goed idee, ontdekten Zwitserse onderzoekers. Het koelende effect hangt onder andere samen met de vochthuishouding van de bodem. Bij een droge bodem verdampt een boom minder water en is het verkoelende effect geringer. Als bomen amper water verdampen en wel donkerder van kleur zijn dan de tegels eromheen, kan een boom zelfs zorgen voor meer warmte. Als de zon weg is. Vul de gieter of sluit de tuinslang aan als het ’s avonds is afgekoeld, of ’s ochtends ruim voor de zon op de tuin staat. Sproeien in de brandende zon doet meer kwaad dan goed; de helft van het water verdampt en de kans dat planten verbranden is groot. Mik op de grond en vermijd natte bladeren om schimmels en ziektes te voorkomen en zo weinig mogelijk water te verspillen. Hardlopen, fietsen of voetballen in de hitte is niet per se verkeerd. In Zuid-Europa zou anders maar weinig gesport kunnen worden. Wel presteer je door de warmte minder en word je sneller moe. Je lichaam steekt zijn energie liever in afkoelen dan in trainen. ‘Aanpassen’ is het sleutelwoord, volgens thermofysioloog Hein Daanen van de Vrije Universiteit Amsterdam. Als je lichaam aan de warmte went zal het steeds makkelijker warmte kwijtraken, bijvoorbeeld door eerder of meer te zweten en meer vocht vast te houden, ook bevat je zweet steeds minder zout en meer water, legt Daanen uit. Hij geeft tips hoe je je lichaam helpt acclimatiseren: „Als je een sportprestatie moet leveren in de warmte is het een voordeel als je daar al aan gewend bent. Trek bijvoorbeeld isolerende kleding aan bij een training in een koel klimaat om je lichaam voor te bereiden, of neem warme baden om je lichaamstemperatuur kunstmatig te verhogen.” Voor dat aanpassen heeft je lijf wel even tijd nodig - zo’n veertien dagen. Het is dus een goed idee om de poging je persoonlijk record te breken even uit te stellen. Kun je het toch niet laten? Vergeet niet om veel te drinken. In Tokio is het in de zomermaanden eigenlijk te heet om te sporten. In juni werd er nog een bijna anderhalve eeuw oud hitterecord gebroken. Toch moesten olympische sporters bij de vorige Zomerspelen juist daar een topprestatie leveren. In zijn klimaatkamer bootste hoogleraar thermofysiologie Hein Daanen de omstandigheden in de Japanse stad na Door flink te smeren met zonnebrandcrème. Een goede crème beschermt tegen uv a- en uv b-straling. Ga je onbeschermd de zon in dan loop je het risico om te verbranden. Zonnestralen op je onbeschermde huid zorgen uiteindelijk voor huidveroudering en een hoger risico op huidkanker. Onderzoeksarts Jetske Ultee legt uit dat de huidschade een optelsom is: “Vaak krijg je jaren later de rekening gepresenteerd. En wist je dat de zon verantwoordelijk is voor negentig procent van de huidverouderingsverschijnselen? Rimpels en pigmentvlekken dus. Een goede zonnebrandcrème blijft de allerbeste antirimpelcrème.” Maar jezelf inwrijven met het witte goedje is niet de enige manier om je huid te behoeden voor de schadelijke effecten van de zon. Ultee: “Met kleding, petten, hoeden en zonnebrillen kun je je ook wapenen tegen uv-straling. Net als het op tijd opzoeken van een plekje in de schaduw. Een combinatie hiervan is de beste bescherming.”
		 Absoluut. In de wetenschap bestaat geen discussie over de veiligheid van zonnebrandcrèmes. Onderzoeksarts Jetske Ultee stelt dat je goede en minder goede keuzes kunt maken in zonnebrandcrèmes: “De minder goede en discutabele filters worden gelukkig steeds minder gebruikt. Dit geldt zeker in Europa, aangezien we hier veel meer filters ter beschikking hebben dan in Amerika.” De onderzoeksarts is stellig: “Je kunt je nog altijd beter insmeren met een minder goed product dan géén product. Want wat wél voldoende is aangetoond, is het risico op huidschade waaronder huidkanker door overmatige blootstelling aan de zon.” Hoe lichter de huid, hoe sneller je verbrandt, en hoe lager de factor van je zonnebrandcrème, hoe korter je beschermd bent. Door zweten en schuren van kleding raak je een deel van je zorgvuldig gesmeerde zonneblokker of -filter gedurende de dag weer kwijt. Daarom moet je bijsmeren. Hoe vaak? Elke twee uur een verse laag, adviseert KWF Kankerbestrijding en opnieuw na het zwemmen. Om het goed te doen moet je flink dik smeren, 2 milligram crème per vierkante centimeter huid om precies te zijn. Een halve theelepel voor het gezicht en een eetlepel per arm, been, rug en de voorkant van je lichaam. Vergeet je oren en de bovenkant van je voeten niet. Dat is afhankelijk van je huidtype. Op de website van KWF Kankerbestrijding. vind je terug tot welk type jij behoort. Over het algemeen geldt dat iemand die smeert met SPF (Sun Protection Factor) 15, 15 keer langer in de zon kan blijven dan wanneer deze persoon onbeschermd naar buiten gaat. Bij factor 30 is dat 30 keer zo lang. Het KWF adviseert zonaanbidders die op pad gaan voor een dagje strand of park om sowieso een zonnebrandcrème met minimaal factor 30 te gebruiken, onafhankelijk van het huidtype. Ook in de schaduw van een parasol, veranda of palmboom desnoods kun je lelijk verbranden. Net als kleding laat parasoldoek uv-straling door. Insmeren en opletten dus. In de koelte van de schaduw krijg je overigens ook gewoon een kleurtje. Om antwoord te geven op de vragen in deze gids heeft redactie Slim Leven onder andere gebruikgemaakt van bestaande NRC-artikelen:  
		Daarnaast is gesproken met een drietal inhoudelijke experts en is informatie opgehaald bij het Trimbos-Instituut, Milieu Centraal, de Dierenbescherming en KWF Kankerbestrijding. De vragen in deze gids zijn een combinatie van vragen van onze lezers, binnengekomen na een oproep op onze website en in de Slim Levennieuwsbrief, vragen die NRC eerder beantwoordde in artikelen en vragen die de redactie relevant vindt maar waar NRC nog niet eerder aandacht aan besteedde. Illustraties Timber Sommerdijk. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/07/12/wat-kun-je-beter-wel-en-niet-doen-als-het-heet-is-a4135834
2022-07-13||Kunstdetective of makelaar tussen onder- en bovenwereld?||Zelfverklaard ‘kunstdetective’ Arthur Brand  houdt  van stevige statements. Naar aanleiding van de teruggave van de Normandische reliekschrijn stelt hij dinsdag in De Telegraaf: „Vandaag maak ik twee miljard gelovigen blij.” En: „Het heiligste van het heiligste is gered van de kliko.”  Wie is Arthur Brand? Na onvoltooide studies geschiedenis en Spaans specialiseerde hij zich in het terugbezorgen van gestolen kunst. Zo bracht hij een in 1999 gestolen Picasso terug, en spoorde hij enkele grote bronzen paarden op van beeldhouwer Josef Thorak, gemaakt in opdracht van het naziregime. Over zijn werk maakte Brand het tv-programma ‘De kunstdetective’ voor omroep Max. Critici van Brand, waaronder advocaten en kunstverzekeraars, noemen hem geen detective, maar een makelaar tussen de onder- en bovenwereld. Ze menen dat Brand criminelen al te zeer beschermt. Bovendien zou hij financieel belang hebben bij het terugbrengen  van de kunst. Brand ontkent dit. Behalve tipgeld of een overeengekomen uur- of dagloon van een opdrachtgever verdient hij naar eigen zeggen niets met zijn vondsten.  Wie wil weten hoe Brands speurwerk verloopt, heeft in elk geval niet genoeg aan wat Brand er zelf over zegt: hij beschermt de identiteit van de mensen die naar hem toe komen met gestolen kunst. Dat betekent dat hij soms maar weinig kan vertellen.  Maar dat is niet de enige reden voor ongerijmdheden in Brands verhalen over zijn werk. In zijn tv-programma liet hij zien hoe sms-jes hem in het donker leiden naar een Picasso achter een boom aan de Bosbaan in Amsterdam. De vondst was de apotheose van de uitzending. Brand, opgewonden tegen de camera: „Jeetje, wat een plek zeg!” Enkele maanden voor de uitzending had hij The New York Times verteld dat de Picasso door de dieven netjes aan zijn deur was afgeleverd. Gevraagd naar het verschil wees Brand op de eisen van de regisseur van het tv-programma. Die wilde dat Brand wel iets spannends bewaarde voor de uitzending.   De politieagent die in Nederland verantwoordelijk is voor kunstroof, Richard Bronswijk, heeft begrip voor de ongerijmdheden in Brands verhalen. Die verhalen hoeven niet allemaal te kloppen, zei hij in 2020, „want het gaat erom dat de kunst terugkeert. Als je kijkt wat Brand op dat gebied voor elkaar heeft gekregen, is dat indrukwekkend.”||https://www.nrc.nl//nieuws/2022/07/12/kunstdetective-of-makelaar-tussen-onder-en-bovenwereld-a4136244
2022-07-13||Arthur Brand vond kerkschat op zijn stoep, wat is er bijzonder aan deze relieken?||Afgelopen vrijdag werd in Nederland een raadsel opgelost dat de afgelopen weken vooral katholieken in Normandië bezighield. Die avond werd er – na enig e-mailverkeer – aangebeld bij de bekende kunstdetective Arthur Brand, die eerder in het nieuws kwam omdat hij verdwenen nazikunst, een Picasso en een oud Perzisch manuscript terugvond. Toen Brand vrijdag de deur opendeed, lag op zijn stoep een kartonnen doos met een gouden reliekhouder van een centimeter of dertig hoog, met daarin twee metalen flesjes die bloed van Jezus Chistus zouden bevatten. Deze kerkschat was in de nacht van 1 op 2 juni ontvreemd uit een middeleeuwse kerk in het kleine Normandische havenstadje Fécamp. Op video van ParisNormandie.fr  laat  een verslagen kijkende locoburgemeester Pierre Aubry een paar weken na die inbraak de geforceerde, houten deur van de sacristie zien waar de kostbaarheden van de kerk lagen opgeborgen. Er was nog steeds geen spoor van de daders.  Behalve de reliekhouder met het ‘bloed van Christus’ vond Arthur Brand in de doos op zijn stoep ook nog kleinere kerkschatten uit Fécamp, zo vertelt hij aan het persbureau AFP: koperen plakkaten, heiligenbeeldjes en een versierde beker. Voor hij het reliek op zijn stoep vond, had Brand een in het Nederlands gestelde e-mail gekregen  van iemand die vertelde de kerkschatten in zijn bezit te hebben en er vanaf wilde. Terugbrengen naar Fécamp achtte de e-mailschrijver te gevaarlijk. Arthur Brand tegen AFP: „Om dit ultieme reliek, het bloed van Christus, in huis te hebben als gestolen goed, is een vervloeking. En deze relieken zijn ook onverkoopbaar.”  Via de Nederlandse politie zullen de relieken teruggaan naar Normandië gaan, helaas te laat voor de jaarlijkse hoogmis ter ere van de relieken die er elk jaar op 14 juni wordt gehouden.  1Wat is een reliek?  Een reliek is een fysiek object dat in een directe relatie tot een christelijke heilige heeft gestaan en om die reden vereerd wordt. De gewoonte bestaat vooral in de katholieke en (Grieks-) orthodoxe kerken, niet in protestantse kerken. In de praktijk werken relieken als ‘magische objecten’. Door aanbidding/aanraking van het reliek – vaak een stukje bot van een overleden heilige – maakt de gelovige contact met het ‘goddelijke’ en zo zouden ziekten kunnen genezen of andere diepe wensen in vervulling kunnen gaan. In de Middeleeuwen ontstond er een levendige handel in relieken, want door het bezit van een bijzonder reliek kon een kerk veel pelgrims aantrekken. 2Waarom is een reliek van Christus extra bijzonder? Jezus Christus is de centrale figuur in het christelijk geloof. Als zoon van God die mens werd, geldt hij als de ultieme bemiddelaar tussen God en de mens. Maar omdat ook geloofd wordt dat hij na zijn opstanding uit de dood lijfelijk ten hemel is gegaan,  kunnen er geen botten of andere lichamelijke resten van hem meer op aarde zijn. Daarom concentreert de reliekenverering rond Christus zich op accessoires zoals spijkers en splinters van het kruis waaraan hij stierf of doeken met een afdruk van zijn gezicht of zelfs zijn hele lichaam (zoals de ‘zweetdoek van Veronica’ en de ‘lijkwade van Turijn’).  Behalve Christus’ voorhuid, die na zijn (joodse) besnijdenis op aarde zou zijn achtergebleven, is het enige mogelijke lichamelijke reliek het bloed dat door zijn leerlingen uit Christus’ wonden zou zijn verzameld na de kruisdood. Vooral als vanaf de elfde eeuw in Europa steeds meer de lijdende Christus vereerd wordt (in plaats van Christus als keizerlijke heerser uit eerder tijd) duiken overal vondsten van ‘flesjes bloed van Christus’ op. De bloedflesjes uit Fécamp zijn dus zeker niet uitzonderlijk. Aan het eind van de twaalfde eeuw ontstaan in dit kader – als onderdeel van de Arthur-legendes – ook populaire verhalen over de magische kracht van de Graal, de beker waarin bloed van Christus zou zijn opgevangen.  3Waar komt dit specifieke Normandische bloedreliek vandaan? Zoals door de historicus Jean-Guy Gouttebroze van de Universiteit van Nice is uitgezocht duikt in Fécamp het bloed van Christus op in een verslag uit circa 1090. Daarin wordt verteld over een wonder: een locale priester zag het brood en de wijn uit de eucharistie veranderen in het vlees en bloed van Christus. Die zouden vervolgens als relieken in het altaar van de kloosterkerk van Fécamp zijn opgeborgen. Bijna honderd jaar later werden de relieken (opnieuw) ontdekt in de resten van de oude kerk toen die herbouwd werd, maar nu met een ander verhaal: het bloed van Christus zou door Nicodemus, een vroege volgeling van Christus, zijn verstopt in een vijgenboom die bij Fécamp zou zijn aangespoeld.  Gouttebroze ontdekte dat de abt in die tijd veel geld uitgaf aan toneelspelers en jongleurs, waarschijnlijk om de relieken bekendheid te geven met spectaculaire voorstellingen. Een stroom van pelgrims is het gevolg en verschaft het klooster geld om de kloosterkerk schitterend op te bouwen. Daarna gaat de verering van de bloedrelieken in Fécamp op en neer, met oplevingen in de veertiende en eind negentiende eeuw.  Voor zover bekend is de huidige diefstal de enige geweest.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/12/gestolen-bloed-van-christus-terecht-a4136243
2022-07-13||Billie merkte dat Paul zenuwachtig was||Ik word opgebeld terwijl ik naar Stranger Things aan het kijken ben. Moord in buitenwijk van Antwerpen, 81-jarige man, in de keuken gevonden door echtgenote. Snelheid is cruciaal. Nog voor het lijk koud is, ben ik er. Ik zoek geen sporen en jaag geen stofdeeltjes door instrumenten. Ik ben een motievenjager. Wantrouwen is mijn tweede natuur. Gelukkig ben ik ook een vrouw die niemand mooi kan noemen. Ik heb te veel vrouwen gezien die het slachtoffer werden van hun eigen good looks en in pulp geëindigd zijn, of in een vat zuur. Ik heb ros haar, een gezwel op mijn kaak, met de jaren zak ik als een pudding in elkaar. Mensen vertrouwen mijn lelijkheid, het doet hen praten. Bollekensstraat 12 in Brasschaat, in een huis met zonnepanelen op het dak, green egg-barbecues in het tuinhuis en een buitenmaatse ijzeren poort om het gevaar buiten te houden, tref ik een verzorgde vrouw die kalm oogt. „Ria, de echtgenote”, ze schudt me de hand. Ze verontschuldigt zich omdat ze geen koffie kan maken, de rechercheurs zijn bezig in de keuken. Mijn oog valt op een kinderlijk schilderij in de woonkamer, het toont kabouters rond een roulettetafel. Ik ben de eerste aan wie Ria haar verhaal doet. Hoe ze haar man terugvindt, tegen hem schopt, denkt dat hij een hartaanval heeft gehad. Dat ze de ziekenwagen belt. Paul is een trotse man, een IT’er die niet kan begrijpen dat niet iedereen zo nuchter denkt als hij, die om haar lacht omdat ze haar iPad nooit update. „Ik heb niets gehoord want de televisie stond luid”, zegt ze. „En ik had mijn hoorapparaat niet in, nu wel.” Ze vult het allemaal voor me in. Billie, de kleindochter, heeft een speciale band met haar grootvader. Billie is zeventien en mental health-activist, Paul is een boomer en toch hebben ze iets. „Ik zei dat hij ouder werd en wat rustiger aan moest doen. Toegeven is het begin van het einde, zegt Paul altijd. Dan kan je beter in je graf kruipen. Maar ik merk dat hij de laatste tijd zenuwachtig is”, en hier slaat ze haar handen voor haargezicht, alsof ze zichzelf slaat, alsof de werkelijkheid toeslaat, voor altijd zal ze in de verleden tijd over hem moeten praten. Ik zeg dat ik haar ga laten rusten en morgen naar haar dochter Anne ga. Nu zie ik echt paniek in haar ogen. „Voorzichtig, Anne is heel bijzonder, maar in crisismomenten kan ze haar greep op de werkelijkheid een beetje verliezen”, zegt Ria. Ze kijkt naar het kleurige kabouterschilderij en lacht. „Billie heeft al evenveel fantasie.” Op de oprit komt een van de rechercheurs me achternagelopen. Ze volgen de gebruikelijke procedure: iedere betrokkene is een mogelijke dader. Geen inbraaksporen. Er is onmiddellijk uitsluitsel over het moordwapen: het pneumatische spijkerpistool. Ik vloek. Belachelijk, net zo belachelijk als de braadpin, de golfbal en de haarverf in de mond van de dronken slaper als dodelijk wapen. Een wapen dat sluwheid vraagt eerder dan kracht. Typisch voor een vrouw. Dit feuilleton van Saskia De Coster, Vlaams auteur en beeldend kunstenaar (bekend van bijvoorbeeld Wij en ik en Nachtouders) verschijnt deze zomer in tien delen elke woensdag op de Achterpagina van NRC en op nrc.nl. Dit is de tweede aflevering. Meer afleveringen 
				De vrouwen van Paul
			||https://www.nrc.nl//nieuws/2022/07/12/billie-merkte-dat-paul-zenuwachtig-was-a4136242
2022-07-13||Mascha Halberstad over haar film ‘Knor’: ‘In stop motion ben je god, dat verveelt nooit’||In de internationaal gelauwerde kinderfilm Knor zitten  doldwaze en spectaculaire momenten: poep die in het rond spat, achtervolgingen per tractor, een varkentje dat op een haar na wordt vermalen in een worstenmolen. Toch is de Nederlandse stop-motionregisseur Mascha Halberstad (1973) zelf het meest trots op wat ze een „nietsige eetkamerscène” noemt. Hoe vanzelfsprekender een moment voor kijkers aanvoelt, hoe bijzonderder het voor haar wordt.  „Want niets in animatie ís vanzelfsprekend.” En al helemaal niet bij stop motion, waar levenloze objecten tot leven komen doordat een animator ze handmatig telkens in een net iets andere houding fotografeert.   Tijdens Halberstads favoriete moment zit de negenjarige hoofdpersoon van Knor, Babs,  aan tafel met haar ouders en haar na jaren afwezigheid uit Amerika overgevlogen grootvader. Opa, een voormalige slager en wannabe worstenkoning, hoort  boven een bordje bloemkoolpuree  dat zijn nakomelingen vegetariërs zijn geworden. Halberstad: „Doordat het werk van de stemacteurs en animatoren in die scène zo subtiel en natuurlijk is, vergeet je als kijker  dat je naar poppen kijkt en niet naar echte mensen die eten, drinken en kletsen. Dan heb ik mijn doel bereikt.” Dat subtiliteit suggereren enorm arbeidsintensief is bij stop motion, blijkt al snel bij een bezoek aan de Arnhemse studio Holy Motion, waar Knor werd opgenomen. Halberstad kocht en  verbouwde samen met producent Marleen Slot een oude garage tot een 650 vierkante meter grote animatiestudio met een negental filmsets, een poppen- en decoratelier en een reusachtige keuken. Halberstad: „Animatiewerk is  uitputtend, dus er moet goed worden gegeten.” In Nederland worden momenteel zelden stop-motionfilms gemaakt, maar het is de bedoeling dat Holy Motion een Nederlandse stop-motionhub wordt, waar jonge en meer ervaren makers met de animatietechniek aan de slag gaan. Halberstad: „Een soort Aardman-mini.” (Het Britse Aardman is bekend van Wallace & Gromit en Shaun the Sheep). In het poppenatelier toont Halberstad met een twintig centimeter hoge versie van personage Babs en een doosje vol minuscule mondjes, oogleden en wenkbrauwen hoe animatoren in elk frame van de film de gezichtsuitdrukking aanpasten van het eigenzinnige meisje en van haar huisdier in de film, het biggetje Knor. Het team van een vijftal animatoren dat tijdens de opnames in Arnhem verbleef, begon ’s ochtends meestal met het spelen van wat ze die dag in scène zouden zetten, waarna ze met poppen hun eigen emoties, gezichten en houdingen imiteerden. Per dag namen ze per persoon zo’n vijf seconden film op, vertelt Halberstad. „Dat wil dus zeggen: met een pincet in de hand gemiddeld zestig keer hysterisch kleine mondjes en oogleden aanpassen.”  Stop-motionfilms bevatten gelukkig per seconde film meestal iets minder beelden of frames dan reguliere animatie of live action: 12 per seconde in plaats van 24. „Het zorgt ervoor dat wat je ziet niet te smooth is.” De combinatie van realisme en imperfectie is volgens de regisseur immers de magie van stop motion. „Je ziet dat het niet echt is, maar wél gemaakt in de echte wereld, onder meer door heel zichtbare texturen: stofjes van poppenkleding,  wollen poppenhaar.”  Halberstad raakte zelf in de ban van stop-motionregie tijdens haar opleiding aan de Arnhemse kunstacademie. Ze wilde eigenlijk kunstschilder worden, maar vond de opleiding wat saai. „Als ik een serie gelijkaardige schilderijen moest maken, raakte ik verveeld.” Kort nadat een van haar schilderijen was afgekraakt, zag ze iemand van de afdeling graphic design een stop-motionfilm maken en besefte ze dat alles wat ze echt leuk vond daar samenkwam. „Je schept een heel universum uit het niets en bent dus eigenlijk een soort god, wat nooit gaat vervelen.”  Voor Knor ontwierp Halberstad poppen en een setting die doen denken aan het Nederland waar zij opgroeide. Van haar achtste tot haar zestiende woonde de regisseur in een nieuwbouwwijk in Leusden, daarvoor onder meer in Duitsland. Halberstad: „Ik wilde het provinciale Nederland oproepen van rijtjeshuizen, kinderen en speeltuinen.” Doodgewoon, groen en gezellig dus. Geestige details en offbeat personages maken Knor en prequel Koning Worst ook leuk voor volwassenen. Zo  duikt er in Knor onverwacht een stop-motionvariant op van een scène uit E.T.  De setting van Knor mag liefelijk en retro voelen, het verhaal speelt in het heden en is best actueel. Tussen de schattige scènes over Babs’ varkentje dat  niet gedomesticeerd wil worden, gaat het over het maken van worst en de beslissing om wel of geen vlees te eten. Halberstad: „Ik ben zelf geen vegetariër en wil absoluut niets opleggen aan kijkers,  maar ik vind dat kinderen dit soort zaken moeten weten en dat ze zelf een keuze moeten maken.” De regisseur wilde vooral niet dat haar film te braaf werd, zoals veel kinderanimatie de laatste jaren. Knors  poep spat dus rijkelijk in het rond en er zitten voor kinderen behoorlijk spannende momenten in de film. Zo komt het  biggetje op een bepaald moment akelig dicht bij Opa’s worstenmolen. Bij een voorpremière in Groningen leidde dat tot enkele huilende koters. „Toch wilde ik geen concessies doen. Je hoeft kinderen volgens mij niet te pamperen. Ik ben van de VPRO-generatie, het moet wel een beetje edgy blijven”, vertelt Halberstad, die een kettinkje met een gouden worstje om de nek draagt. Je ontneemt je kinderen iets als je te beschermend bent. „Ik snap dat niet ieder kind Roald Dahl leuk vindt, maar zijn morbide grappen waren wél enorm bepalend voor mijn gevoel voor humor.” Naast Roald Dahl is Knor trouwens best  licht, voegt ze er snel aan toe.  De sets met de jarentachtigsfeer van Knor zijn jammer genoeg niet meer te zien in Arnhem, wél die van de prequel van Knor, die Halberstad momenteel opneemt. Dat verhaal speelt 25 jaar eerder in hetzelfde fictieve dorpje Moppel en gaat onder meer over Opa en zijn nemesis, slager Smakkerelli.  Halberstad leidt rond door de set van de straten van Moppel en een terras waar animatoren kunnen uitrusten tussen rondscharrelende kippen. We komen langs een jonge animator die met een project aan de slag is bij Holy Motion. Straks volgen nog twee producties, hopelijk het begin van veel meer. Al is het maar omdat Halberstad iedere filmmaker gunt om even god te kunnen spelen.    
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/mascha-halberstad-over-haar-film-knor-in-stop-motion-ben-je-god-dat-verveelt-nooit-a4136241
2022-07-13||‘Knor’: prachtige Nederlandse animatie met een Roald Dahl-vibe (●●●●●)||Regisseur Mascha Halberstad vertelde op het festival van Berlijn, waar Knor de wereldpremière beleefde, dat zij voor haar eerste stop-motionanimatie een ‘Roald Dahl-achtig verhaal’ zocht. Een verkoper in de kinderboekenwinkel raadde De wraak van Knor van Tosca Menten aan.  Een schot in de roos, want ook de verfilming van het verhaal over de vriendschap tussen het bebrilde meisje Babs en het schattige huisvarken dat zij van haar opa krijgt, blijft knap weg van dik opgelegde zoetigheid. Natuurlijk zijn jonge én oude kijkers direct verkocht als het roze, van siliconen vervaardigde biggetje de camera inkijkt. Maar het dier is niet bovengemiddeld intelligent, zoals pratende collega-big Babe en heeft geen magisch dna, zoals collega Okja. Sterker nog, moeder (Jelka van Houten) en vader (Henry van Loon) ergeren zich aan de poep en scheten van het dier, maar ze willen Babs niet demotiveren. En het is ook mooi dat ze een band opbouwt met opa, die geleerd lijkt te hebben van mysterieuze fouten die hij in het verleden maakte.  Stop motion, onder meer bekend van Wallace & Gromit, is een arbeidsintensieve techniek: regisseur Halberstad draaide haar film in 264 draaidagen in een loods in Arnhem. Het resultaat is een opvallend volwassen kinderfilm die op alle fronten overtuigt. De animaties zijn prachtig en de dialogen gevat: het uitmuntende tableau van stemacteurs geeft zelfs de kleinste rol kleur. En geen scène duurt langer dan nodig is om de kijker mee te slepen in het ontroerende én actuele verhaal. Knor leert ons niet zozeer dat vlees eten slecht is, maar wél dat overdadige consumptie een hoge prijs heeft. Zo’n genuanceerde, eerlijke boodschap is welkom in deze weken van boerenblokkades. Animatie Knor Regie: Mascha Halberstad. Met de stemmen van: Hiba Ghafry, Jelka van Houten, Kees Prins, Loes Luca, Henry van Loon.  Lengte: 72 min. 
●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/knor-prachtige-nederlandse-animatie-met-een-roald-dahl-vibe-a4136240
2022-07-13||Lezersoproep: wat maakt een plein tot een goed plein?||Nu het zomer is, speelt het leven zich weer af in de buitenlucht: in het park, op het strand, en niet te vergeten op het plein. Elke stad of dorp, hoe klein ook, heeft wel een plein waar mensen elkaar kunnen ontmoeten. Wat maakt een plein tot een goed plein? Dat onderzoekt NRC deze zomer.  Is het geslaagde plein groot of klein? Moet er een commercieel terras op staan, of juist vooral openbare bankjes? Is het ronde pleinbankje bezig aan een opmars? En: is het belangrijk dat iedereen zich thuisvoelt op het plein, of mag elke subcultuur z’n eigen plein hebben? Laat ons, door onderstaande vragen te beantwoorden, vóór 18 juli weten hoe u hierover denkt.  Vertel ons hier wat uw favoriete plein is en wat de kenmerken zijn van een goed plein.||https://www.nrc.nl//nieuws/2022/07/12/lezersoproep-wat-maakt-een-plein-tot-een-goed-plein-a4136221
2022-07-13||Opinie | Hoe de blonde bulldozer feestend en liegend ten onder ging||Boris Johnson (voluit: Alexander Boris de Pfeffel Johnson – ‘Al’ voor familie) werd op donderdag 7 juli voor de derde keer in zijn professionele bestaan ontslagen.  Dit keer legden kabinetscollega’s Rishi Sunak (Financiën) en Sajid Javid (Gezondheidszorg), gevolgd door nog eens  57 collega-bewindslieden, Boris’ nek op het hakblok. In het verleden waren het respectievelijk de hoofdredacteur van The Times en in 2004 de leider van de Conservatieve Partij die Boris Johnson met ontslag stuurden.  Hieke Jippes is journalist. Zij was  correspondent voor NRC Handelsblad in Londen (1987-1994). Bij The Times was Boris als  journalist betrapt op het verzinnen van een citaat, een journalistieke doodzonde. Als lid van  het schaduwkabinet van Michael Howard loog hij de partijleider voor over het bezwangeren van een journaliste, maar hij  viel door de mand toen haar invloedrijke moeder bij Howard verhaal kwam halen omdat haar dochter zich had moeten vervoegen bij een abortuskliniek. De affaire was tot daaraan toe, maar het liegen vond Howard onvergeeflijk. Achteraf kan worden geconstateerd dat Johnson al heel vroeg in zijn carrière een trend inzette van  verzinnen, ontkennen en blijven liegen. „Zijn politieke agenda is nooit iets anders geweest dan alleen maar: hoe maak ik Boris Johnson Prime Minister”, zegt een voormalig Downing Street-strateeg, die begon als supporter van de ‘PM’, tegen The Times. „Voorgaande premiers zijn gestruikeld over verschillen van inzicht inzake beleid; Boris is gestruikeld over leugens, feestjes en alcohol. Dat is niet een naschrift dat enig Prime Minister mee zou willen dragen. [...] No. 10 werd een hofhouding die alleen maar bestond ten dienste van de grillige invallen van de Prime Minister. Er was geen rekenschap, er waren geen doelen, alleen maar dirt and disaster”. Boris Johnson, met al zijn voordelen van een geprivilegieerde opleiding en een bij vlagen briljant opererend verstand, heeft zulke karakteristieke onvolmaaktheden dat hij vrijwel principeloos door het leven gaat. „Meedogenloze ambitie”, „ongebreidelde eigenliefde” en „niet-aflatende liefdesavonturen” worden door zijn biograaf Tom Bower teruggevoerd op een nare en ongelukkige jeugd en vooral op het voorbeeld van vader Stanley Johnson, Boris’ rolmodel en een „utter slimeball”. Van hem heeft Boris de seksuele incontinentie, én de charme,  kennelijk rechtstreeks overgenomen. Dat juist die ongelukkig gebleken combinatie de Britten heeft opgezadeld met – ik citeer de politiek redacteur van The Sunday Times – „de premier die er in de tijd dat ik besta het meest toe heeft gedaan”, is een mirakel.  De oorsprong daarvan moet liggen in de manier waarop de EU na de Britse toetreding de Britten niet heeft begrepen en waarop, omgekeerd,  Conservatieve regeringsleiders als Margaret Thatcher het beeld van ‘Brussel’ in het Verenigd Koninkrijk hebben gekarikaturiseerd. Omstandigheden die uiteindelijk leidden tot de opkomst van Nigel Farage en zijn populistische UK Independence Party. De Conservatieve leider David Cameron  onderschatte dat toen hij   in 2016 een ‘in of uit de EU’-referendum uitschreef dat hij gemakkelijk dacht te zullen winnen.   Cameron verloor en moest vertrekken. Maar geharde Brexiteers binnen de Conservatieve Partij exploiteerden dat referendum  en maakten  het hun nieuwe premier Theresa May onmogelijk tot een deal met Brussel te komen over de toekomstige relatie tussen de EU en het VK. Boris Johnson, die  May als minister van Buitenlandse Zaken – zonder Brexit-bevoegdheden  – binnen haar kabinet had gehaald om hem te neutraliseren, ondermijnde May aanhoudend.  Hij  nam uiteindelijk ontslag vóórdat zij in 2019 als mislukkeling in de EU-onderhandelingen het veld ruimde en meldde zich vervolgens als kandidaat om haar op te volgen.  Het onderhoudende aan de slangenkuil van een Conservatieve leiderschapsverkiezing is dat de buitenwacht – toen, en ook in de komende weken – zo’n duidelijk zicht krijgt op het venijn waarmee die slangen elkaar bestrijden. Zo wachtte Boris Johnson rond zijn gedwongen vertrek vijf dagen geleden niet af tot ook zijn loyaal geachte kabinetscollega Michael Gove misschien zou vertrekken, nee, hij belde op het laatste moment Gove zelf en ontsloeg hem. Wraak voor de manier waarop Gove in 2016 zich ook kandidaat had gesteld voor het leiderschap en wel omdat Boris Johnson „niet in staat is leiding te geven aan de partij en het land op een manier die ik voor ogen heb”. Johnson trok zich toen terug. In het psychodrama vorige week zou Gove geantwoord hebben: „Ik ben niet degene die dient te vertrekken, Prime Minister. Dat bent u zelf!” En Downing Street liet uitlekken: „Michael is een slang!” Wat zijn dan Johnsons sterke kanten, die maakten dat veertien miljoen kiezers in 2019 op hem stemden en de Conservatieve Partij met een ongekende meerderheid van tachtig zetels in het parlement terugkeerde? Zijn belofte ‘to get Brexit done’ is één uitleg. Inwoners van voormalige industrie- en mijnwerkersgebieden in Noord- en Midden-Engeland geloofden dat de optimistische blonde bulldozer, die als burgemeester van Londen de Olympische Spelen had meegevierd en de rode dubbeldekkerbussen had teruggebracht  (kaartjes werden twee keer zo duur), ook hun levensstandaard zou gaan verbeteren, en na jaren verwaarlozing en verpaupering banen en huizen en infrastructuur  naar hun gedeelte van het land zou brengen. Tot hetzelfde welvarende niveau als dat van het rijke zuidoosten.  Van de duizenden nieuwe politiemensen en verpleegkundigen, de beloofde infrastructuurverbeteringen of een samenhangend plan voor financiering van de zorg kwam ondertussen niets terecht De corona-epidemie en de economische crisis kwamen tussenbeide. De energie en het optimisme waarmee Boris Johnson beide leek te trotseren, werkten aanvankelijk in zijn voordeel. Beloften over zonnige vergezichten werden aanvankelijk geloofd. Tot Partygate tot in de verste hoeken van het land meedogenloos aantoonde dat deze premier regels iets vindt voor ‘little people’. Niet voor zichzelf. Waarna in tussentijdse verkiezingen kiezers hem in noord én zuid de rug toekeerden, ziek van het gedraai over feestjes.  Maar ook over financiële onbetamelijkheden als het stiekem door soms schimmige donors laten sponsoren van vakanties, van behang, van een boomhut voor het zoontje (à raison van 150.000 pond), omdat het salaris van een Prime Minister (164.000 pond) kennelijk  niet toereikend bleek. Labour kroop omhoog in de peilingen, naar een voorsprong, wijzend naar de 15 belastingverhogingen die de Conservatieve Partij heeft doorgevoerd terwijl ‘gewone mensen’ creperen onder de kosten van levensonderhoud. Van de duizenden nieuwe politiemensen en verpleegkundigen, de beloofde infrastructuurverbeteringen of een samenhangend plan voor financiering van de zorg kwam ondertussen niets terecht. Binnen Downing Street was het chaos. Zelfs Boris Johnson in zijn gedaante van Winston Churchill de Tweede, de beschermer van Oekraïne, kon aan de nationale perceptie niets meer veranderen.  Internationaal? De Franse president Macron noemde Boris Johnson „een clown” en verwoordde wat EU-leiders vonden over het gemak waarmee de Britse premier internationaal geldende regels inzake het Noord-Ierland-protocol eenzijdig denkt te kunnen doorbreken. De Amerikaanse president Joe Biden, altijd met een oog op zijn Iers-Amerikaanse achterban, dácht niet aan een handelsovereenkomst met de Britten, zoals Donald Trump   had toegezegd. Brexit, zoals beloofd, is nog steeds niet „done”.  En Boris Johnson? Hij kan zich weer wijden aan het schrijven van  de biografie van Shakespeare die hem naar verluidt 900.000 pond zal opleveren. Al die koningsdrama’s, al dat neerstorten van grote hoogten door eigen schuld en zelfoverschatting: de ironie kan hem onmogelijk ontgaan. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/12/hoe-de-blonde-bulldozer-feestend-en-liegend-ten-onder-ging-a4136237
2022-07-13||Rabobank: kwijtschelden boerenleningen niet aan de orde||Rabobank is niet van plan om leningen aan boeren kwijt te schelden om op die manier mee te betalen aan de oplossing van het Nederlandse stikstofprobleem. Ook een directe bijdrage aan het stikstoffonds van de rijksoverheid is volgens de bank niet aan de orde.  Dat meldt Rabobank, die 85 procent van de Nederlandse agrarische sector financiert, dinsdag na vragen van NRC. De Tweede Kamer riep het kabinet tijdens het stikstofdebat in juni via een motie op  te onderzoeken hoe onder meer Rabobank verplicht kan worden een „substantiële” bijdrage te leveren aan het oplossen van de stikstofcrisis. Het is voor het eerst dat Rabobank  op deze oproep reageert.  Het kabinet heeft 24,3 miljard euro uitgetrokken voor de aanpak van de stikstofproblematiek. Hiervan is ongeveer 7,5 miljard bedoeld voor het uitkopen van boeren, de grootste kostenpost in de plannen. Door leningen kwijt te schelden van boeren die willen stoppen of verduurzamen, zou de bank de kosten voor de schatkist kunnen beperken.   Wat Rabobank betreft is dat „niet aan de orde”. Volgens de bank kunnen leningen alleen worden kwijtgescholden als sprake is van achterstallige betalingen en een gebrek aan onderpand, en is daar bij veruit de meeste boeren geen sprake van. Bovendien is volgens de bank nog „allerminst duidelijk” op welke locaties boeren precies uitgekocht moeten worden.    Kwijtschelding botst ook met de richtlijnen van toezichthouder de Europese Centrale Bank (ECB), stelt een Rabobank-woordvoerder: „De toezichthouder staat kritisch tegenover het kwijtschelden van een goede lening, het staat immers haaks op de stabiliteit en betrouwbaarheid van een bank en het financiële stelsel. Tegen eigenaren van woningen in een wijk die door overheidsingrijpen tegen de vlakte gaat, zegt de overheid ook niet ‘helaas kunt u hier niet meer wonen, de bank lost het wel op met uw hypotheek, dat geld krijgt u gewoon terug’.”   In de ECB-richtlijnen schrijft de toezichthouder inderdaad dat kwijtschelding „met de nodige behoedzaamheid” moet worden toegepast.   Alle coalitiepartijen steunden tijdens het stikstofdebat op 23 juni de motie van PvdA-Kamerlid Joris Thijssen, die het kabinet opriep „te onderzoeken hoe banken en leveranciers en afnemers met langlopende contracten zijn te verplichten tot een bail-in die een substantieel aandeel in de transitiekosten draagt.”   Een woordvoerder van het ministerie van Landbouw bevestigt dat het kabinet de komende tijd onderzoek laat uitvoeren naar de vraag op welke manier  de grote spelers in de agrarische sector verplicht kunnen worden tot een financiële bijdrage. Hoe dit onderzoek er precies zal uitzien en wanneer het klaar zal zijn, is volgens de woordvoerder nog niet te zeggen.   Volgens PvdA’er Thijssen richt het onderzoek zich hoe dan ook voor een belangrijk deel op Rabobank, als grootste financier van de sector: „Rabobank heeft de afgelopen jaren de sector willens en wetens de verkeerde kant op geduwd. Een bank maakt risicoanalyses, ze wisten dat dit ging gebeuren. Ze mogen nu meebetalen aan de noodzakelijke transitie.”   Wat Thijssen betreft zou die bijdrage  in de „miljarden” euro’s moeten lopen. „Er zijn meerdere manieren om dat te doen. Behalve leningen kwijtschelden kan Rabobank bijvoorbeeld ook een bijdrage aan het stikstoffonds van het kabinet doen”, zegt Thijssen.   Een directe bijdrage aan het rijksfonds is Rabobank ook niet van plan, zegt de woordvoerder. Wel is de bank bereid om financieel deel te nemen aan provinciale initiatieven. „De enige manier waarop een nieuwe gebiedsinrichting werkt, is met alle betrokken partijen samen aan tafel om boeren die willen blijven perspectief te bieden. Dit doen wij al samen met de politiek en ondernemers in een aantal provincies.” In Noord-Brabant en Friesland zit de bank aan tafel bij gesprekken over het verduurzamen of uitkopen van boerenbedrijven, de bank wil dit ook „graag” in andere provincies doen.  De woordvoerder benadrukt dat Rabobank al „honderden miljoenen euro’s in verduurzaming investeert”. Rabobank had vorig jaar voor 35,7 miljard euro aan leningen uitstaan aan de Nederlandse agrarische sector. Hoeveel rentewinst op die leningen werd gemaakt, maakte de bank niet bekend. De bank als geheel maakte in 2021 bijna 3,7 miljard euro winst. ||https://www.nrc.nl//nieuws/2022/07/12/rabobank-kwijtschelden-boerenleningen-niet-aan-de-orde-a4136236
2022-07-13||Met een babylijkje op reis door het dodenrijk||Toen filmmaker Laura Samani (1989) op een dag hoorde dat er honderd jaar geleden in haar geboortestreek Friuli Venezia Giulia rond Triëst gefluisterd werd dat er ergens in de bergen een heilige man was die doodgeboren kinderen leven inblies zodat ze alsnog gedoopt konden worden, had ze het onderwerp voor haar eerste speelfilm te pakken. Piccolo corpo ging vorig jaar in première in de Semaine de la Critique in Cannes en won sindsdien de ene na de andere filmprijs. Meer nog dan een rauw en duister sprookje over een mythisch verleden, stipt het thema’s aan die anno nu onverminderd urgent zijn: zelfbeschikkingsrecht van vrouwen, patriarchale tradities waarin vrouwen niet over hun eigen leven mogen beschikken.  Binnen het katholicisme van die tijd geloofde men dat ongedoopte baby’s voor altijd moesten dolen in het vagevuur, een schimmenrijk tussen leven en dood, hemel en hel. Maar degenen die de tocht naar de heilige man in de bergen ondernamen waren mannen, waarmee zij uiteindelijk bepaalden welke doodgeboren kinderen alsnog een plekje in het hiernamaals kregen. Samani draait dat om. Zij stuurt een jonge vissersvrouw op pad.  De reis die Agata onderneemt om de ziel van haar baby te redden, voert haar vanaf de kust door winterse landschappen die de indruk wekken dat niet haar kindje, maar zijzelf het dodenrijk is ingegaan. Samani heeft een ijzersterke beeldtaal, vol alledaagse mirakels, die doet denken aan de films van Alice Rohrwacher en het werk van de Amerikaanse regisseur Kelly Reichardt.  De tocht voert van een uitgebleekt eiland via schrale bossen naar kale bergen en is als zodanig een mythische exploratie van thema’s als duister en licht, geloof en hoop, religie en iets heel anders: mannelijkheid en vrouwelijkheid.  En van alles daartussen, want de belangrijkste handlanger die Agata onderweg oppikt is de genderfluïde Lynx, een figuur die zowel vriendschappelijk als verraderlijk is en net als de lynx in de symbolenleer een gids naar gene zijde is.  Piccolo corpo is sowieso rijk aan (nieuwe, en zelfbedachte) symbolen en rituelen. Bij de presentatie van de film in Nederland een paar weken geleden vertelde Samani het scenario geschreven te hebben met in haar hand Jungs Rode Boek met zijn dromen en reizen door zijn onderbewuste. Je geeft je eraan over omdat idee en beeld niet al te nadrukkelijk om aandacht vragen, maar een sfeer scheppen waarin je zelf deel van deze even troostrijke als verontrustende droom wordt.  Arthouse Piccolo corpo Regie: Laura Samani. Met: Celeste Cescutti, Ondina Quadri, Giacomina Dereani, Marisa Rupil. Lengte: 89 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/met-een-babylijkje-op-reis-door-het-dodenrijk-a4136235
2022-07-13||&#8216;Britse elite-eenheden doodden ongewapende Afghaanse gevangenen&#8217;||Britse commando’s hebben in 2010 en 2011 binnen zes maanden 54 Afghaanse burgers op mogelijk buitengerechtelijke wijze gedood. Dat stelt de Britse omroep BBC maandag na uitgebreid onderzoek. De BBC analyseerde invallen van commando’s van elite-eenheid SAS in de Afghaanse provincie Helmand met behulp van onder meer interne documenten, mailwisselingen van de legertop en gesprekken met betrokken militairen. De betreffende SAS-commando’s voerden vanaf november 2010 invallen uit, waarbij een van de officiële doelen was het doden of gevangennemen van Taliban-commandanten. Volgens een bron werden de inlichtingen die aan een inval vooraf gingen vaak haastig opgesteld, waardoor onschuldige burgers het slachtoffer konden worden.  Bij de invallen schoten SAS-commando’s op sommige momenten daarom ongewapende personen dood, zo vertellen getuigen aan het BBC-programma Panorama. Vervolgens werden er wapens naast de lichamen gelegd om te verhullen dat het om ongewapende burgers ging. De BBC spreekt van „een patroon”, waarbij mannen na gevangen te zijn genomen dood werden geschoten. In de rapporten werd genoteerd dat ze een kalasjnikov of handgranaat vanachter de gordijnen of achter ander meubilair vandaan trokken. Leden van de speciale eenheid zouden onderlinge wedstrijden hebben gehouden over wie de meeste mensen kon doden. Verschillende bronnen uit de door de BBC onderzochte eenheid zeiden dat ze een hoger aantal doden nastreefden dan hun voorgangers. Een hoge Britse officier noteerde in een geheim memo dat de (buitenrechtelijke) executies mogelijk „doelbewust beleid” zijn geweest. Volgens het internationaal humanitair recht is het executeren van ongewapende gevangenen een oorlogsmisdrijf. Het Britse ministerie van Defensie wil niet op de specifieke beschuldigingen ingaan en zegt dat Britse militairen „met moed en professionalisme in Afghanistan gediend hebben”. Ook noemt het ministerie de conclusies „ongerechtvaardigd” en zegt het dat de door beschuldigingen „al volledig zijn onderzocht”. Daarbij werd onvoldoende bewijs voor vervolging gevonden, aldus het Britse ministerie. Ook over militairen die onder een andere vlag in Afghanistan dienden kwamen soortgelijke beschuldigingen naar buiten. Uit via WikiLeaks geopenbaarde documenten kwamen talrijke oorlogsmisdaden van Amerikaanse militairen in Afghanistan en Irak aan het licht. En in 2020 bleek uit een rapport opgesteld onder leiding van de Australische onderzoeksrechter Paul Brereton, dat speciale eenheden van het Australische leger zich in de periode tussen 2009 en 2013 schuldig hadden gemaakt aan het standrechtelijk executeren van 39 krijgsgevangenen.||https://www.nrc.nl//nieuws/2022/07/12/britse-elite-eenheden-doodden-ongewapende-afghaanse-gevangenen-a4136228
2022-07-13||Vier ouders, een slachtoffer en een moordenaar||De 22 doden en 18 gewonden in Uvalde, Texas in mei lijken zowaar tot enige wetgevende actie te leiden in de VS: bij tientallen andere schietpartijen op scholen hield men het eerder dit jaar op de riedel ‘hope and prayers’.  Mass is een kamerspel over ouders van een dader en zijn slachtoffers die in gesprek gaan in het kader van het ‘Forgiveness Project’, dat streeft naar een catharsis van wederzijds begrip en erbarmen. Het gunt vier sappige rollen aan een kwartet acteurs dat de spieren flink kan laten rollen. Jay en Gail verloren hun zoon Stephen bij een schietpartij in de klas waarbij tien doden vielen. Richard en Linda zijn de ouders van Hayden, de schutter. Beide koppels  weten wat ze moeten vermijden. Geen wraakzucht en beschuldiging enerzijds. Geen zelfmedelijden of zelfrechtvaardiging anderzijds. Listen and heal. Wat niet meevalt.   Nadat de mannen vergeefs hebben geprobeerd er een veilig abstract politiek debat van te maken – zijn het vuurwapens of mentale problemen? – gooien de vrouwen de goede voornemens als eerste overboord en belanden we in een achtbaan van emotionele onthullingen. De eindeloze zorgen over de verlegen, geïsoleerde Hayden. Hoe hij juist vlak voor de slachtpartij zo goed in zijn vel leek te zitten. Het brute trauma van de plotse dood van  Stephen. Laaien de gemoederen op, dan slaat ook de camera aan het schudden. Hij komt weer tot rust bij een doorbraak, en bij verwerking.  Het krachtig en intens geacteerde Mass grenst aan het informatieve docudrama. Het emotionele traject van de ouders verrast niet werkelijk, maar is wel verhelderend en geloofwaardig.  Van de setting – een non-descript kerkzaaltje – moet een kamerspel het niet hebben, wel van robuust acteren, montage en een scenario dat ommekeer en onthulling nauwkeurig timet. Dat acteur Fran Kranz, bekend als de grappenmaker uit horrorkomedie Cabin in the Woods,  dat alles zo schijnbaar moeiteloos levert in dit filmdebuut wekt verwachtingen. Mass verraadt een vaste hand en zelfvertrouwen. Drama Mass Regie: Fran Kranz. Met: Jason Isaacs, Martha Plimpton, Ann Dowd, Reed Birney. Lengte: 111 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/vier-ouders-een-slachtoffer-en-een-moordenaar-2-a4136234
2022-07-13||Eskil Vogt over ‘The Innocents’: ‘Kinderen zijn  zwak, anders slopen ze alles’||Woonkazernes in het naaldbos: Scandinavische flatwijken zijn een boeiend decor voor horror.  Opgroeien op het snijvlak van natuur en beschaving, duister woud en bruut beton. In zo’n wijk speelde in 2008 het lugubere Zweedse Let The Right One In zich af, over een kindvampier die haar pre-puberale dienaar rekruteert. The Innocents kan zich met dat meesterwerk van ‘Nordic horror’  meten: een zowel  ijzingwekkende als broeierige Noorse film over jonge kinderen wier psychokinetische krachten ze boven het hoofd groeien. Maker Eskil Vogt (48) is vriend en scenarist van de gelauwerde Noorse filmmaker Joachim Trier –  het script van diens charmante The Worst Person in the World  bezorgde hem dit jaar een Oscarnominatie. Zelf weet Vogt ook prima raad met regie, zo bewees zijn debuut Blind  (2014), waarin een blinde vrouw zich terugtrekt in haar fantasie. Het was zeven jaar wachten op het vervolg The Innocents, dat vorig jaar in Cannes veel  bijval oogstte. Schrijven is simpeler dan regie voor een vader van twee kinderen van negen en elf jaar, aldus Vogt in een Zoom-gesprek. Regie slokt je op, bezorgt je veel stress. Zeker met vier kinderen en een kat in de hoofdrollen.  „Schrijf nooit, nooit, nooit een scène voor een kat”, bezweert hij. „Een kat doet wat een kat doet. Ze hoefde in de film alleen de kamer uit te wandelen, maar ze vertikte dat. Weet u hoe traag de tijd verstrijkt als je met achttien man en een rollende camera wacht tot een kat zich in beweging zet?” Die kat krijgt wel haar trekken thuis in The Innocents, wanneer ze kennismaakt met de ontluikende superkrachten van het verknipte jochie Ben. Als de negenjarige Ida met  haar oudere, zwaar autistische zus Anna in Bens woonkazerne trekt, sluiten de kinderen snel vriendschap. Ben en Ida delen onderhuidse wrok. Hij is het pispaaltje van het speelplein, zijn moeder is bot en afwezig. Ida is jaloers op Anna, die alle aandacht van haar ouders opeist: ze straft haar oudere zus door glasscherven in haar schoentjes te stoppen. Als onschuldige spelletjes in het bos escaleren tot een paranormale stafexpeditie, haakt Ida af en ontstaat een gevaarlijke impasse met Ben. Ook vriendinnetje Aisha komt zo in gevaar: zij kan telepathisch communiceren met de in zichzelf opgesloten Anna.  The Innocents  is intiem en tactiel gefilmde psychologische horror met veel schrammen en gepulk aan korstjes. Gruwelkinderen doen het goed in horror. Het is eenvoudig scoren: een demon, zombie of alien die zich in kinderlijke onschuld hult. Eskil Vogt bekeek zelf ter voorbereiding veel van dat soort horror. „Die is normaliter erg katholiek en moreel zwart-wit. Het kwaad is een externe, demonische kracht dat een kinderlichaam gebruikt. Dat kan enorm spannend zijn, maar ik geloof niet dat goed en kwaad bestaan. Het zijn termen om sociaal en antisociaal gedrag te beschrijven. Opvoeding is deels controle leren krijgen over allerlei egoïstische impulsen. Dat is veel te veel gevraagd voor een gefrustreerde negenjarige als Ben. Maar als het goed is, blijf je zelfs voor hem een zeker mededogen voelen.” De kiem van de film ligt in Eskil Vogts eigen vaderschap, toen hij ging nadenken over de kloof tussen zijn stabiele, volwassen beleving en de  magische wereld van zijn kinderen.  „Ik bedacht: waarom geen film maken over kinderen die echt beschikken over de superkrachten waarover ze fantaseren? Ze zijn daar totaal niet klaar voor:  als vader weet je hoeveel ravage kinderen in een oogwenk aanrichten. Zo leren ze en ontwikkelen ze een moreel kompas. De natuur maakte kinderen klein en zwak, anders slopen ze alles.” Zoals de vier kinderen van The Innocents – Ida, Ben, Anna en Aisha. Ze acteren meer dan voortreffelijk; Vogt stak anderhalf jaar in de casting en acteerworkshops.  „Bij een advertentie krijg je eerst een golf meisjes uit welgestelde milieus die in musicals willen spelen.” Maar hij zocht introverte kinderen. „Kinderen die niet direct naar je toekomen maar die jou nieuwsgierig maken.” Zoals vaak bij casting verliep alles totaal anders dan hij zich had voorgesteld. Ben werd een jongen: hij had vooraf een meisje in gedachten. De autistische Anna had een 14-jarige jongen moeten zijn; die rol eiste veel acteren.  Tot iemand de tienjarige Alva Brynsmo Ramstad ‘volledig spaced out’ op haar beurt zag wachten in de casting. Hoewel neurotypisch, kroop ze na een paar filmpjes zonder  moeite in de huid van een autistisch kind. „Een geschenk van de filmgoden”, aldus Vogt. De film boort het machteloze onbehagen aan dat veel ouders voelen. Dat hun kroost een wrede kinderwereld bewoont waarvan zij geen weet hebben of toegang toe krijgen. De finale was het eerste wat Vogt op het netvlies stond. „Op een zonnige, klaarlichte dag is er in de speeltuin een strijd van leven en dood gaande tussen kinderen terwijl hun ouders ronddrentelen, kletsen over het weer en naar hun mobieltje kijken.” De film is nauw verwant met het realistische, herkenbare  Un Monde van Laura Wandel, waar de brute pikorde van het schoolplein een wig slaat tussen een broer en zus. Eskil Vogt borduurt in The Innocents  ook voort op Thelma, dat zijn vriend Joachim Trier in 2017 verfilmde, zo lijkt het.  Daarin ontdekt de beschermd en christelijk opgevoede studente Thelma op kamers in Oslo dat zij over verwoestende krachten beschikt. Zo laat ze haar medestudente Anja in het niets verdwijnen uit schuldgevoel over haar seksuele gevoelens.  Beide films gaan over kinderen die zich geen raad weten met superkrachten, maar de context van Thelma  is adolescentie, seksueel ontwaken, afstand nemen van je ouders.  The Innocents speelt eerder in op de angst van die ouders. Dat je kind alleen de wereld in moet om te struikelen, zijn knie te schaven of een ander kind pijn te doen. Vogt: „Je wilt ze beschermen, maar alleen door zelf fouten te maken worden ze  volledig mens. Afstand nemen is een van de moeilijkste dingen van het ouderschap.” Horror The Innocents Regie: Eskil Vogt. Met: Rakel Lenora Fløttum, Alva Brynsmo Ramstad, Sam Ashraf, Mina Yasmin Bremseth Asheim. Lengte: 117 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/eskil-vogt-over-the-innocents-kinderen-zijn-zwak-anders-slopen-ze-alles-a4136233
2022-07-13||Een vrouwengevangenis met alleen maar zoons||Soms heb je fictie nodig om dichter bij de waarheid te komen. In de woorden van de Tsjechische filmmaker Péter Kerekes bij de première van zijn docufictie 107 Mothers, vorig jaar op het filmfestival van Venetië: „Het is net als met carnaval. Achter het masker laten mensen hun ware gezicht zien.” 107 Mothers speelt zich af in een vrouwengevangenis in Odessa, waar kinderen de eerste drie jaar van hun leven bij hun moeder mogen blijven alvorens ze naar een weeshuis worden gebracht. Kerekes werkte met acteurs en mensen die zichzelf spelen, met echte locaties en sets. Hij focust op de relatie tussen kersverse moeder Leysa en bewaakster Iryna, en door hun ogen krijgen we een inkijkje in de gevangenisroutines: de sleur, de eenzaamheid en tegelijkertijd het gebrek aan privacy.   Dat er door de lens van fictie naar hun levens wordt gekeken, heeft een verhoogd realisme tot gevolg. Zorgvuldige kaders bieden ruimte aan soms vervreemdende situaties:  het openmaken en weer dichtplakken van de post, de bewaaksters die met felrode nagellak de zolen van hun plompe schoenen veranderen in armeluis-Louboutins. En hebben al die vrouwen echt alleen zoons gekregen?  Het heeft een vleugje Ulrich Seidl, de filmprovocateur die ook authentieke situaties laat botsen op artificiële, waardoor we als toeschouwer beter gaan kijken. Vragen omtrent moederschap, schuld, haat en nijd dringen zich op. Tijdens het draaien van 107 Mothers werd de gevangenis gesloten, de vrouwen en hun kinderen over het land verplaatst. En die wetenschap, gecombineerd met de oorlog in Oekraïne, geeft het kijken nog een extra prangende lading. Regisseur Péter Kerekes was er net op tijd bij. Docudrama 107 Mothers Regie: Péter Kerekes. Met: Maryna Klimova, Iryna Kiryazeva, Lyubov Vasylyna. Lengte: 93 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/een-vrouwengevangenis-met-alleen-zoons-a4136232
2022-07-13||Regisseur Péter Kerekes over ‘107 Mothers’: ‘Stilte is dodelijk in de gevangenis’||Oekraïne, voor de oorlog. De Slowaakse documentairemaker Péter Kerekes trok naar Odessa omdat hij in die stad volledige toestemming kreeg om te werken met de bewoners van een vrouwengevangenis voor zijn aangrijpende eerste speelfilm. 107 Mothers –  eigenlijk een hybride van  documentaire en speelfilm – laat zien hoe vrouwen in de gevangenis samenleven met hun jonge kinderen, totdat ze 3 jaar zijn en van hun moeder worden gescheiden.  Een moeder die geen goed opvangadres weet te regelen, ziet haar kind verdwijnen in een weeshuis. Veel vrouwen zitten vast omdat ze hun partner hebben omgebracht: de relaties met familieleden zijn belast. Daardoor is het lastig iemand te vinden die het kind wil opnemen.  Aanvankelijk stond de regisseur  een heel andere film voor ogen: hij wilde een documentaire maken over censuur in de gevangenis, met focus op de censors die post van gevangenen controleren. Péter Kerekes: „Ik vond het intrigerend dat ze daar nog steeds brieven openmaken terwijl communicatie tegenwoordig vrijwel compleet digitaal is.” Tijdens zijn research stuitte hij op de gevangenis in Odessa waar vrouwen samenleven met hun kinderen. Hij raakte geïntrigeerd door gevangenbewaarder Iryna Kiryazeva, die zichzelf speelt. „Iryna heeft haar leven perfect op orde. Ze woont alleen en leeft helemaal voor haar werk. Haar bestaan is vrij vlak, maar ze komt elke dag in aanraking met vrouwen die enorm dramatische gebeurtenissen meemaakten en nauwelijks controle hebben over hun leven, dat emotioneel juist heel rijk en gevarieerd is. Dat contrast wilde ik laten zien.”   Gevangenissen voor mannen kunnen in het teken staan van een strikte hiërarchie en de dreiging van onderling geweld. In vrouwengevangenissen ligt dat volgens Kerekes anders. „De verhoudingen tussen de vrouwen liggen minder vast, je status kan van dag tot dag veranderen. Echte regels zijn daar niet voor, zoals bij de mannen. De vraag is of dat beter te verdragen valt, want je kunt ook zomaar buiten de groep vallen en genegeerd worden. Dat is heel moeilijk. Stilte kan dodelijk zijn.”  Kerekes nam zich voor om alle clichés van gevangenisfilms te mijden: géén naakte gevangenen onder de douche, géén seksuele scènes tussen de vrouwen, géén geweldsuitbarstingen van wrede bewaaksters. „Door al die clichés te mijden, kon ik me concentreren op de kleine details uit het dagelijks leven.” De film is volledig gebaseerd op de verhalen van gevangenen. „Mijn research  bestond voor een groot deel uit koffie drinken, een sigaret roken en luisteren naar wat de vrouwen vertelden.” De hoofdpersoon Lesya wordt gespeeld door Maryna Klimova, een professionele actrice. De rest van de cast zijn gevangenen die hun eigen verhaal spelen, met kleine veranderingen. De scènes waarin familieleden weigeren om kinderen van gevangenen op te nemen zijn uit het leven gegrepen. „De vrouwen krijgen vaak te horen dat ze geen tijd, geen geld of geen ruimte hebben.” In de meest pijnlijke scène neemt een moeder afscheid van haar kind. „Ik zag daar enorm tegenop, totdat er een gevangene naar me toekwam en zei dat ze die dag afscheid zou nemen van haar kind en vroeg of we dat wilden filmen. Ik wilde zo’n scène liever laten naspelen. Het is zo persoonlijk, daar hoort geen camera bij.  Maar de vrouw stond erop: ze wist dat ze zo van streek zou zijn dat ze zich het nauwelijks zou herinneren. Nu kon ze het later terugzien. Dat was hartverscheurend.” 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/regisseur-peter-kerekes-over-107-mothers-stilte-is-dodelijk-in-de-gevangenis-a4136231
2022-07-13||Twee verliefde vulkanologen op weg naar hun onverbiddelijke ondergang||Het shot lijkt uit een sciencefictionfilm: twee figuren lopen in zilverkleurige, hittebestendige pakken met een rare helm op hun hoofd door een zwartgeblakerd, apocalyptisch landschap. Op de achtergrond zinderend vuur.  Het is een schitterend beeld dat niet voor niets dient als poster van de meeslepende documentaire Fire of Love. De in het oog springende pakken behoren toe aan Katia en Maurice Krafft, twee vulkanologen uit de Elzas. De twee ontmoeten elkaar op de Universiteit van Straatsburg, ontdekken hun wederzijdse passie voor vulkanen en trouwen in 1970. Sindsdien zijn ze onafscheidelijk en ondernemen ze talloze trips om actieve vulkanen van nabij te aanschouwen en onderzoeken. Daarbij hebben ze een vaste rolverdeling: hij is geoloog, zij geochemicus. De taak is observatie. De drang: steeds dichterbij. Des te meer zie je. Wanneer komt de mot te dicht bij de vlam?  Fire of Love windt er geen doekjes om dat het slecht afloopt met het sympathieke duo: hun dood in 1991 wordt al in de eerste vijf minuten aangekondigd. Het geeft de film iets morbides, iets van een sensatiebeluste ‘snuff movie’: bijna verlekkerd wachten op de dood die onverbiddelijk komen gaat. Als intermezzi sprenkelt maakster Sara Dosa filosofische terzijdes door haar fraaie film: over sterfelijkheid, het dodelijke gevaar van hun vak. Waar en hoe het echtpaar sterft, wordt pas duidelijk op het eind. Net als hun Franse collega, oceanoloog Jacques Cousteau, financierden de Kraffts hun expedities met spectaculaire films, waarbij Maurice de camera hanteerde en Katia foto’s maakte van allerlei sprekende details. Dosa maakt gretig gebruik van hun imposante beeldarchief van tientallen films en honderdduizenden foto’s, maar ook van talkshow-fragmenten van het mediagenieke echtpaar, die op geestige wijze uitvergrote versies van zichzelf spelen. De documentaire is prettig gemonteerd en heeft een – soms wat hoogdravende – voice-over van regisseur Miranda July. De stemmige score van Nicolas Godin, van de Franse band Air, bekrachtigt beurtelings het gevaar dan wel het mysterie van vulkanen. Zoals de titel Fire of Love aangeeft, gaat de film niet alleen over de passie voor vuurspuwende vulkanen, maar ook over de relatie van Maurice en Katia, waarbij de metaforen over vurige liefde en brandende passie voor het oprapen liggen. In de eerste helft van hun pioniersleven  onderzoeken ze vooral rode vulkanen: het fotogenieke type dat bij een eruptie stromen lava uitspuwt. Die uitbarstingen leveren spectaculaire beelden op van een zeldzaam poëtische kracht. Natuurgeweld in optima forma, maar bij vlagen ook grenzend aan abstracte cinema.  Maar rode vulkanen zijn voorspelbaar en relatief ongevaarlijk vergeleken met de grijze vulkanen waarop de Kraffts zich in de jaren tachtig richten. Dat zijn onvoorspelbare vulkanen die zich ontladen in enorme explosies, withete pyroclastische stromen en duistere aswolken. Puur filmisch zijn ze minder imposant, maar dit type vulkaan staat garant voor een bloedstollende nasleep – zie de eruptie van de Nevado del Ruiz in Colombia, waarbij in 1985 meer dan 20.000 doden vielen. Omdat de films van Maurice Krafft op 16mm-film zijn gedraaid is het beeldformaat van Fire of Love 4:3, het bijna vierkante, ouderwetse televisieformaat. Het verdient aanbeveling de film op groot doek te zien. Dan begrijp je beter waarom het echtpaar zoveel nadruk legt op de nietigheid van de mens in het aangezicht van eeuwenoude, mythische vulkanen. Documentaire Fire of Love Regie: Sara Dosa. Met: Katia en Maurice Krafft. Lengte: 93 min. 

●●●●●
 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/twee-verliefde-vulkanologen-op-weg-naar-hun-doem-a4136230
2022-07-13||Een  requiem voor het echtpaar Krafft||Fire of Love is niet de enige film over het echtpaar Krafft, ook Werner Herzog maakte dit jaar een documentaire over het duo dat hij persoonlijk kende: The Fire Within, met als ondertitel ‘een requiem voor Katia en Maurice Krafft’.  Herzog is al heel lang gefascineerd door vulkanen. Op Netflix is zijn film Into the Inferno (2016) te zien, waarin al een korte sequentie zit over de Kraffts, „die gevaarlijk dichtbij hun onderwerp kwamen. Te dichtbij, bleek uiteindelijk”, aldus Herzog in zijn karakteristieke voice-over.  Herzogs enerverende documentaire heeft als gids Clive Oppenheimer, een vulkanoloog die Herzog ontmoette tijdens het draaien van Encounters at the End of the World(2007). Net als Katia en Maurice Krafft werkt Oppenheimer aan  systemen om de bevolking tijdig te waarschuwen voor een uitbarsting. Zo zien we hem in Indonesië, het land met de meeste actieve vulkanen ter wereld, in de weer met het mede door hem ontwikkelde apparaat dat een toename van zwavelgassen detecteert, een teken dat een vulkaan op het punt van uitbarsten staat. Naast wetenschap besteedt Into the Inferno vooral aandacht aan de mythische en spirituele kant van vulkanen. Dat stipt  Fire of Love slechts aan, waardoor beide documentaires elkaar goed aanvullen. Zo interviewt Oppenheimer een stamhoofd op de archipel Vanuatu die stelt dat er een demon in de vulkaan Ambryn woont. Deze demon is de eilandbewoners goedgezind, maar toeristen provoceren hem. In Indonesië filmt Herzog rituelen om de geest in de vulkaan te temmen, in Noord-Korea bezoekt men de Paektu, een stratovulkaan die in 943 met een enorme eruptie een vulkanische winter veroorzaakte. Voor Noord-Koreanen is deze mythische vulkaan de geboorteplaats van Korea én van de Grote Leider Kim Il-sung, grootvader van Kim Jong-un. Naast fascinerende antropologische en mythologische verhalen bevat Into the Inferno uiteraard schitterende shots van kolkend magma en woest rondspattend lava, waarbij Herzog, net als de Kraffts, de nietigheid van de ‘leeghoofdige mens’ benadrukt. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/07/12/een-requiem-voor-het-echtpaar-krafft-2-a4136229
2022-07-13||Eerste Kamer geeft groen licht voor omstreden CETA-handelsverdrag||De Eerste Kamer heeft dinsdagmiddag in een hoofdelijke stemming groen licht gegeven voor het handelsverdrag tussen de Europese Unie (EU) en Canada, ook wel bekend als CETA. Er stemden 40 senatoren voor - onder wie oppositiepartij PvdA - en 35 tegen. Het handelsverdrag was al sinds 2017 deels in werking, maar moest wel nog door de EU-lidstaten worden geratificeerd. Nederland is het zestiende EU-land dat het verdrag aanneemt, elf moeten dat nog doen.  In Nederland verdeelt het verdrag al jaren politieke partijen onderling en intern. Afgelopen weekend werd bekend dat de Eerste Kamerfractie van PvdA het CETA-handelsverdrag alsnog aan een meerderheid ging helpen. Dat was nodig om een nieuwe teleurstelling voor het kabinet te voorkomen: de regerende partijen zijn in de Eerste Kamer in de minderheid. PvdA-senator Ruud Koole verdedigde dinsdag de keuze van zijn partij door te zeggen dat CETA weliswaar „niet ideaal” is, maar „wel bijdraagt aan een krachtige EU in een instabiele wereld”. Zijn statement werd met gelach onthaald. Het stemgedrag van de senaatsfractie van de PvdA is opmerkelijk, want de Tweede Kamerfractie stemde in 2020 nog tegen het verdrag. Een maand geleden deed de oppositie nog een poging om de ratificatie van CETA te stoppen. Een motie om  het verdrag in te trekken werd door de hele oppositie gesteund, inclusief de PvdA. De jongerenorganisatie van de sociaaldemocraten riep de senatoren middels een open brief — „Een stem vóór CETA, is een stem tegen een progressieve toekomst” — vorige week op het verdrag weg te stemmen. De oppositie was tijdens het debat maandag in de Eerste Kamer over CETA zéér kritisch op het handelsverdrag. Voornamelijk het ICS (Investment Court System) werd bekritiseerd. Via dat onafhankelijke arbitragehof kunnen bedrijven claims indienen tegen landen als ze vinden dat ze onterecht benadeeld worden door nationale wetgeving. Senator Pim van Ballekom (VVD) verdedigde het ICS, en zei dat „het idee dat er een diarree van claims op Nederland afkomt” niet op waarheid gestoeld is. Ook zou het volgens de VVD negatief zijn om nú uit CETA te stappen. Door CETA vervallen vrijwel alle handelstarieven tussen de EU en Canada. Dat moet meer export tussen EU-landen en Canada opleveren, meer economische groei en meer werkgelegenheid. Volgens de Europese Commissie besparen Europese exporteurs mogelijk 500 miljoen euro per jaar door het handelsverdrag. Nederland zou er jaarlijks tussen de 600 miljoen en 1,2 miljard euro aan kunnen verdienen. Producten die van Canada naar de EU gaan, moeten voortaan voldoen aan EU-criteria. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/12/eerste-kamer-geeft-groen-licht-voor-omstreden-ceta-handelsverdrag-a4136213
2022-07-13||Leidse koppeling moet nieuwe Europese raket woensdag in tweeën breken||Sinds een paar jaar heeft Nederland een eigen rakettenfabriek, een niet bijzonder opvallend gebouw aan een kronkel van de Oude Rijn bij Leiden. Er worden onderdelen gemaakt voor Vega-C, de Europese ‘kleine’ raket van 35 meter hoog, die deze woensdag zijn debuutvlucht maakt vanuit de lanceerbasis Kourou in Frans-Guyana in Zuid-Amerika. „We bouwen hier de interstage, het koppelstuk tussen de eerste en de tweede rakettrap”, zegt Frank Meiboom, directeur van Airbus Nederland, voorheen Dutch Space en daarvoor Fokker Space in Leiden. Hij geeft een rondleiding in de rakettenfabriek, die eerder ziekenhuisachtig dan industrieel oogt: wit, schoon, met daglicht van boven en geluiddempende panelen aan de muren. Centraal in de hal staat een glimmend metalen gevaarte dat naar boven taps toeloopt. Een eerder exemplaar van dit koppelstuk is inmiddels gemonteerd in de raket op het lanceerplatform. Vega-C is de opvolger van de iets kleinere Vega-raket, die in 2012 voor het eerst gelanceerd werd. Vega-raketten maakten twintig vluchten, waarvan er twee mislukten, de laatste in november 2020. De raket raakte van koers doordat aansluitingen van twee kabels verwisseld waren, en moest op afstand opgeblazen worden. 90 procent betrouwbaarheid is niet hoog voor een moderne raket, maar er is goede hoop dat Vega-C – en de nog geplande Vega-E – dit nog fors kunnen verhogen. „De komende twee jaar is hij al volgeboekt”, zegt Meiboom. Dat komt neer op acht vluchten, waarmee satellieten in een baan om de aarde worden gebracht voor commerciële opdrachtgevers, maar ook voor ESA, de Europese ruimtevaartorganisatie die de raketten ontwikkelt. „Strategische autonomie voor Europa is nu belangrijker dan ooit”, zegt Harm van de Wetering, directeur van de Netherlands Space Office (NSO), de Nederlandse tegenhanger van NASA. Europese satellieten konden van de ene dag op de andere niet meer gelanceerd worden met de Russische Sojoez-raket. Een raket die al op het lanceerplatform stond, werd zonder pardon teruggefloten. De eerste drie trappen van de Vega-C-raket zijn vastebrandstofraketten. „De brandstof is een explosief poeder, in rubber gegoten”, zegt Meiboom. Anders dan bijvoorbeeld SpaceX’ Falcon-9-raketten met vloeibare brandstoffen, kunnen ze niet bijgeregeld of uitgeschakeld worden als ze eenmaal branden. Vega-C is dus eigenlijk een gigantische vuurpijl, waarvan de eerste trap binnen 2 minuten en 26 seconden naar 77 kilometer hoogte schiet. Daar moet de Nederlandse interstage zijn belangrijkste kunstje doen: op commando in tweeën breken. „Ongeveer halverwege zie je een naad zitten. Daar zit een draad van explosief in het aluminium verwerkt”, wijst Meiboom aan. Als de springstof op commando explodeert, splijt het koppelstuk, en ontbrandt de tweede trap terwijl de lege eerste trap in zee valt. Ruim twee uur later moet de lading, een experimentele Italiaanse satelliet, in een baan om de aarde afgeleverd zijn. Van de ontwikkelingskosten heeft Italië een aandeel van 52 procent voor zijn rekening genomen en Nederland 4,23 procent, met grote aandelen voor Spanje, Frankrijk, Duitsland en België. De bijdragen vertalen zich in evenredige hoeveelheden werk voor de Nederlandse industrie. Het Nederlandse bedrijf APP in Klundert leverde  de ontsteker voor twee van de raketmotoren. Intussen wordt er ook druk gewerkt aan Ariane 6, de opvolger van de succesvolle Ariane-5-raket, de Europese zware lanceerder die eind 2021 de James Webb Telescoop naar de ruimte bracht. In de hal staan al een aantal panelen van de eerste Ariane-6-rakettrap. De eerste lancering staat gepland voor de eerste helft van 2023. Voorlopig nog in potlood.||https://www.nrc.nl//nieuws/2022/07/12/leidse-koppeling-moet-nieuwe-europese-raket-woensdag-in-tweeen-breken-a4136227
2022-07-13||Hij boekte geen omzet door ziekte||Wegens gezondheidsproblemen boekte de ondernemer al enkele jaren geen omzet, maar gemaakte kosten verrekent hij fiscaal wel. De Belastingdienst checkt de boeken, en kijkt specifiek naar het jaar 2017: de ondernemer wil een negatief resultaat van ruim 3.100 euro opvoeren, maar dat weigert de fiscus  omdat er  geen bron van inkomen is. Onterecht, vindt de man: zijn gezondheidsproblemen moeten gelden als ‘verschoonbaar feit’, hij heeft door zijn beperking meer aanlooptijd nodig voor zijn bedrijf.  De rechtbank boog zich recent over de kwestie. Die stelt dat de ondernemer deelneemt aan economisch verkeer én dat hij het oogmerk had daarmee voordeel te halen. Maar over de derde voorwaarde om van een bron van inkomen te spreken – dat redelijkerwijs voordeel te verwachten is –  is de rechtbank minder positief: de man was in 2015 en 2016 volledig arbeidsongeschikt, kon een deel van 2017 niet werken en de omzet in 2018 en 2019 was wel „zeer beperkt”. Ook al heeft de man door zijn beperking langer dan gemiddeld nodig voor zijn bedrijf, „dan nog zou op enig moment wel sprake moeten zijn van omzet”.  Bovendien is de onderneming inmiddels gestaakt.  Alles bij elkaar: ook in 2017 was van objectieve winstverwachting geen sprake;  aftrek van de kosten is terecht geweigerd.||https://www.nrc.nl//nieuws/2022/07/12/hij-boekte-geen-omzet-door-ziekte-a4136225
2022-07-13||Nederland mag te laat gevraagde btw-aftrek weigeren||Tien percelen grond had hij gekocht, met als bedoeling er stacaravans op te zetten. Bij de levering van de percelen brengt de verkopende partij btw in rekening, maar de ondernemer verzuimt deze af te trekken. De ontwikkeling van het stacaravanpark komt echter niet van de grond en de ondernemer verkoopt een aantal jaren later twee van de percelen. Hij brengt geen btw in rekening, noch draagt hij die af. Dat corrigeert de Belastingdienst. Die stuurt de ondernemer een naheffing. Een gang naar de rechter volgt. De ondernemer meent namelijk dat de Belastingdienst de naheffingsaanslag moet verminderen met de btw die bij de aankoop van de percelen was betaald. Hij doet daarbij een beroep op de zogeheten herzieningsregeling. Hij krijgt in hoger beroep gelijk, maar de Belastingdienst gaat in cassatie.  Volgens de fiscus had de ondernemer de btw destijds bij de aankoop van de percelen  moeten aftrekken, niet jaren later. Herziening is alleen mogelijk, stelt de Belastingdienst, als zich omstandigheden hebben voorgedaan waardoor de oorspronkelijk toegepaste aftrek hoger of lager was. De Hoge Raad wil, voordat hij uitspraak doet, van het Europees Hof uitleg over de herzieningsregeling en of, bij onveranderd gebruik van het verworven goed, ook op een later tijdstip btw afgetrokken kan worden.  In het kort is het antwoord: nee. Volgens de Europese rechters is de herzieningsrichtlijn „niet van toepassing wanneer de belastingplichtige heeft verzuimd het recht op btw-aftrek uit te oefenen en dit recht heeft verloren vanwege het verstrijken van een vervaltermijn”. Dat geldt als geen sprake is van misbruik van het recht, fraude of schadelijke gevolgen voor de belastingkomsten. ||https://www.nrc.nl//nieuws/2022/07/12/nederland-mag-te-laat-gevraagde-btw-aftrek-weigeren-a4136224
2022-07-13||Eerste Kamer voor invoering Omgevingswet op 1 januari||Het is en blijft de bedoeling dat de Omgevingswet op 1 januari 2023 ingaat. Dat spreekt de Eerste Kamer uit met een motie die dinsdag is aangenomen. In oktober komt er nog wel een ICT-advies, waaruit moet blijken of de systemen achter de nieuwe wet technisch goed werken. Als dat het geval is, gaat de Eerste Kamer definitief akkoord. De Omgevingswet moet het makkelijker maken voor burgers en bedrijven om zelf vergunningen te regelen, bijvoorbeeld voor een verbouwing of voor een evenement. Een versimpeling van regels en wetten voor de openbare ruimte, werd bij de aankondiging in 2014 gezegd, maar sindsdien wordt de wet geplaagd door technische problemen en uitstel. Vorige maand bleek dat de ambtelijke top van het ministerie van Binnenlandse Zaken interne kritiek op de invoering de kop indrukte. Onderzoeksbureau Deloitte kwam half juni met een rapport over de voortgang van de ICT achter de Omgevingswet. De interpretatie daarvan verschilt: in de motie die dinsdag is aangenomen staat dat verschillende delen „stabiel functioneren”, terwijl andere senatoren vinden dat de ICT „totaal niet op orde is”. Nog niet alles werkt zoals het hoort, erkende Eerste Kamerlid Theo Rietkerk (CDA), indiener van de motie, vorige maand in een debat. Toch wil de senaat duidelijk maken dat het de bedoeling is dat de Omgevingswet op 1 januari ingaat, zodat andere overheden alvast kunnen oefenen met de uitvoering van de wet.||https://www.nrc.nl//nieuws/2022/07/12/eerste-kamer-voor-invoering-omgevingswet-op-1-januari-a4136219
2022-07-13||Japan neemt met boeketten en andere steunbetuigingen treurend afscheid van vermoorde oud-premier Shinzo Abe||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/07/12/japan-neemt-afscheid-van-vermoorde-oud-premier-shinzo-abe-a4136212
2022-07-13||Veroordeling oud-staatssecretaris Linschoten voor belastingfraude blijft staan||De veroordeling van voormalig staatssecretaris van Sociale Zaken en Werkgelegenheid Robin Linschoten (VVD) tot een werkstraf wegens belastingfraude is definitief. Dat heeft de Hoge Raad dinsdag besloten. Linschoten vocht eerder met succes de gevangenisstraf van vijf maanden aan die hem in 2017 werd opgelegd, maar moet nu dus wel onbetaald aan het werk. Omdat het strafproces zo lang duurde, bedraagt de werkstraf niet 100 maar 95 uur.  De inmiddels 65-jarige Linschoten werd verdacht van het opzettelijk indienen van meerdere onjuiste aangiften van omzetbelasting in de periode 2010-2012. Hij droeg hierdoor ruim 100.000 euro te weinig af aan de fiscus. In 2017 veroordeelde de rechtbank hem daarom tot vijf maanden celstraf. Het lukte Linschoten daarna om in hoger beroep strafverlaging te krijgen, omdat hij het hof ervan overtuigde niet moedwillig te hebben gefraudeerd. Volgens de verdediging van Linschoten ligt de schuld van de onjuiste btw-aangiftes bij zijn boekhouder. „Mijn enige fout is dat ik mijn boekhouder onvoldoende heb gecontroleerd. Alsof ik opzettelijk btw ga achterhouden”, zei hij vijf jaar geleden tegen het Financieele Dagblad. De oud-politicus diende stukken destijds niet of te laat in bij zijn boekhoudkantoor, dat daardoor zijn omzet schatte. „Ongelooflijk slordig en laks”, classificeerde hij zijn eigen gedrag. In 1982 werd Linschoten op 25-jarige leeftijd verkozen als Kamerlid voor de VVD, wat hem de jongste parlementariër maakte. In 1994 werd hij staatssecretaris van Sociale Zaken en Werkgelegenheid in het eerste kabinet-Kok. Twee jaar later trad Linschoten af omdat hij de Tweede Kamer niet volledig had geïnformeerd over problemen bij het College van Toezicht Sociale Verzekeringen.||https://www.nrc.nl//nieuws/2022/07/12/na-hoger-beroep-opnieuw-werkstraf-voor-frauderende-oud-staatssecretaris-linschoten-a4136209
2022-07-13||Euro blijft in waarde dalen: voor het eerst in twintig jaar evenveel waard als dollar||Pech voor Europeanen die op reis gaan naar de Verenigde Staten. Dinsdagochtend is ‘pariteit’ bereikt: een euro was precies evenveel waard als een Amerikaanse dollar. De laatste keer dat dit voorkwam was eind 2002, bijna vier jaar nadat de euro was ingevoerd. Europese toeristen kunnen inmiddels met iedere euro zo’n 15 procent minder besteden in Amerika dan een jaar geleden. Andersom is voor Amerikanen vakantie vieren in Europa nu juist goedkoper.  De economische groei in Europa gaat sterk gebukt onder de gevolgen van de Russische invasie van Oekraïne, inmiddels bijna een half jaar geleden begonnen. Als de economie in een valutagebied slechter gaat presteren, worden beleggingen in die munt minder waard. De munt zelf daalt dan mee. Veel analisten verwachten dat de koersval van de euro doorzet, en dat de munt zelfs minder waard wordt dan de Amerikaanse dollar. Dat was in juli 2002 voor het laatst het geval. Ook de angst voor een recessie in Europa speelt een rol. Consumenten zijn door de hoge inflatie minder gaan uitgeven en er dreigt een nijpend gastekort. Vooral Europa’s grootste economie, Duitsland, verkeert in een staat van gasstress, omdat het relatief veel gas uit Rusland importeert. Daarnaast is de Europese Centrale Bank in tegenstelling tot de Amerikaanse Fed traag met het verhogen van rente om de inflatie te remmen. Ook dat drukt de koers van de munt: hoe lager ergens de rente is, hoe minder beleggingen naar verhouding renderen. Ook het bedrijfsleven merkt wat van de koersdaling van de euro. Zo hebben Europese ondernemingen die goederen naar de VS exporteren in principe voordeel aan de veranderende krachtsverhoudingen tussen de euro en de dollar. Hun producten zijn voor Amerikaanse bedrijven immers goedkoper geworden. Europese bedrijven die voor hun productie afhankelijk zijn van Amerikaanse goederen of diensten zijn nu juist duurder uit.||https://www.nrc.nl//nieuws/2022/07/12/euro-blijft-in-waarde-dalen-voor-het-eerst-in-twintig-jaar-evenveel-waard-als-dollar-a4136218
2022-07-13||EU keurt lening van 1 miljard euro goed voor steun aan Oekraïne||De Europese Raad heeft dinsdag een financieel steunpakket voor Oekraïne van 1 miljard euro goedgekeurd. De steun, die de vorm heeft van een „zeer gunstige, langlopende lening”, is bedoeld voor de „meest dringende financieringsbehoeften” van Oekraïne en moet ervoor zorgen dat „de staat zijn meest kritieke functies kan blijven vervullen”, aldus de Raad in een persverklaring. De Europese Commissie deed eerder deze maand het voorstel voor de steungelden, waarna het aan de ministers van Financiën van de EU-lidstaten was om het goed te keuren. Zbynek Stanjura, de minister van Financiën van EU-voorzitter Tsjechië, noemt de steun „niet optioneel, maar onze plicht”.  Voordat Oekraïne de steungelden ontvangt, moet het nog wel een memorandum met de EU overeenkomen met het oog op „verhoogde transparantie”. In totaal komt de financiële steun van de EU met dit pakket op 2,2 miljard euro.||https://www.nrc.nl//nieuws/2022/07/12/eu-keurt-lening-van-1-miljard-euro-goed-voor-steun-aan-oekraine-a4136217
2022-07-13||Hof: Nederlandse staat en stichting handelden onrechtmatig bij adoptie Dilani Butink uit Sri Lanka||De Nederlandse staat en een adoptiebemiddelaar hebben onrechtmatig gehandeld bij de adoptie van de in Sri Lanka geboren Dilani Butink in 1992. Dat heeft het gerechtshof in Den Haag dinsdag besloten, meldt persbureau ANP. Butink sleepte de overheid en stichting Kind en Toekomst voor de rechter omdat ze vindt dat die verplicht waren meer te doen om frauduleuze adopties te voorkomen. Het was voor het eerst dat een geadopteerde Nederlander deze stap naar de rechter maakte. Eerst wees de rechtbank haar klacht wegens verjaring van de zaak af, maar nu krijgt Butink in hoger beroep toch gelijk. Toen Butink ongeveer zeven jaar geleden haar geboorteland opzocht, kwam ze erachter dat het documentnummer op haar geboortepapieren toebehoort aan een ander kind. De adoptieprocedure in 1992 verliep dan ook schimmig: volgens de procedure zou er eerst een jongetje geadopteerd worden, maar toen die al weg bleek te zijn werd Butink via een tussenpersoon als vervangend adoptiekind geregeld. Het is nu voor Butink niet na te gaan wie haar biologische ouders zijn en onder welke omstandigheden ze is afgestaan. De inmiddels dertigjarige Butink krijgt nu in ieder geval erkenning van de rechtbank. De staat en de stichting hadden meer moeten doen om adoptiemisstanden te voorkomen. Ze stelden teveel vertrouwen in de Sri Lankaanse autoriteiten — ondanks de verontrustende signalen die in 1992 klonken. Ook ontvangt ze een schadevergoeding van nog onbekende omvang. Butink eiste ook dat de overheid een DNA-databank opricht voor adoptiekinderen uit Sri Lanka, om het makkelijker te maken om biologische ouders op te sporen. In Sri Lanka waren in de jaren 80 en 90 veel schimmige adoptiepraktijken. Tegenover onderzoeksprogramma Zembla gaf de Sri Lankaanse overheid in 2017 toe dat er in de jaren tachtig ‘babyfarms‘ waren in het land, waar vrouwen kinderen baarden met het doel aan de vraag naar adoptiekinderen te kunnen voldoen. Ook werden kinderen in sommige gevallen weggehaald bij hun ouders, terwijl zij niet waren afgestaan voor adoptie. In februari vorig jaar kondigde de Nederlandse overheid een adoptiestop af, na een vernietigend rapport van commissie-Joustra. Daarin stond dat in het verleden veel was misgegaan bij adoptie uit het buitenland, onder meer corruptie en kinderhandel. Minister voor Rechtsbescherming Franc Weerwind (D66) wil interlandelijke adoptie in de toekomst weer toestaan, onder striktere voorwaarden en via een nog op te richten overheidsorganisatie.||https://www.nrc.nl//nieuws/2022/07/12/hof-nederlandse-staat-handelde-onrechtmatig-bij-adoptie-dilani-butink-uit-sri-lanka-a4136216
2022-07-13||Opinie | Voorkom een zorginfarct: verwijder  de drempels voor een gezondere leefstijl||Onze gezondheidszorg piept en kraakt. Denk aan de demonstrerende huisartsen op het Malieveld. Anders gezegd: de houdbaarheid van de kwaliteit, toegankelijkheid en betaalbaarheid van onze gezondheidszorg is in het geding. Vooral het toenemend personeelstekort baart grote zorgen. Via een video met een wanhopige arts in een overvolle wachtkamer lanceerde het Zorginstituut onlangs de bewustwordingscampagne ‘De zorg van morgen’. We worden uitgenodigd om mee te denken over de toekomst van de zorg. De richting die het Zorginstituut zelf voorstaat is die van ‘passende zorg’, waarbij de focus ligt op het bevorderen van gezondheid en kwaliteit van leven en minder op het behandelen van ziektes. Uit een recent onderzoek van  het Nivel blijkt dat een meerderheid van de ondervraagde Nederlanders vindt dat meer aandacht moet gaan naar het bevorderen van een gezonde leefstijl. Passende zorg staat prominent in het huidige regeerakkoord. Het ministerie van VWS is druk bezig met preventie-akkoorden, arbeidsmarktmaatregelen en voorbereidingen voor een nieuwe corona-uitbraak. Dat is goed en nodig. Wij zijn ook voor preventie en passende zorg (en vermindering van administratieve lasten en meer inzet van nieuwe zorgtechnologie). Wij vrezen alleen dat het te veel bij symptoombestrijding blijft. Er moet een spade dieper gestoken worden: er is niet alleen ‘leefstijlgeneeskunde’ nodig maar vooral ook ‘maatschappijgeneeskunde’.  Gerrit van der Wal is  oud-huisarts,  emeritus-hoogleraar sociale geneeskunde aan de VU en voormalig inspecteur-generaal gezondheidszorg.  Lode Wigersma is   oud-huisarts,  oud-directeur van de KNMG en voorzitter van de Vereniging Artsen Volksgezondheid (VAV). Daarom allereerst het volgende. Omdat ongezondheid significant vaker voorkomt bij mensen die met weinig opleiding, lage inkomens, schulden, zwaar werk of geen werk en in armoede en slechte woonsituaties leven, is het cruciaal dat structurele maatregelen genomen worden om deze problemen aan te pakken. Dit kost geld en moeite, maar de ‘return on investment’ zal aanzienlijk zijn, door verbetering van de volksgezondheid en een verminderd beroep op de gezondheidszorg, onder meer door verruiming van financiële mogelijkheden om gezonde keuzes te maken, bijvoorbeeld voor gezonde voeding en sportbeoefening. Tegelijkertijd moet de bewustwording van burgers om gezonde keuzen te maken – meer bewegen en gezonder en minder eten, niet roken en minder alcohol drinken – worden ondersteund door maatregelen die die keuzen vergemakkelijken.  Meer bewegen kan worden bevorderd door bewegen een dagelijks onderdeel te maken van het lesprogramma op scholen, door normen op te stellen voor beschikbare buitenspeelruimte voor kinderen, en  aanpassingen in bouw en ruimtelijke ordening die het bewegen, lopen en fietsen bevorderen.  Gezonder eten kan worden bevorderd door gezond eten goedkoper te maken en ongezond eten duurder, door minder of geen zout en suiker aan voedingsmiddelen toe te voegen en door kleinere porties aan te bieden.   Tenslotte moet de (gezondheid van de) consument beschermd worden tegen machtsmisbruik door bedrijven via reclame van voedings- en genotsmiddelenindustrie, supermarkten en horeca  (en uiteraard ook tegen luchtvervuiling, fijnstof, geluidsoverlast en dergelijke – maar dat even terzijde). De structurele en indringende aansporing  richting overconsumptie en ongezonde consumptie moet door de overheid aan banden worden gelegd.  De overheid deinst vaak terug voor ingrijpen, bezwijkt onder de lobbykracht van de industrie en kiest voor zelfregulering. Maar zelfregulering levert onvoldoende resultaat op. De overheid dient bepaalde reclames te verbieden, vet-, suiker- en zouttaks in te voeren, de btw op gezonde producten (zoals verse groenten) te verlagen en bepaalde diensten en voorzieningen (zoals sportclubs) voor iedereen financieel toegankelijk te maken. Verhoging van accijnzen op tabak vermindert wel enigszins het roken, maar beter zou zijn dat de overheid de productie en verkoop van tabak – of in ieder geval de verslavende bestanddelen daarin – verbiedt. Dergelijke maatregelen zijn uiteraard ingrijpend voor producenten en leveranciers en moeten met beleid worden ingevoerd. Er moet goed gekeken worden naar de gevolgen van bedoelde effecten, zoals het verlies van werkgelegenheid, en onbedoelde neveneffecten als hogere productiekosten of illegale handel. Kortom, om een ‘zorginfarct’ te voorkomen, moet het volksgezondheidsbeleid een omslag maken, waarbij de focus gericht moet zijn op verbetering van de lage sociaal-economische positie van bepaalde bevolkingsgroepen, bescherming van de burgers tegen slechte leefomstandigheden in het algemeen en bepaalde industrieën in het bijzonder, en vergroting van hun vrijheid om gezondere keuzes te maken. Daarbij is de overheid primair aan zet!||https://www.nrc.nl//nieuws/2022/07/12/voorkom-een-zorginfarct-verwijder-de-drempels-voor-een-gezondere-leefstijl-a4136215
2022-07-13||Atletieklegende Mo Farah onthult: slachtoffer geweest van mensenhandel, en echte naam niet Mo Farah||Een orkaan van geluid resoneert op 12 augustus 2012 door het Olympisch Stadion in Londen. Duizenden Britten juichen hun held Mohamed Farah toe nadat hij goud heeft gewonnen op de 5.000 meter. Op dezelfde Spelen was de Brit ook de snelste op de 10.000 meter. Na de uitmuntende prestaties wijst hij naar zijn naamplaatje op het shirt. Even later schalt de naam ‘Mo’ Farah door het stadion — terwijl de winnaar, zo weten we sinds vandaag, in werkelijkheid een andere naam draagt. Atletieklegende Mo Farah heet eigenlijk Hussein Abdi Kahin. Hij is als kind niet samen met zijn ouders gevlucht uit Somalië, zoals hij eerder aan de buitenwereld vertelde. Hij werd op acht- of negenjarige leeftijd door zijn moeder gestuurd van Somalië – waar het toen onveilig was – naar familie in buurland Djibouti. Daar nam een onbekende vrouw hem mee in het vliegtuig naar het Verenigd Koninkrijk, zogenaamd om daar bij familie te gaan wonen.  Dat verhaal doet Hussein Abdi Kahin uit de doeken in een documentaire, die de BBC woensdag uitzendt. De vrouw die hem meenam in het vliegtuig, gaf hem vervalste reisdocumenten met de naam ‘Mohamed Farah’. Bij haar thuis verscheurde ze de contactgegevens van zijn familie. Ze beklemtoonde dat hij daarover moest zwijgen als hij ze „ooit nog wilde zien”.  „Ik sloot mezelf huilend op in de badkamer”, vertelt hij in de documentaire. Het Britse gezin waar hij terecht was gekomen, stond in zijn jonge jaren niet toe dat hij naar school ging. In plaats daarvan dwongen ze hem te werken als huishoudelijke hulp. Pas op zijn twaalfde ging hij naar het Feltham Community College, waar de schoolleiding was verteld dat de nieuwe leerling een een Somalische vluchteling was.  Op school had hij het niet makkelijk, maar tijdens de gymlessen leefde hij op. „De enige taal die hij leek te begrijpen, was de taal van de sport”, zegt zijn oude gym-docent Allan Watkinson in de documentaire. Watkinson kreeg als een van de eersten de ware identiteit van zijn pupil te horen. Farah vertrouwde hem op dat moment toe dat hij het slachtoffer was van mensenhandel. Via zijn leraar kwam hij in een nieuw Somalisch gezin terecht. Het verbeterde zijn situatie. „Toen kwam Mo naar buiten - de echte Mo.” In de jaren die volgden, ontwikkelde hij zich tot een beloftevol atletiektalent. Op zijn veertiende kreeg hij een uitnodiging voor een wedstrijd in Letland, maar hij ondervond problemen met de reisdocumenten. Zijn voormalige gymdocent hielp hem met het Britse staatsburgerschap, dat hij in 2000 toegewezen kreeg onder de naam Mohamed Farah. Nu blijkt dat die toekenning is gestoeld op fraude, kan het Britse kabinet het staatsburgerschap volgens de BBC terugdraaien. Al is dat niet waarschijnlijk, stellen deskundigen. Ondanks het mogelijke risico doet de nu 39-jarige Farah zijn verhaal. Hij wil de problemen rond slavernij en mensenhandel aan de kaak stellen en onderstreept dat veel slachtoffers niet over zijn talent beschikken. Farah won niet alleen olympisch goud in 2012, maar prolongeerde zijn beide titels in 2016. Hij is ervan overtuigd dat zijn levenspad anders was gelopen zonder zijn sportprestaties. „Wat me echt heeft gered, wat me anders maakte, was dat ik kon rennen.”||https://www.nrc.nl//nieuws/2022/07/12/meervoudig-olympisch-kampioen-mo-farah-heet-in-werkelijkheid-hussein-abdi-kahin-a4136211
2022-07-13||Trek geen standbeelden omver, maak nieuwe idolen||Wie of wat verheffen we tot standbeeld? Wat is de definitie van een idool vandaag de dag? Het zijn relevante vragen, zeker sinds de Black Lives Matter-demonstraties ertoe hebben geleid dat in Europa en de Verenigde Staten omstreden standbeelden werden weggehaald of beklad. Hoe zit het met onze historische idolen, is een vraag die ook musea zich stellen. Lustwarande brengt in de sculpturale groepstentoonstelling Godhead-Idols in times of crisis werken van tien hedendaagse kunstenaars in verband met die vragen.  Het werk Beginning and end van Susanne Ring (1966) is een mooi voorbeeld ervan. Hierin staan op boomstammen drie keramische koppen, die doen denken aan offerbeelden. Hier en daar druipt glazuur van de gezichten. Het werk staat in een rommelig stukje bos van park De Oude Warande in Tilburg. De hoofden hebben zowel aan de voor als achterzijde een gezicht. In hun primitieve voorkomen hebben ze iets geheimzinnigs, alsof je ze voor een ritueel bezoeken kunt.  In de tentoonstelling zijn er meerdere kunstwerken die verwijzen naar historische vormen van het (stand)beeld. Het monument, een totempaal, een obelisk, ze komen afzonderlijk allemaal voorbij.  De drie beelden van de Zwitserse Hans Josephsohn (1920-2012) bijvoorbeeld laten steeds weer andere gezichten zien. Het zijn robuuste vormen, waarmee Josephsohn de menselijke verschijning toont. Een inkeping in het koper zou een neus kunnen zijn maar ook een oog. Het materiaal lijkt kneedbaar, alsof Josepsohn nog maar net zijn handen heeft teruggetrokken uit het grote koperen oppervlak. De hoofden zijn expressief en laten zien dat de mens, of misschien zelfs het idool, verschillende vormen aanneemt. De invalshoek van de tentoonstelling is erg breed, te breed Ook bij Henk Visch (1950) hebben de figuren opvallende houdingen. Het beeld Du Livre du Matin laat een kronkelend figuur, zonder armen en met een lang bovenlijf, zien. Het mensfiguur lijkt opgesloten in zijn eigen lichaam. Knap is hoe Visch beweging weet te vangen in het werk. In de toelichtende tekst wordt benoemd hoe het beeld de kwetsbaarheid van de mens laat zien.  Dat tonen van die kwetsbaarheid zou voldoende moeten zijn, maar de organisatie wil meer en zet prompt in diezelfde toelichtende tekst dat het beeld onvermijdelijk associaties oproept met de miljoenen Oekraïense vluchtelingen en vluchtelingen wereldwijd. Du Livre du Matin is echter gemaakt in 2018. De titel van de tentoonstelling: Godhead-Idols in times of crisis voelt daarmee soms wat aanmatigend. Het containerbegrip crisis verwijst zowel naar het huidige racismedebat, de vluchtelingencrisis als de klimaatcrisis en daarmee is de invalshoek van de tentoonstelling erg breed, te breed. Door de toelichtende teksten – ook bij de werken waarin verschillende hedendaagse crisissituaties worden aangestipt – worden de werken te veel een bepaalde richting geduwd.  Zo toont het beeld Du Livre du Matin van Visch inderdaad kwetsbaarheid, misschien zelfs wel pijn, maar zichtbaar is het verband met de huidige vluchtelingencrisis niet direct.  Dat geldt wel voor  klimaatproblematiek, waar het met het werk van Gisela Colón (1966)  over gaat. Het metershoge, kogelvormige werk Quantum Shift is vanuit de verte  al zichtbaar. Op afstand heeft het iets weg van een neergestreken raket. Het werk bestaat uit een spiegelend oppervlak, waarin het zonlicht kleurschakeringen aanbrengt die veranderen wanneer je van positie verandert. Soms hangt er een roze gloed om het werk, dan weer lijkt het kolossale ding van goud. De grootte van het werk maakt je als toeschouwer nietig. Dat gevoel sluit aan bij de bedoelingen van Colón, die het werk als symbool ziet voor een nieuw tijdperk, waarin niet de mens maar de natuur en de kosmos voorop staan.  Dat idee van een nieuw tijdperk sluit aan bij de rest. Hoewel de tentoonstelling inhoudelijk te breed is opgezet, wint uiteindelijk het andere perspectief. Of het nu om klimaat, vluchteling of crisis gaat: een ding is duidelijk aan het eind van de route:  het idool kan vele gedaantes aannemen.   Godhead-idols in times of crisis is te zien in Lustwarande, Tilburg, t/m 2 oktober 2022 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/07/12/trek-geen-standbeelden-omver-maak-nieuwe-idolen-a4136214
2022-07-13||Nederland gaat Oekraïense militairen trainen in het Verenigd Koninkrijk||						We sluiten dit blog.






		Lees verder in ons nieuwe Oekraïneblog


 .
					 						Oekraïne en Rusland gaan een gezamenlijk coördinatiecentrum openen om veilige zeeroutes voor graanexport te garanderen. Dat zijn delegaties van de twee landen woensdag overeengekomen na een ontmoeting waarbij ook afgezanten van Turkije en de Verenigde Naties aanwezig waren, melden internationale persbureaus. Daarnaast gaan Oekraïne en Rusland volgens het Turkse ministerie van Defensie gezamenlijke controles uitvoeren in de Oekraïense havens.  Secretaris-generaal António Guterres van de Verenigde Naties spreekt woensdag van „een cruciale stap voorwaarts” in de gesprekken om de Oekraïense graanexport te hervatten. Volgende week tekenen de strijdende partijen „hopelijk” een definitief akkoord over de overeengekomen punten, aldus Guterres tegen journalisten in New York. „Maar voor vrede is er nog een lange weg te gaan.” Oekraïne en Rusland zorgen samen voor zeker een derde van de mondiale tarwe-export. De export van Oekraïens graan wordt verhinderd door de Russische blokkade van havens aan de Zwarte Zee, resulterend in voedselschaarste elders in de wereld. Miljoenen mensen, met name inwoners van kwetsbare landen in Afrika en het Midden-Oosten, zijn afhankelijk van tarwe uit Oekraïne. De Turkse minister van Defensie Hulusi Akar staat woensdag de pers te woord. Foto Turkse ministerie van Defensie 						De Verenigde Naties hebben dinsdag de dood van 5.024 burgers sinds het begin van de oorlog in Oekraïne bevestigd, zo meldt persbureau Reuters. Ook raakten volgens de VN 6.520 burgers gewond in het oorlogsgeweld. De Mensenrechtenraad van de VN (OHCHR) houdt sinds de Russische inval op 24 februari het aantal doden en gewonden bij in Oekraïne. De OHCHR gaat ervan uit dat het werkelijke aantal slachtoffers aanzienlijk hoger ligt, vanwege de vertraging in de cijfers en de gebrekkige toegankelijkheid van bepaalde gebieden. De VN werken met enkele tientallen rapporteurs in Oekraïne. Zij nemen onder andere getuigenisverklaringen op en spreken met ziekenhuismedewerkers. Ook analyseren ze (satelliet)foto’s en video’s. Als de VN-medewerkers een ‘redelijk’ vermoeden hebben dat er sprake is van een burgerslachtoffer, nemen ze het als zodanig op in de cijfers. 						De Europese Raad heeft dinsdag een financieel steunpakket voor Oekraïne van 1 miljard euro goedgekeurd. De steun, die de vorm heeft van een „zeer gunstige, langlopende lening”, is bedoeld voor de „meest dringende financieringsbehoeften” van Oekraïne en moet ervoor zorgen dat „de staat zijn meest kritieke functies kan blijven vervullen”, aldus de Raad in een persverklaring. De Europese Commissie deed eerder deze maand het voorstel voor de steungelden, waarna het aan de ministers van Financiën van de EU-lidstaten was om het goed te keuren. Zbynek Stanjura, de minister van Financiën van EU-voorzitter Tsjechië, noemt de steun „niet optioneel, maar onze plicht”.  Voordat Oekraïne de steungelden ontvangt, moet het nog wel een memorandum met de EU overeenkomen met het oog op „verhoogde transparantie”. In totaal komt de financiële steun van de EU met dit pakket op 2,2 miljard euro.

De Tsjechische minister van Financiën Zbynek Stanjura. Foto Stephanie Lecoq/EPA

 De Tsjechische minister van Financiën Zbynek Stanjura. Foto Stephanie Lecoq/EPA 						Iran gaat tot honderden onbemande vliegtuigen leveren aan Rusland, stelt het Witte Huis op basis van inlichtingen. Nationaal veiligheidsadviseur Jake Sullivan zei maandag op een persconferentie dat daar ook drones tussen zitten die raketten kunnen afvuren. Of er al leveringen zijn geweest, is volgens hem niet bekend.  Russische militairen zouden mogelijk deze maand al training krijgen om de drones te leren gebruiken, zei Sullivan. Volgens hem laten de leveringen zien dat Rusland andere landen nodig heeft om zijn slagkracht in stand te houden. „De strijd om territorium in het oosten gaat ten koste van de houdbaarheid van zijn eigen wapens.” Een foto gemaakt door Iraanse militairen, met drones in een ondergrondse locatie. Foto AFP/Iran 						Bij een Oekraïens tegenoffensief in de zuidelijke regio Cherson zijn in de nacht van maandag op dinsdag zeven doden gevallen, melden Russische bezettingsautoriteiten volgens persbureau AFP. Ongeveer zestig mensen zijn volgens Rusland gewond geraakt door de aanval, waarbij ook Amerikaanse Himars-raketten zouden zijn ingezet. Sergej Bratsjoek, woordvoerder van het Oekraïense leger in Odessa, schrijft op Telegram dat het om een aanval op een munitiedepot ging, hoewel Rusland dat tegenspreekt. Volgens AFP claimt Oekraïne dat 52 Russische militairen zijn gedood bij de aanval. In video’s op Telegram zijn grote explosies en oplichtende rookpluimen te zien.  						In dit blog doet de NRC-redactie verslag van de oorlog in Oekraïne. ||https://www.nrc.nl//nieuws/2022/07/12/oekraineblog-12-juli-a4136197
2022-07-13||Witte Huis: Iran levert honderden drones aan Rusland||Iran gaat tot honderden onbemande vliegtuigen leveren aan Rusland, stelt het Witte Huis op basis van inlichtingen. Nationaal veiligheidsadviseur Jake Sullivan zei maandag op een persconferentie dat daar ook drones tussen zitten die raketten kunnen afvuren. Of er al leveringen zijn geweest, is volgens hem niet bekend.  Russische militairen zouden mogelijk deze maand al training krijgen om de drones te leren gebruiken, zei Sullivan. Volgens hem laten de leveringen zien dat Rusland andere landen nodig heeft om zijn slagkracht in stand te houden. „De strijd om territorium in het oosten gaat ten koste van de houdbaarheid van zijn eigen wapens.”||https://www.nrc.nl//nieuws/2022/07/12/witte-huis-iran-levert-honderden-drones-aan-rusland-a4136210
2022-07-13||Doden en gewonden bij Oekraïense tegenaanval in Cherson||Bij een Oekraïens tegenoffensief in de zuidelijke regio Cherson zijn in de nacht van maandag op dinsdag zeven doden gevallen, melden Russische bezettingsautoriteiten volgens persbureau AFP. Ongeveer zestig mensen zijn volgens Rusland gewond geraakt door de aanval, waarbij ook Amerikaanse Himars-raketten zouden zijn ingezet. Sergej Bratsjoek, woordvoerder van het Oekraïense leger in Odessa, schrijft op Telegram dat het om een aanval op een munitiedepot ging, hoewel Rusland dat tegenspreekt. Volgens AFP claimt Oekraïne dat 52 Russische militairen zijn gedood bij de aanval. In video’s op Telegram zijn grote explosies en oplichtende rookpluimen te zien. ||https://www.nrc.nl//nieuws/2022/07/12/doden-en-gewonden-bij-oekraiense-tegenaanval-in-cherson-a4136208
2022-07-13||Genoeg tenenkrommende momenten in ‘B&#038;B Vol liefde’||‘Doe het niet, Hayriye!”, wil je naar het beeldscherm roepen. „Vlucht nu het nog kan!” Maar Hayriye kan je niet horen, want ze zit in een tv-programma. In het tweede seizoen van B&B Vol Liefde (RTL4) probeert de vrouw iets moois te beginnen met ‘Hunkerende Hans’ in Toscane, maar hij blijkt een dominante baas die zijn ongeduld om haar seksueel en anderszins te onderwerpen slecht kan verbergen. Bij de eerste gezamenlijke maaltijd krijgt ze al op haar kop omdat ze de spaghetti snijdt. B&B Vol Liefde is het antwoord van RTL op Boer Zoekt Vrouw. Eigenlijk zijn de belangrijkste ingrediënten van dit RTL-programma gewoon gekopieerd uit de hit van de publieke omroep. Wat kijkcijfers betreft is het voorlopig nog geen concurrent: BZV heeft zeker drie keer zoveel kijkers. Nu boeren vooral in het nieuws komen met hun terreur tegen politici en supermarkten, gaat de glans van Boer Zoekt Vrouw er wel vanaf. Sinds presentatrice Yvon Jaspers werd ontmaskerd als landbouwlobbyist was de door haar verkochte boerenromantiek toch al ongeloofwaardig geworden.  B&B is  een verfrissend nieuw alternatief. Voordeel is dat je steeds naar adembenemende landschappen zit te kijken, in plaats van naar de saaie vlakke akkers in BZV. Het RTL-programma richt zich niet op boeren, maar op Nederlandse eigenaren van kleine pensions in het buitenland. Daarmee haakt het ook in bij populaire B&B-programma’s als Bed and Breakfast, Chateau Meiland (maandags, herhalingen), en de brave NPO-versie daarvan,  Kasteelvrouwe Emmy (dinsdags). Precies hetzelfde als bij BZV is dat een paar vrijgezellen mogelijke huwelijkskandidaten te logeren krijgen waaruit ze moeten kiezen. Zo krijgt het programma een wedstrijdelement met de liefde als hoofdprijs. De B&B-eigenaren zijn doorgaans al gesetteld in het buitenland. Maar ze missen nog een partner aan hun zijde, die meteen kan worden ingezet in het bedrijf. Net als in BZV zorgt dat voor extra spanning: een beetje vrijblijvend daten is er niet bij, de uitverkorene moet meteen de soepel invoegende compagnon in bed én bedrijf worden.  De relaties beginnen met een grote ongelijkheid: de eigenaar kiest uit meerdere kandidaten waardoor hij boven hen is geplaatst. Van de kandidaten wordt verwacht dat ze emigreren en volledig in het leven van de vrijgezellen opgaan. En er zijn overal camera’s bij. Genoeg redenen om de koppelpogingen te laten mislukken. In het eerste seizoen hield slechts één B&B-eigenaar een partner over aan het programma.  Bij BZV zijn doorgaans alleen de boeren moeilijk plaatsbare horken. Bij B&B kun je die ook aantreffen onder de kandidaten. Het lijkt erop dat RTL er expres een paar serieuze mismatches tussen stopt.  Het is namelijk veel leuker als de logeerpartij stroef verloopt, de irritante trekjes van de kandidaten snel boven komen, en het ontzettend gênant wordt. Het blijft Cringe Reality. Voor de tenenkrommende momenten kunnen we deze eerste aflevering rekenen op Astrid en Alex in Oostenrijk. Het eerste kopje koffie verloopt al moeizaam. Alex loopt te hard van stapel en Astrid krijgt het Spaans benauwd, wat Alex totaal niet de gaten heeft. Heerlijk ongemakkelijk. Dat het koppelen mislukt, hoeft geen ramp te zijn. Het tv-programma is hoe dan ook goed voor de pensions die meedoen. De onmogelijke Jacob uit het eerste seizoen, die alle logés tegen zich in het harnas joeg, zegt dat zijn B&B erg goed loopt dankzij het programma. Vanaf 15 juli krijgt hij zijn eigen realityshow op Videoland: De Ware Jacob. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/07/12/in-bb-vol-liefde-moet-de-uitverkorene-meteen-soepel-invoegen-in-bed-en-bedrijf-a4136207
2022-07-13||VU sluit mensenrechtencentrum dat met Chinees geld gefinancierd werd na kritisch rapport||De Vrije Universiteit Amsterdam (VU) sluit het mensenrechtencentrum dat met Chinees geld onderzoek deed naar mensenrechten. Dat heeft de universiteit maandag bekendgemaakt, na publicatie van een kritisch rapport door een externe onderzoekscommissie. Onderzoekers van het mensenrechtencentrum lieten na kritisch te zijn op Chinese mensenrechtenschendingen, ondanks dat die „evident” plaatsvinden, concludeert de commissie. De door oud-rector magnificus Carel Stolker van de Universiteit Leiden aangestuurde onderzoekscommissie heeft geen bewijs aangetroffen van omkoping van individuele onderzoekers van het Cross Cultural Human Rights Centre (CCHRC) door Chinese financiers. Ook zijn er geen aanwijzingen dat onderzoekers van het mensenrechtencentrum aan zelfcensuur hebben gedaan. Wel verwijt de onderzoekscommissie de VU een gebrek aan openheid en transparantie over de bron van het geld, dat voornamelijk van een Chinese universiteit kwam. Zelf zegt de VU „onvoldoende alert” te zijn geweest. Het CCHRC kwam begin dit jaar in opspraak nadat de NOS openbaarde dat het drie jaar lang jaarlijks tussen de 250.000 en 300.000 euro aan subsidie ontving van de Chinese Southwest University of Political Science and Law. Dat is opmerkelijk, omdat universiteiten in China nauwe banden hebben met het regime. De aan de VU en aan het CCHRC verbonden docent Peter Peverelli bagatelliseerde het lot van de Oeigoeren in China, door te zeggen dat de moslimminderheid niet wordt gediscrimineerd.  Hoewel verschillende onderzoeken en onthullingen van de pers de laatste jaren aantoonden hoe stelselmatig de moslimminderheid er onderdrukt wordt, noemde Peverelli verhalen over Chinese werkkampen voor Oeigoeren in de Chinese provincie Xinjiang op zijn Linkedin-pagina „geruchten”. Ook zou het tegenwoordig „in de mode” zijn om kritiek op China te leveren. „Xinjiang  is gewoon mooi: mooie mensen, adembenemende natuur en lekker eten. En geen dwangarbeid, geen genocide, of welke leugens dan ook waar de westerse media mee komen.” In de meest recente post op zijn pagina spreekt Peverelli van een westerse „China bashing campagne”. In een persverklaring over het opdoeken van het CCHRC benadrukt de VU weliswaar dat de uitlatingen van Peverelli onder de vrijheid van meningsuiting vallen en dat ze zijn gedaan buiten de wetenschappelijke context, maar distantieert ze zich er wel van. „De vergoelijking of zelfs ontkenning van de situatie van de Oeigoerse moslims is bijzonder ongepast en levert op geen enkele manier een positieve bijdrage aan het verbeteren van de benarde situatie waarin deze bevolkingsgroep verkeert”, zegt rector magnificus Jeroen Geurts van de VU.||https://www.nrc.nl//nieuws/2022/07/12/vu-doekt-door-china-gefinancierd-mensenrechtencentrum-op-na-kritisch-rapport-a4136205
2022-07-13||Rapport: de bouw van flexwoningen loopt vast||Een reeks problemen ligt de bouw van tijdelijke woningen in de weg, schrijft het Planbureau voor de Leefomgeving (PBL) dinsdag in een rapport. Projecten lopen onder meer vast in politieke discussies, onzekerheid over winst en personeelstekorten in de bouw. Het kabinet wil tot en met 2030 jaarlijks 15.000 flexwoningen neerzetten. Dat aantal wordt niet gehaald, hoewel onduidelijk is hoeveel tijdelijke woningen er precies bij komen. Onderzoeker Jolien Groot: „Er is geen algemene registratie voor flexwoningen – een bouwproject is een bouwproject.” Flexwoningen zijn volgens PBL woningen die tijdelijk bestaan, of het zijn vaste woningen die verhuurd worden onder een tijdelijk contract. Het PBL keek bij verschillende projecten wat er misging. Politieke discussie over de bouw van flexwoningen is de belangrijkste belemmering, zegt onderzoeker Jolien Groot. „Het gaat om fundamentele discussies: willen we op een bepaalde locatie wel flexwonen? Vaak wordt teruggekeken naar ervaringen uit het verleden, die niet altijd goed zijn.” Groot pleit daarom voor een zorgvuldige aanpak bij de bouw van flexwoningen, zodat nieuwe projecten ook op goede voorbeelden kunnen terugblikken. Flexwoningen worden vaak bij voorbaat gebouwd voor specifieke groepen zoals statushouders of gescheiden mensen, staat in het PBL-rapport. „Dat zorgt in de buurt en in de gemeenteraad voor veel angst”, aldus Groot. „Daarnaast hoor je: moeten we niet gewoon inzetten op permanente woningen?” „Het is niet raadzaam om in te zetten op flexwoningen om de flexwoningen”, zegt Groot daarover. „Maar tijdelijke woningen kunnen er wel degelijk voor zorgen dat locaties worden ingezet waar anders niet wordt gebouwd.” Personeelstekorten zijn niet alleen een probleem bij de bouw van tijdelijke woningen, blijkt deze dinsdag ook uit een rapport van ABN Amro. Begin 2022 waren er in de hele bouwsector 26.400 vacatures, waarvan een groot deel moeilijk te vullen is. „Het tekort aan arbeidskrachten vormt voor veel bedrijven een belemmering in de productie”, waardoor bedrijven de vraag niet bij kunnen benen. De bouwsector lijdt daarnaast onder hoge bouwkosten, staat in het rapport. Die stegen in het eerste kwartaal van 2022 met 15 procent ten opzichte van een jaar eerder, reden voor veel opdrachtgevers om projecten uit te stellen. Prijzen voor energie en staal zijn door de oorlog in Oekraïne gestegen, terwijl grondstoffen als hout en kunststof al sinds de uitbraak van de coronapandemie duurder werden.||https://www.nrc.nl//nieuws/2022/07/12/pbl-bouw-flexwoningen-loopt-tegen-problemen-aan-a4136204
2022-07-13||Kankerverwekkende stof chroom-6 aangetroffen in grond Tata Steel||Onderzoekers hebben de giftige en kankerverwekkende stof chroom-6 aangetroffen in grondwater op het terrein van staalfabriek Tata Steel. Dat heeft de toezichthouder van het gebied, Omgevingsdienst Noordzeekanaalgebied, vorige week vrijdag bekendgemaakt. De stof zit vijf meter onder de grond van de fabriek bij het Noord-Hollandse IJmuiden, op een plek waar geen drinkwater wordt gewonnen. De omvang en oorzaak zijn nog onduidelijk. Daar moet Tata Steel verder onderzoek naar doen, aldus de toezichthouder.  Van chroom-6 is al langer bekend dat het milieuvervuilend en kankerverwekkend is. Omdat het bij Tata Steel zo diep onder de grond zit, komt de stof niet in aanraking met mensen en is het daarom ook niet schadelijk voor de gezondheid, constateert de GGD Kennemerland. Pas bij blootstelling ontstaat dit risico. Wel stelt de Omgevingsdienst dat verdere studie moet uitsluiten of de stof zich via grondwater verspreidt over het gebied en of dit ecologische gevolgen heeft.  Chroom-6 is jarenlang gebruikt bij de productie van onder meer auto’s, treinen, vliegtuigen en bouwmaterialen. De stof kan de materialen beschermen tegen slijtage en verroesting doordat het corrosiewerend werkt. Ook Nederlands defensiepersoneel werkte met chroom-6 en is daar tientallen jaren aan blootgesteld, bleek vorig jaar. Tata Steel ligt al langer onder vuur vanwege de uitstoot van schadelijke stoffen in de omgeving. Uit onderzoek bleek eerder al dat in de buurt van de fabriek veel vaker longkanker voorkomt dan in de rest van het land. Ook zijn in de regio meer acute gezondheidsklachten gemeld bij de huisarts dan in de buurt van andere industriegebieden, onder meer vanwege de beroerde luchtkwaliteit. Een groep omwonenden stelde vorig jaar zomer 1 miljoen euro beschikbaar voor een onafhankelijk onderzoek naar de lucht- en waterkwaliteit in de omgeving van de staalfabriek. Drones en onderwaterrobots moeten uitwijzen welke stoffen de fabriek in de buurt loost. Daarnaast deden zo’n duizend omwonenden samen met milieuorganisaties aangifte tegen rechtspersonen en (oud)-leidinggevenden van de fabriek. Via een strafzaak hopen ze het bedrijf ertoe te dwingen meer zorg te dragen voor een schone omgeving. ||https://www.nrc.nl//nieuws/2022/07/12/kankerverwekkende-stof-chroom-6-aangetroffen-in-grond-tata-steel-a4136203
2022-07-13||Hoe Poetin dankbaar gebruik maakt van Siberische soldaten|| Voor de oorlog in Oekraïne heeft de Russische president Vladimir Poetin soldaten nodig. Een van de regio’s waar veel soldaten vandaan komen is Boerjatië, in het zuidoosten van Siberië. Correspondent Eva Cukier bezocht die regio en zocht uit waarom de Boerjaten meevechten in Poetins oorlog. Is het uit vrije wil, of zijn er andere redenen?||https://www.nrc.nl//nieuws/2022/07/12/hoe-poetin-dankbaar-gebruik-maakt-van-siberische-soldaten-a4136202
2022-07-13||Zit de ‘afvalmaffia’ achter de reeks grote branden in Rome?||De dikke, zwarte rookpluim van de brand in het park van Centocelle, in het oosten van Rome, was zaterdag zichtbaar in een groot stuk van het centrum van de Italiaanse hoofdstad. Bewoners werd verzocht binnen te blijven en de ramen te sluiten, en vier appartementsgebouwen werden ontruimd. De massaal uitgerukte brandweer kreeg de vlammen onder controle, maar de frequentie van de branden, en ook vooral de plaats  waar, doen bij het stadsbestuur van Rome de wenkbrauwen fronsen.  Roberto Gualtieri, sinds afgelopen herfst de  centrum-linkse burgemeester, wil niet vooruitlopen op  het onderzoek dat door Justitie is gestart. Maar volgens hem staat nu al vast dat de meeste branden te herleiden zijn naar menselijke betrokkenheid. Het onderzoek moet uitwijzen of dit per ongeluk gebeurde, of juist met opzet. In een interview met de krant Corriere della Sera koppelt Gualtieri die aan het nieuwe afvalbeleid. Een van de beloftes in zijn campagne was een uitweg uit de slepende afvalcrisis. Al jaren puilen de vuilniscontainers uit in de straten van Rome, en er woedde een lange politieke discussie over de bouw van een grote, nieuwe afvalverwerkingscentrale, waarin afval zal worden verbrand om stroom mee te produceren. Gualtieri benadrukt dat die centrale er  zal komen, zodat de hoofdstad niet langer voor veel geld zijn afval hoeft te sturen naar andere delen van Italië, en zelfs van Europa, maar zijn eigen huisafval voortaan zelf kan verwerken. Bestuurders in Rome hinten erop dat het moderne en transparante afvalbeleid waaraan Gualtieri werkt, criminele evenwichten in de Italiaanse hoofdstad verstoort. Misschien zijn de branden een reactie op die machtsverstoring. „Volgens de ordediensten is de afvalverwerkingsketen traditioneel het meest vatbaar voor infiltratie door maffiose groeperingen”, stipt Gualtieri nog aan. Sabrina Alfonsi, wethouder voor afval en milieu, valt  in een interview de burgemeester bij. Volgens haar braken verschillende branden uit op plaatsen die te maken hadden met afval, of afvalverwerking.  „Het sprekendste voorbeeld is de brand in de buurt Malagrotta, in juni, waar een grote afvalverwerkingsinstallatie in vlammen opging”, zegt de wethouder. „Zaterdag woedde het vuur in Centocelle, dicht bij waar autowrakken worden afgebroken.”  In de buurt van die autosloperij was vroeger een Roma-kamp. Dat is er niet meer, maar illegale afvaldumping blijft wel een probleem in die buurt. Volgens de wethouder moet de gemeente nog altijd geregeld daar het afval gaan ruimen. „Deze branden zijn in elk geval níet het gevolg van een gebrek aan onderhoud”, zegt Alfonsi nog. „De voorbije maanden heeft de stad op 85 tot 90 procent van de gemeentelijke gronden preventief het gras gemaaid, om brandgevaar te vermijden. Politie en justitie moeten tot de bodem gaan van deze zaak, maar dit lijkt allemaal een al te groot toeval.”||https://www.nrc.nl//nieuws/2022/07/12/zit-de-afvalmaffia-achter-de-reeks-grote-branden-in-rome-a4136185
2022-07-13||Verhuur van tweede woning wordt straks wel erg duur. Verkopen dan maar?|| Eigenaren die één of meerdere woningen verhuren, krijgen de komende jaren te maken met een flinke verhoging van hun belastingaanslag. Daaraan ontsnappen wordt lastig, omdat ook de sluiproute die zich aftekent mogelijk wordt afgesneden. Tot nu toe konden woningverhuurders gebruikmaken van belastingvoordelen in box 3 van de inkomstenbelasting:  inkomen uit sparen en beleggen. Daar krijgen ze verschillende voordelen, waardoor dit ook wel ‘de pretbox’ wordt genoemd. Zo zijn huurinkomsten onbelast en is er een korting op de woningwaarde waarover belasting wordt geheven. Door deze ‘leegwaarderatio’ voor langdurig verhuurde woningen is de opgegeven waarde tientallen procenten lager dan de WOZ-waarde die de Belastingdienst doorgaans gebruikt voor het belasten van de eigen woning. Ook wordt een eventuele hypotheekschuld nog eens afgetrokken van het bedrag  waarover de fiscus belasting  heft.  De lage belastingdruk maakte het heel aantrekkelijk om panden te kopen voor verhuur. Veel kleine beleggers hebben dat de afgelopen jaren dan ook gedaan, of hun oude woning aangehouden en verhuurd toen ze zelf doorstroomden naar een groter huis. Dit systeem gaat echter op de schop. Volgend jaar zet de overheid al een eerste stap met het afschaffen van de leegwaarderatio. Voortaan moet dan de WOZ-waarde worden opgegeven  bij de belastingaangifte. Daarnaast wil het kabinet een systeem invoeren waarbij belasting moet worden betaald over de huurinkomsten en de waardestijging van het pand. Vooral dat laatste kan duur uitpakken voor verhuurders, ziet financieel planner André van Luijk. „Dat geld komt niet binnen op je rekening. Het kan daardoor zijn dat je meer belasting moet betalen dan je aan huur binnenkrijgt.” Hij ziet dat veel professionele beleggers hier nu al op inspelen. Als ze woningen kopen, doen ze dat met een bv die in box 2 valt, waarvoor weer andere belastingregels gelden. De bv betaalt belasting over de winst uit het huis, dus de huurinkomsten min de kosten (zoals die voor onderhoud). Over de waardestijging hoeft pas te worden afgerekend als de bv een pand verkoopt. Toen de spaarrente afgelopen jaren naar nul zakte, was box 2 voor spaarders al een vluchthaven. Grote spaarders die  amper rente vingen, verplaatsten hun tegoeden naar een speciale spaargeld-bv, die daarover dan geen belasting verschuldigd was. Dit zogenaamde box-hoppen is voor beleggers die al woningen hebben wel een stuk minder aantrekkelijk, zegt fiscaal jurist Wil Vennix. „Als het gaat om een woning die al in bezit is, leidt verkoop aan de bv tot de  heffing van 8 procent overdrachtsbelasting. Dat offer verdien je niet snel terug, dus daar zou ik goed over nadenken.” De bv kan de overdrachtsbelasting in een aantal jaar wel afschrijven van de aankoopwaarde van de woning. Door die afschrijving valt de winstbelasting lager uit. De waarde waarvoor het pand in de boeken staat, daalt dan. Dit afschrijven kan totdat de WOZ-waarde van de woning is bereikt. Het betekent wel dat de waarde waarvoor de woning in de boeken van de bv staat bij verkoop mogelijk een stuk lager is dan de werkelijke waarde. Dan moet na verkoop  alsnog een flink bedrag aan winstbelasting worden afgerekend met de Belastingdienst. Vennix wijst er bovendien op dat niet zeker is dat de regels voor bv’s hetzelfde blijven. „Er wordt ook gesproken over de tarieven in box 2 en het is duidelijk dat die ook gaan veranderen. Dat maakt het op dit moment bijna onmogelijk om een fiscale planning te maken.” Van Luijk denkt dat voor veel kleinere verhuurders verkopen dan al snel in beeld komt als optie. Daarbij speelt mee dat tegelijk de regels voor het verhuren van woningen worden aangescherpt. De huurprijzen van meer woningen worden gereguleerd en mogelijk komt er een verhuurverbod voor woningen die te veel energie verbruiken. „Die combinatie zal ervoor zorgen dat veel kleinere woningen niet meer rendabel zijn. Die zullen vrijwel zeker worden verkocht.” Veel beleggers zijn ouders die ooit voor een studerend kind een woning hebben gekocht. Als dat kind er nog woont, kan het een optie zijn  het huis aan hem of haar te verkopen, denkt Vennix. Dan verhuist de woning uit box 3 en wordt het een eigen woning van het kind. „Dat kan tegen een voordelig tarief voor de overdrachtsbelasting van 0 of 2 procent. Dit jaar kan je ook nog gebruikmaken van de hoge schenkvrijstelling, oftewel de jubelton.” Voor de rest van het bedrag kan het kind een hypotheek afsluiten, eventueel zelfs bij de ouders. Vennix ziet een parallel tussen de plannen en de grote belastingherziening begin deze eeuw. Toen besloot de overheid de waardestijging van een pand dat iemand verhuurde aan een eigen bv te belasten. Dit leidde tot veel onrust onder ondernemers, maar de schade viel uiteindelijk mee. Zij moesten een beginwaarde opvoeren van een pand. „Als die beginwaarde hoog is en de vastgoedmarkt daarna inzakt, kan er in plaats van een waardestijging ook sprake zijn van een waardedaling. Daar deelt de fiscus dan ook in mee.” Hij denkt dat eigenaren van een tweede woning het beste kunnen afwachten hoe de nieuwe regels er precies uit gaan zien. „Kosten zijn straks mogelijk wel aftrekbaar. Het kan dus slim zijn om groot onderhoud vooruit te schuiven. Als het zover is, is het belangrijk om te zorgen voor een goede beginwaarde. Tot die tijd kun je niet zo heel veel.” Financieel planner André van Luijk had onlangs een klant die  een woning in bezit had en daarop een hypotheek wilde afsluiten. De woning was 430.000 euro waard en bracht per jaar 17.400 euro aan huur op. De klant nam een hypotheek van ongeveer 281.000 euro.  In het huidige stelsel betaalt de verhuurder geen belasting. De hypotheekschuld is  bijna net zo hoog als de waarde die hij of zij bij de fiscus mag aangeven. „Dat geeft een vermogen in box 3 van 9.400 euro. Als ik ervan uitga dat er geen ander vermogen is, dan is de belastingdruk nihil”, rekent Van Luijk voor. Als de leegwaarderatio verdwijnt,  stijgt de belastingheffing al naar bijna duizend euro. Komt er een heffing over de huurinkomsten, een vaak genoemd percentage is 31 procent, dan komt daar nog een paar duizend euro bij. Moet ook worden afgerekend over de waardestijging, dan gaat het helemaal hard. „Stel, de waarde stijgt in een jaar met 19.000 euro, dan is de totale belastingdruk ineens meer dan 7.000 euro.”||https://www.nrc.nl//nieuws/2022/07/12/verhuur-van-tweede-woning-wordt-straks-wel-erg-duur-verkopen-dan-maar-a4136175
2022-07-13||Wat vindt NRC | Steun voor CETA van PvdA-senatoren is   moedig en verstandig||Het zou een welkom succes zijn voor het veelgeplaagde kabinet-Rutte IV: het groene licht van de Eerste Kamer voor CETA, het omstreden handelsverdrag tussen de EU en Canada. Het kabinet ging vrijdag, bij het begin van het reces, somber de zomer in. De stikstofplannen veroorzaken extreme onrust. De beloofde hulp aan gezinnen die het zwaar hebben door de hoge energierekening komt er maar ten dele – tot woede van de Tweede Kamer. Drie van de vier coalitiepartijen staan in de peilingen op flink verlies. Wat gaat er eigenlijk wél goed bij Rutte IV? Nou, CETA dus. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Dinsdag wordt er in de Eerste Kamer over het verdrag gestemd. Afgelopen weekend tekende zich een meerderheid af, toen senator Ruud Koole verklaarde dat de PvdA-fractie vóór zal stemmen. Saillant: in de Tweede Kamer stemde de PvdA in februari 2020 immers tégen, omdat er in het verdrag te weinig oog zou zijn voor eerlijke arbeid, milieu en dierenwelzijn. Behalve over de verhoudingen binnen de PvdA roept dit ook vragen op over de linkse samenwerking, met GroenLinks. Die partij wijst CETA ondubbelzinnig af. Toch valt het te prijzen dat de PvdA-senatoren, ondanks al die gevoeligheden, een eigenstandige afweging hebben gemaakt, en zich ook niet hebben laten leiden door de sterke emoties waarmee het CETA-dossier vaak is omgeven. Doordat het kabinet alleen een meerderheid heeft in de Tweede Kamer en niet in de Eerste, dreigt die laatste steeds meer het toneel geworden van politieke koehandel en de waan van de dag. Terwijl de senaat daar niet voor bedoeld is. De PvdA-senatoren laten nu zien hoe het moet. CETA trad, in afwachting van de ratificatie door EU-landen, in 2017 deels al in werking. Het verdrag nu definitief omarmen is verstandig. In de door de oorlog in Oekraïne meer dan ooit getroebleerde wereldverhoudingen is Canada die ene vriendelijke buurjongen die je bal komt terugbrengen. Als daar al geen verdrag mee te sluiten is, met wie dan wel? Dat Canada sterk inzet op fossiele brandstoffen (teerzandolie, schaliegas) is zorgelijk, maar het is ook een land dat de internationale rechtsorde, duurzaamheid en sociaal beleid koestert. Op de relatie met zulke landen moet je tegenwoordig heel zuinig zijn. Een afwijzing zou Nederland veel diplomatiek kapitaal kosten. Het zou voor verdeeldheid zorgen op een moment dat de Russische dreiging en de Chinese wereldambities vragen om Europese eenheid. Zoals Koole opmerkt: „Het wegstemmen van CETA zou de positie van Europa verzwakken, en daarmee de waardengemeenschap die Europa is.” Het grootste struikelblok in CETA was altijd het arbitragehof waar bedrijven buiten de reguliere rechtsgang om kunnen procederen over vermeend onrecht. Dat is sterk hervormd. Het was nota bene toenmalig PvdA-handelsminister Lilianne Ploumen die indertijd aanjager was van deze verbeteringen. In het nieuwe systeem zijn de rechters onafhankelijk en kan er, anders dan voorheen, beroep worden aangetekend. Is CETA het perfecte handelsakkoord? Nee. De Europese Commissie kondigde in juni aan dat in toekomstige akkoorden nog meer rekening gehouden wordt met duurzaamheid en sociale bescherming. Ook burgers en maatschappelijke organisaties moeten terecht kunnen bij het arbitragehof. Het zijn zeer welkome verbeteringen en ja, het is jammer dat ze nog niet in dit verdrag zitten. Het uitonderhandelen van een handelsverdrag is echter een langjarig proces – het duurde acht jaar voor CETA er was. Dit akkoord nu nog overboord zetten, zou een grote stap achteruit zijn. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/07/12/steun-voor-ceta-van-pvda-senatoren-is-moedig-en-verstandig-a4136165
2022-07-13||Raad:  NRC  zorgvuldig||De Raad voor de Journalistiek heeft NRC vrijdag in het gelijk gesteld in een zaak rondom publicaties over gemeenten die undercoveronderzoek lieten doen bij moskeeën. „Van relevante feitelijke onjuistheden is niet gebleken en er is geen sprake van tendentieuze berichtgeving”, staat in de conclusie. ‘Undercover naar de moskee’, kopte NRC op 15 oktober vorig jaar. Zeker tien gemeenten lieten het bedrijf Nuance door Training & Advies (NTA) uit Deventer jarenlang undercoveronderzoek doen in moskeeën om gevoelige informatie op te halen, op aanbeveling van de Nationaal Coördinator Terrorismebestrijding en Veiligheid. Volgens deskundigen is dat in strijd met de wet. NTA betoogde  dat de berichtgeving onjuist en tendentieus was en wederhoor onvoldoende  toegepast, NRC beschikte onder meer over interne documenten. (NRC)||https://www.nrc.nl//nieuws/2022/07/12/moskeeonderzoek-raad-nrc-zorgvuldig-a4136190
2022-07-13||Tweede nieuwe Europese chipfabriek  in Grenoble||Met steun van de Franse overheid zullen de halfgeleiderproducenten STMicroelectronics en GlobalFoundries een nieuwe chipfabriek gaan bouwen vlak bij Grenoble in Frankrijk. Met de samenwerking van deze twee bedrijven op de nieuwe productielocatie zal een investering van zeker 5,7 miljard euro gemoeid zijn. Dat hebben de twee bestuursvoorzitters van de fabrikanten maandag aangekondigd.  Hoeveel de Franse overheid precies bijdraagt, is niet bekend. De Franse minister van Financiën Bruno Le Maire noemde het gisteren „de grootste industriële investering in de laatste decennia met uitzondering van kerncentrales en een grote stap op weg naar indus-triële souvereiniteit”.    De nieuwe fabriek in Grenoble is de tweede die zal profiteren van een Europees plan om de productie van halfgeleiders naar Europa te halen. De EU heeft daarvoor 43 miljard euro gereserveerd. Doel daarvan is dat 20 procent van de chipproductie in de wereld binnen Europa zal plaatsvinden in 2030. Nu is dat 10 procent.  Die doelstelling werd in de coronacrisis geformuleerd, toen de productie en levering van chips uit Azië stokte en veel Europese bedrijven in onder andere de auto-industrie daardoor in de problemen kwamen.  Het Europese programma moet zijn afhankelijkheid van de rest van de wereld verminderen. Europa moet ook de achterstand inhalen in de productie van kleinere chips, die nu bijna alleen in Azië worden geproduceerd.  Eerder werd de bouw van een fabriek van Intel in Magdenburg in Duitsland met de hulp van Europese gelden  aangekondigd. Daar bedraagt de totale investering 17 miljard euro.  In de nieuwe fabriek van het Frans-Italiaans STMicroelectronics en het Amerikaanse GlobalFoundries zullen ongeveer duizend nieuwe banen gecreëerd worden. De nieuwe fabriek zal vlak naast een andere productiefabriek van STMicroelectronics in Crolles komen, aan de voet van de Franse Alpen.  In de nieuwe fabriek zullen volgens de twee bedrijven chips worden geproduceerd  die de auto-en de telecomindustrie vervolgens kunnen afnemen.   De Franse regering viert de investering in de nieuwe fabriek als een succes van het programma ‘Choose France’, dat poogt het vestigingsklimaat in Frankrijk te verbeteren.  (NRC)||https://www.nrc.nl//nieuws/2022/07/12/halfgeleiders-tweede-nieuwe-europese-chipfabriek-in-grenoble-a4136189
2022-07-13||Forse waardedaling Klarna||Het Zweedse fintechbedrijf Klarna heeft in een nieuwe investeringsronde 800 miljoen dollar opgehaald. De waarde van het bedrijf wordt daarmee ingeschat op 6,7 miljard dollar. Dat is fors minder dan de waardering van 45,6 miljard dollar, die het bedrijf bij de vorige investeringsronde in juni 2021 nog kreeg. Klarna wijst in een verklaring op een waardedaling van 80 tot 90 procent die ook beursgenoteerde concurrenten hebben doorgemaakt.   De nieuwe financieringsronde is vooral ondersteund door bestaande aandeelhouders in Klarna als de investeringsfondsen Sequoia, Silver Lake en Commonwealth  Bank of Australia. Ook de oprichters deden mee. Nieuwe investeerders zijn onder meer het staatsfonds Mubadala uit Abu Dhabi. (NRC) ||https://www.nrc.nl//nieuws/2022/07/12/fintech-forse-waardedaling-klarna-a4136186
2022-07-13||Column | De verlegenheid  van de schrijver||
		Karin Amatmoekrim is schrijver en letterkundige. Ze schrijft om de week een column.
	 

							Karin Amatmoekrim is schrijver en letterkundige. Ze schrijft om de week een column.
						
 
						Ze publiceerde zes romans, waaronder het boek Het gym (2011) en de historische roman De man van veel (2013) over het leven van verzetsheld Anton de Kom. De documentaire die Gulsah Dogan maakte over de memoir Tenzij de vader (2016) werd genomineerd voor een Gouden Kalf. Momenteel werkt Amatmoekrim aan een proefschrift in de vorm van een biografie over essayist Anil Ramdas en ze werkt aan een grote geschiedenis van Suriname.
					 

								Meer artikelen van Karin Amatmoekrim
							
 Ik was getuige van een discussie tussen twee jongeren, op een terras in Amsterdam. Ze hadden allebei een transgender klasgenoot. Niets bijzonders, tot zover. Tot een van de twee stelde dat hij het allemaal goed en aardig vond, transities en alles wat erbij kwam kijken, maar hij trok de grens bij genderfluide mensen of intersekse „of hoe ze het ook noemen”. Hij weigerde te erkennen dat er meer dan twee genders bestaan. „Je hebt een penis of een vagina, zo eenvoudig is het”, stelde hij. Het meisje was het niet met hem eens. Als mensen zich zo voelden, dan was dat een goed genoeg argument om zich zo te noemen, vond zij. Ik deed intussen alsof ik de krant las, terwijl ik hun gesprek woord voor woord volgde. Ik had een mening hierover, zoals ik eigenlijk over heel veel dingen een mening heb. Maar ik praat niet graag met mensen, of ze mij bekend of onbekend zijn maakt daarbij niet zoveel uit. Dus ik hield mijn mond en luisterde ze af. Een schrijver is een sluwe toeschouwer, zo schreef Maxim Februari in zijn column van afgelopen zaterdag. Toen ik het las, voelde ik me in gelijke delen gezien en betrapt, vanwege dat observeren en vanwege het sluwe karakter ervan. Februari noemde de gemiddelde schrijver verlegen. Ook dat herkende ik. Ik ben zelf extreem verlegen, hoewel het mijn ervaring is dat niet iedereen dat helemaal gelooft. Hoe verlegen kan je immers zijn, als je je ideeën zo belangwekkend vindt dat je er ruimte voor maakt in een boek of op een pagina in de krant? Het antwoord is; behoorlijk verlegen. Columns, essays, romans zijn niet meer dan maskers van taal. Is dat waarom we zo graag een mening hebben, vroeg ik me af toen ik Februari’s column las. Wie zijn materiaal – de woorden – goed beheerst, kan zijn mening als beste voor het voetlicht brengen. Hij verdwijnt al doende in die mening, en blijft ongezien. Wie ongezien is, ziet zelf meer. De jonge mensen naast me kwamen er samen niet uit. „Ze zoeken gewoon iets om bijzonder te zijn”, riep de jongen uiteindelijk geïrriteerd uit. Als mijn verlegenheid mij niet onverzettelijk in de weg zat, had ik mijn krant laten zakken en tegen hem gezegd dat hij het mis had. Het is een wankel evenwicht tussen overtuigingen hebben, en ongezien willen zijn. Soms denk ik dat ik dat laatste prefereer, maar het lijkt me niet per se slecht om over de dingen na te denken. Het wordt alleen gevaarlijk als we ons verschansen in de strijd die vaak gepaard gaat met meningsverschillen. In zijn nieuwe boek zegt de Amerikaanse filosoof Francis Fukuyama dat de huidige tijd gekenmerkt wordt door verveling en daaruit voortkomende onvrede. Wanneer mensen gewend zijn geraakt aan vrede en welvaart, gaan ze daartegen strijden. Uit pure verveling, misschien. Fukuyama noemt als voorbeeld de bestorming van het Capitool in Amerika, door witte Amerikanen, veelal uit de middenklasse; mensen die eigenlijk niet zoveel hebben om over te klagen. Maar hij noemt ook burgerrechtenactivisten, die harde scheidslijnen opwerpen tussen wie tot de norm behoort, en wie niet. Zij kunnen zo kritisch zijn, alleen omdat de moderne samenleving relatief veilig is. Dat is wat de jongen leek te bedoelen, op zijn eigen manier. De strijd voor acceptatie van non-binaire identiteiten was volgens hem geboren uit verveling. Zijn gesprekspartner vond zijn opmerking ronduit belachelijk. Ze vroeg hem of hij soms zelf ervaring had met ongemak over het lichaam waarin hij was geboren. Of hij zelf had meegemaakt hoe pijnlijk het was dat de buitenwereld je zag als iets dat je niet bent. Niet? Nou dan, zei ze. Zolang het niet jouw ervaring is, moet je misschien maar gewoon je mond houden en luisteren naar wat anderen te zeggen hebben. En inderdaad, hij hield zijn mond. En ik? Ik knikte instemmend, nog altijd verscholen achter mijn krant. Werkelijk waar, een sluwe toeschouwer.||https://www.nrc.nl//nieuws/2022/07/12/de-verlegenheid-van-de-schrijver-a4136170
2022-07-13||Column | Mier||Afgelopen weekend had mijn zus een vriend over de vloer die zowel bioloog als boeddhist is, waardoor er even een ongemakkelijk moment was. Het bezoek begon zonnig, ze stelde Mike voor aan haar zoons (17 en 15), dat dit nou de beroemde studievriend was met wie ze tijdens haar studententijd naar Tromsø in Noorwegen was gelift om daar het noorderlicht te zien.  „En?” vroeg mijn oudste neef.  „Alleen maar bewolking en sneeuw”, zei Mike monter, „Geen licht gezien.” Hij wilde verder vertellen maar toen gaf de jongste neef opeens een klap op tafel.  „Hebbes”, zei hij, terwijl hij de restanten van het miertje dat op weg was naar de veganistische cake aan zijn stoelleuning afveegde.  „In sommige boeddhistische tradities”, begon Mike, „stofzuigen de monniken hun tempels bij een mierenplaag, en legen ze de zakken op een plek waar de mieren wél welkom zijn.”  „Wat een gedoe”, zei de oudste.  „Nou ja, je hoeft dan tenminste geen levende wezens te doden”, schoot mijn zus Mike te hulp.  „Het was maar één miertje”, zei de jongste.  „Dat klopt”, zei Mike. „Weet je wat ik trouwens zo leuk vind aan mieren? Ze zijn zo ingenieus gebouwd. Wist je dat ze geen longen hebben?”  „Wat?!” zeiden de neven. ‘Geen plek voor,” vervolgde Mike. „Ze ademen via een soort openingen aan de zijkant van hun lichaam, die op hun beurt weer deel uitmaken van een leidingsysteem dat zuurstof naar alle cellen verplaatst.” Mike nipte even van zijn thee. „Ze hebben trouwens ook geen oren”, zei hij, „maar ze kunnen wel horen, door trillingen op te pikken via een orgaan onder de knie.”   De jongens sprakeloos.  „Om dat gebrek aan longen en oren te compenseren, hebben ze dan wel weer vijf ogen. En twee magen”, humde Mike.  „Zoals bij een koe?” Vroeg de oudste. „Voor extra vertering?”  „Nee, eentje voor henzelf en een soort krop om eten op te slaan voor mieren die in het nest moeten blijven en dus niet zelf op voedseljacht kunnen.”  De jongste neef keek nog eens naar de vlek op zijn hand en begon een beetje heen en weer te wiebelen.  „Wat ik ook zo leuk vind aan mieren, is dat ze zich bij het opstaan uitrekken, net zoals hondjes. En als ze moe zijn gapen ze. Geen idee hoe men achter dat laatste is gekomen, misschien dat ze een mier onder een microscoop zetten en een heel saai verhaal ophingen.”  Een nieuwe mier klauterde de tafel op.  „Nou, sla hem dood dan”, zei Mike tegen mijn jongste neef.  „Ik pak wel even de kruimeldief”, mompelde hij. „Ze zijn groter geworden dan ik aankan.”||https://www.nrc.nl//nieuws/2022/07/12/mier-a4136167
2022-07-13||Opinie | Triviant||We spelen weer eens Triviant. Het spel en de vragenkaartjes dateren van 1987, zo maken we op uit de doos. Mijn man (50) landt op een vak voor een partje. Hij heeft er inmiddels vier en ik nog maar één. Ik zie de archaïsche maar makkelijke vraag en denk: hij heeft ook aldoor mazzel. Om het hem niet al te eenvoudig te maken stel ik zo serieus mogelijk de vraag. „Een aardje naar zijn …?”  Mijn man: „Staartje.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/07/12/triviant-a4136159
2022-07-13||In het midden||Horizontaal:  1.  Zitten vermoeide wielrenners in 4.  Daarvoor moet je tot tien kunnen tellen 8.  Specialiteit van Van Roosmalen 11.  Jennifer Lynn Lopez  alias __ 12.  Fleur naast Geert 14.  Verdwijnt meer en meer uit de keuken 16.  Telt men bij cricket 17.  Slachtoffer van Joris 20.  Kamerlingh __, natuurkundige en Nobelprijswinnaar 22.  Past na wijn of blinde 24.  Vluchtgevaarlijke broers 26.  Totò __, oud-mafiabaas 27.  Het Loo-bewoner 28.  Verhandelbaar gevolg 29.  Wil nu toch getuigen over de Capitool-bestorming 30.  Deventer mediapersoonlijkheid      Verticaal:   1.  Beatrix’ geboorteplaats 2.  Bedrijf 3.  Blanke __ 4.  Ondeugend 5.  Won voor de 7e dan wel 21e keer 6.  Bestuurd door 7.  Hard fietsen 9.  Wordt Vaticaanstad door Rome 10.  Roomse titel 13.  Kameraad van Castro 15.  Pester 17.  Ruik je vaak op wc’s 18.  Griekse zeegodin 19.  Fine fleur 21.  Werd gewonnen door Oekraïne 23.  Past na boeren of tenen 25.  __ Deighton, thrillers 26.  Aqua__  Oplossing puzzel 11 juli.  Horizontaal: 3. OEK 7. HERSENEMBOLIE 11. FATS 12. IBIS 13. TATOEAGE 15. TTIP 17. POOT 19. SNS 20. RIET 21. JUTE 23. LEAR 24. JENEVERBESSEN 25. SAL   Verticaal: 1. UEFA 2. BESEF 3. OMBERS 4. EBI 5. KOSTERES 6. DIRIGEREN 8. RATKO 9. STOOTJES 10. EIGENER 14. AFSTEL 16. TRIAS 18. OGEN 22. UVA 23. LEF  In het midden: KOFFERBERG ||https://www.nrc.nl//nieuws/2022/07/12/in-het-midden-a4136152
2022-07-13||Thuiskok Kaas-uienstokbrood||Dit is jeugdsentiment voor me, we kochten het als we op zaterdag naar Utrecht gingen. Meng in een kom de bloem met het lauwe water en de overige ingrediënten voor het deeg. Kneed het deeg in 7 tot 8 minuten in de keukenmachine tot een glad en soepel deeg. Verdeel het deeg in twee gelijke delen en maak er bollen van. Leg de deegbollen op een bakplaat en dek ze af met een vochtige theedoek.  Laat de deegbollen 20 minuten rijzen op een warme plek. Keer het deeg en duw het plat. Rol het deeg tot een langwerpige bal en rol de ballen uit tot een rol met de lengte van je bakplaat. Leg een vel bakpapier op de bakplaat en leg hier de rollen deeg op. Snijd met een scherp mes de bovenkant van het deeg in en klap de deegrol open. Snijd de uien in ringen en leg deze in de opengesneden deegrollen. Strooi de geraspte kaas over de uien en dek het deeg weer af met de vochtige doek. Zet de deegrollen op een warme plek en laat ze nog 10 minuten rijzen. Verwarm intussen de oven voor tot 180 °C en bak het brood 18 minuten tot het brood goudbruin en gaar en de kaas gesmolten is. Laat het brood afkoelen tot lauwwarm voor je het gaat eten. Voor 2 stuks Topping: 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/07/12/thuiskok-kaas-uienstokbrood-a4136151
2022-07-13||Sudoku van dinsdag 12 juli 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/07/12/sudoku-a4136147
2022-07-13||Column | Niet sexy, wel goed voor het land||‘De staat verdrukt, de wet is logen”, zongen de socialisten vroeger, en donderdag zag ik een liberale oud-minister instemmend knikken toen een CDA’er een vergelijkbare boodschap uitdroeg. Voor de rechter, zei Chris van Dam in een lezing, sta je als burger tegen de overheid al met 1-0 achter. Van Dam was inhoudelijk een van de sterkste justitiewoordvoerders van de Tweede Kamer en kreeg bekendheid als voorzitter van de commissie die de Toeslagenaffaire onderzocht. In een gezonde politieke cultuur had hem dat verzekerd van een respectabele loopbaan als Kamerlid. In de Haagse werkelijkheid zette het CDA hem op een onverkiesbare plek.  Voor een klein maar typisch Haags publiek van lobbyisten, bestuurders en mensen met het aura van een oud-senator/ondersecretariaat op een ambassade deed hij een belangrijke suggestie. Hervorm het bestuursrecht, het recht waarmee de staatsmacht tegenover burgers wordt beperkt.  Ook dat nog, dacht ik. De halve overheid gaat de komende jaren al op de schop. Over de Omgevingswet is al veel geschreven. Over de herziening van het wetboek van strafvordering gaat het zelden, maar die operatie is minstens zo ingrijpend. De hele praktijk waarmee verdachten worden opgespoord en gestraft verandert. Een project van decennia. En dan moet ook  het bestuursrecht naar de tekentafel?  Toch heeft Van Dam een punt. Te vaak beschermt bestuursrecht burgers niet tegen de staat maar de staat tegen burgers. Dan staat de burger machteloos tegenover een staat die zich dankzij uiterste complexe wetgeving overal onderuit kan pleiten (en levens kan verwoesten). „De overheid wordt gezien als de goede, het algemeen belang dienende partij”, zei Van Dam. „En in veel gevallen is de reflectie daarvan dat de burger de partij is die gewantrouwd wordt.” Wie ooit voor de rechter tegenover de staat stond – als Toeslagenouder of met kleiner leed - herkent dat. Een Kamerlid dat in herziening van dat recht zou duiken „doet echt iets goed voor het land”, betoogde Van Dam. „Niet sexy, wel goed.” Bestuursrechters reflecteerden inmiddels volop op hun eigen rol. De wetgever niet. De giftige Haagse cocktail van versplintering en mediacratie prikkelt Kamerleden niet  tot het Goede. Zeker: er zíjn goede Kamerleden, maar die worden door hun partijen en door media zelden beloond. Fracties zijn te klein voor specialisten. Voor elke partij dreigt marginalisering of lonkt snel succes. Dus zoeken ze vluchtige relevantie - die volgt uit aandacht en aandacht volgt uit  de snelle mening. Op zondag geeft de peiling een zetel extra aan, maar is het bestel verder verzwakt. Niet sexy, niet goed voor het land. En vooral slecht voor de burger die de overheid op z’n pad vindt.  ||https://www.nrc.nl//nieuws/2022/07/12/niet-sexy-wel-goed-voor-het-land-a4136196
2022-07-13||De eerste foto van James Webb kijkt 4,6 miljard lichtjaar het heelal in - en verder|| Daar is hij dan: de allereerste officiële foto van ruimtetelescoop James Webb (JWST). De Amerikaanse president Joe Biden liet de foto maandagavond (in de VS) aan de wereld zien vanuit het Witte Huis in Washington. Op de foto staan extreem verre sterrenstelsels afgebeeld.   „Deze foto is de diepste foto van het heelal  ooit”, zegt Ewine van Dishoeck. Zij is  astronoom aan de universiteit Leiden en was dertig jaar betrokken bij de ontwikkeling van de telescoop. JWST is de grootste en krachtigste ruimtetelescoop  ooit en is het resultaat van een samenwerking tussen NASA, de European Space Agency (ESA), en de Canadian Space Agency (CSA). Hij heeft een prijskaartje van zo’n 10 miljard euro en het duurde grofweg dertig jaar om hem te bouwen.   Afgelopen december werd JWST gelanceerd. Daarna volgden zo’n zes maanden waarin de ruimtetelescoop een reis van 1,5 miljoen kilometer maakte, zijn 6,5 meter grote spiegel uitklapte en waarin NASA-technici het gevaarte met commando’s vanaf de aarde afstelden. Dat was zenuwslopend, „er waren meer dan driehonderd momenten waarop het mis kon gaan”, zegt Van Dishoeck. „Maar alles werkt en tot nu toe presteert JWST boven alle verwachtingen.”     Dinsdagmiddag zou NASA vier eerste kleurenfoto’s van JWST met de wereld delen, maar Biden kreeg dus de eer om er maandagavond al eentje te laten zien.  Op deze foto zijn extreem verre en zwakke sterrenstelsels afgebeeld. Om dat voor elkaar te krijgen, maakten wetenschappers slim gebruik van een kosmologisch verschijnsel. De sterrenstelsels liggen, vanuit de aarde gezien, achter  sterrenstelselcluster SMACS 0723. Dat cluster zelf, te zien op de voorgrond, ligt op 4,6 miljard lichtjaar van de aarde. De massa van het cluster buigt het licht dat van de nóg verdere sterrenstelsels naar de aarde reist een beetje af, waarbij dat licht versterkt wordt door de afbuiging. Dat effect heet het gravitatielens-effect en werkt als een soort vergrootglas. De verdere stelsels zijn ook zichtbaar op de foto.   „Dankzij dit effect gecombineerd met de kwaliteiten van JWST kunnen wij nu extreem ver terug in het heelal kijken”, zegt Van Dishoeck. „De onthulling van JWST’s eerste kleurenfoto is echt een  mijlpaal, JWST is  een missie  die we maar een keer per generatie meemaken.”    De andere drie foto's publiceert NASA dinsdag  16.30 uur Nederlandse tijd.   Dat worden  foto’s van een groep sterrenstelsels op 290 miljoen lichtjaar afstand, van een van de helderste en grootste sterrennevels en van een uitdijende gaswolk rondom een stervende ster. Daarnaast geeft NASA   meetgegevens vrij van een  planeet in een ander zonnestelsel.   „Die foto’s zijn overigens nog gewoon JPG’s”, zegt Van Dishoeck. „Ze zijn bedoeld om aan het grote publiek te laten zien wat JWST kan.  Woensdag komt de  data  achter de gepubliceerde foto’s  in het archief waar we als wetenschappers onderzoek mee kunnen doen. ”||https://www.nrc.nl//nieuws/2022/07/11/de-eerste-foto-van-james-webb-kijkt-46-miljard-lichtjaar-het-heelal-in-a4136201
2022-07-13||240 duizend Nederlanders werden in 2021 gepest||240 duizend Nederlanders boven de 15 jaar hebben in 2021 wel eens te maken gehad met pesterijen. Dat blijkt uit onderzoek van het Centraal Bureau voor Statistiek (CBS). Van de 173.000 ondervraagde Nederlanders zei 2 procent wel eens gepest te zijn. Jongeren onder de 18 kregen relatief het vaakst te maken met pestgedrag, waar het CBS zaken als getreiter, uitgelachen worden of agressie onder verstaat. Ongeveer zes op de tien slachtoffers had last van emotionele en psychische klachten door het pesten. Ze voelden zich minder veilig of hadden last van depressieve gevoelens. Van de slachtoffers hield 7 procent lichamelijk letsel over aan de pesterijen. De meeste slachtoffers meldden pesterijen bij politie, familie of vrienden. Jongeren stapten vaker naar familie of vrienden, terwijl ouderen sneller naar de politie gingen. Uiteindelijk heeft 16 procent van de slachtoffers aangifte gedaan.  Opvallend is dat 65-plussers veel meer dan andere leeftijdsgroepen te maken hebben met pesterijen door buurtbewoners. Van de slachtoffers van 65 jaar en ouder wordt 56 procent gepest door iemand uit de directe woonomgeving. Een woordvoerder van het CBS verduidelijkt dat dit komt doordat mensen in deze leeftijdsgroep vaak niet meer werken en niet naar school gaan.  Ongeveer 60.000 Nederlanders boven de 15 jaar werden geconfronteerd met pestgedrag op het internet. Het grootste gedeelte van het pesten vond echter plaats in de echte wereld: ruim twee keer zo veel. Bij online pesten zijn jongeren tussen de 15 en 25 jaar veel vaker slachtoffer dan mensen uit een andere leeftijdscategorie. Verder valt op dat homoseksuele mannen en biseksuelen relatief gezien (bijna) twee keer zo vaak te maken hebben met pesten dan lesbische vrouwen. Jongeren tussen de 15 en 25 jaar zeggen vooral gepest te worden door klas- of studiegenoten. Daarnaast zei 1 op de 10 slachtoffers wel eens gepest te worden door collega’s op de werkvloer.||https://www.nrc.nl//nieuws/2022/07/11/voor-het-eerst-sinds-de-lockdown-geven-consumenten-minder-uit-a4135579
